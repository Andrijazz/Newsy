> Izvor: matf
> Datum: 
> Rubrika: sport
> Naslov: Budućnost - Budvanska rivijera 0:3 (22:25, 18:25, 23:25) 
> Članak:


Podgorica, 28.marta 

Odbojkaši Budvanske rivijere napravili su pravi podvig u prvom polufinalnom 
meču doigravanja za prvaka države u odbojci pobedivši Budućnost u Podgorici sa 
3:0 (25:22, 25:18, 25:23). Budvani su ovu utakmicu odigrali briljantno, u svemu 
su nadvisili šampiona na njegovom terenu i napravili prvi značajan korak ka 
finalu. 

U odličnoj atmosferi u dvorani "Morača" prikazana je vrhunska odbojka, a u 
sjajnoj budvanskoj ekipi briljirao je Mladen Majdak koji je bio i najbolji 
pojedinac ovog meča. Gosti su odlično počeli prvi set i napravili početno 
vođstvo od tri poena razlike. Nisu ga ispuštali do kraja seta. Zahvaljujući 
odličnoj igri strpljivo su sakupljali poene i kada su ostvarili vođstvo od šest 
poena (13:19) učinilo se da će bez teškoća dobiti početni set. Međutim, domaći 
odbojkaši su se prenuli i u finišu uspeli da se primaknu na svega poen razlike 
(22:23). No, Budvani su se brzo oporavili i prvi set su zasluženo dobili 
(22:25). 

Budvanska rivijera je i drugi set rešila u svoju korist i to lakše i 
ubedljivije nego prvi. A početak nije obećavao takav ishod. U prvoj polovini 
ovog seta vođena je prilično izjednačena borba. Obe ekipe su se smenjivale u 
vođstvu. U drugoj polovini seta gosti su se prenuli i preuzeli inicijativu. 
Ponovo su zaigrali agresivno i nametnuli žestok tempo. Sve im je išlo od ruke i 
u sjajnom finišu prosto su deklasirali domaći tim dobivši ovaj set sa sedam 
poena razlike (18:25). 

Treći set bio je najneizvesniji, ali i on je pripao Budvanima.Podgoričani su 
pokušali da naprave preokret ali bezuspešno. Iako su u ovom setu igrali nešto 
komotnije nego u prethodna dva, Budvani su na kraju i iz njega izišli kao 
pobednici (23:25). Tako su ubedljivo rešili prvi polufinalni meč u svoju 
korist. 

Dvorana "Morača". Gledalaca: 3.500. Sudije: Jovanović i Ćuk (Beograd). 

BUDUĆNOST: Steljić, Čajić, Radić, A. Dangubić, Racković, Kobiljski, Jeftić, 
Ilić, Živković, Bjelica, Popović, M.Dangubić. 

BUDVANSKA RIVIJERA: Perošević, Marković, Lazić, Gavrančić, Ristić, Nikolić, 
Majdak, Nikić, Janović, Mijić, Marović.