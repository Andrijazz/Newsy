> Izvor: matf
> Datum: 
> Rubrika: sport
> Naslov: Reprezentacija Srbije i Crne Gore sutra igra prijateljski meč sa Nemačkom u 
> Članak:

Bremenu (20.40)

"Napadači iz Bundeslige stalno u gol šansi. Oslabljeni zbog Balaka i Kana. Remi 
dobar ishod"

Selekcija Srbije i Crne Gore u sredu od 20.40 časova na stadionu "Vezer" u 
Bremenu igra prijateljsku utakmicu s reprezentacijom Nemačke, vicešampionom 
sveta s poslednjeg Mondijala u Japanu i Južnoj Koreji. 
Mladen Krstajić, fudbaler Verdera, prvi put od dolaska u Bremen krenuće na 
travu stadiona "Vezer" iz gostujuće svlačionice. 
- Dolazak reprezentacije u Bremen i utakmica s Nemcima predstavlja za mene 
veliki poklon. Interesovanje za meč je zadovoljavajuće, i očekujem da na 
tribinama bude bar 30.000 gledalaca. Domaćini sve znaju o našim fudbalerima i 
do sada nisam pročitao ni jednu ružnu reč u novinama - kaže Krstajić.
Nemci su u poslednjem meču igrali nerešeno s Litvanijom, dok su plavi izgubili 
od Bugara. Ko će u sredu imati više snage da popravi utisak?
- Mogli smo da zakažemo utakmicu s Kiprom u Beogradu i da im damo četiri gola, 
pa da se onda hvalimo kako smo velika ekipa. Mislim da je, ipak, bolje da 
igramo s Nemcima, Francuzima, Englezima i da vidimo gde nam je mesto.
Feler ne može da računa na Balaka, a naknadno su ostali bez  Kana, Hamana i 
Jeremisa?
- Balak je igrač svetske klase, on je mozak nemačke reprezentacije, sve lopte 
idu preko njega i sigurno će u sredu nedostajati "pancerima". Kan, Haman i 
Jeremis su, takođe, otpali zbog povreda. Nemci su posle Mondijala podmladili 
ekipu, ali ne treba se šaliti s njima jer su stabilna reprezentacija koja igra 
maksimalno ozbiljno, i kad se najmanje nadaš, oni mogu da ti daju gol. 
U Bundesligi igrate protiv napadača nemačke selekcije, s kim ste imali najviše 
posla?
- Imaju tri klasična napadača: Bobića, Klosea i Kuranjija, a meč će početi s 
dvojicom, kao nekad kad su igrali sa Felerom i Klinsmanom. Teško mi je da 
izdvojim jednog, jer su svi gladni golova, dobro se kreću, jaki su u skoku, 
odlično šutiraju na gol...   
Rezultat?
- Neka bude nerešeno, ali i za taj rezultat moraćemo da igramo sa 100 odsto 
snage i ozbiljnosti.