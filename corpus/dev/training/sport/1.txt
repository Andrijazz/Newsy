> Izvor: matf
> Datum: 
> Rubrika: sport
> Naslov: Selektor jugoslovenskih rukometaša Kurteš od juče može da računa na Škrbića, 
> Članak:

Jovanovića i Lapčevića uoči SP u Portugaliji

Sjajni bek Magdeburga spreman da pomogne. U hotelu "M" i Nebojša Golić iz 
Veclara, iako zbog teže povrede neće igrati

BEOGRAD - Selektor Zoran Kurteš, 18 dana pre početka Svetskog prvenstva u 
Portugaliji, konačno može da računa na sve rukometaše. Na prozivku u hotelu "M" 
pored "starosedelaca", koji su odradili prvi deo priprema u Kikindi, pojavili 
su se dugo očekivani kapiten Dragan Škrbić (Barselona), Nedeljko Jovanović 
(Portland San Antonio), Nenad Peruničić (Magdeburg) i Ivan Lapčević (Gumersbah).
- Okupili smo se u punom broju i to je sada najvažnije. Pred nama su kvalitetne 
pripreme koje moramo da odradimo bez greške, jer dobro znamo kakva nas 
iskušenja očekuju u Portugaliji. Imamo iskusnu i dobru reprezentaciju, to ne 
možemo da sakrijemo, a samim tim i veliku obavezu da na Svetskom prvenstvu 
osvojimo jednu od medalja. Iz Franuske smo stigli sa bronzom, a iz Portugalije, 
ako nas zdravlje posluži, ko zna. Ponavljam, samo da budemo zdravi - poručio je 
po dolasku u Beograd iskusni srednji bek Nedeljko Jovanović.
Prva provera je već za vikend, na "Kupu nacija" u Beogradu.
- Odlična prilika za rukometni spektakl. Konačno smo se vratili u domovinu, u 
Beograd, da svojim ljudima pokažemo šta znamo. Dosta nam je turnira i lutanja 
po čitavoj Evropi.
Dilemu da li dolazi ili ne, rešio je Nenad Peruničić, koji se na vreme pojavio 
u hotelu "M".
- Drago mi je što sam posle dve godine ponovo u reprezentaciji. Atmosfera je 
dobra, pobednička, a ona je glavni preduslov uspeha na Svetskom prvenstvu. 
Dovoljno smo odrasli da odgovornost preuzmemo na sebe i ja verujem da ćemo 
teret izneti do kraja. Možda je rano za prognoze, ali ne mogu da sakrijem 
koliko želim medalju - utisak je Nenada Peruničića.
Dosta se govorilo o povredi ramena i kolena?
- Rame je veći problem i zato neću trenirati maksimalno, jer se rizik ne 
isplati. Na drugoj strani, optimista sam i znam da će sve biti u redu do 20. 
januara i prve utakmice na SP. Verujemo jedni u druge, a tada smo najjači, što 
će prvo, već u subotu, osetiti Šveđani na "Kupu nacija" - zaključio je Nenad 
Peruničić, povratnik u državni tim.
Zoranu Kurtešu se javio i povređeni Nebojša Golić iz Veclara, koji će narednih 
dana obilaziti lekare, ali su minimalne šanse da će zaigrati na Svetskom 
prvenstvu, zbog čega je selektor već pozvao Nikolu Vojinovića iz Pariza.A.P. 