> Izvor: matf
> Datum: 
> Rubrika: sport
> Naslov: Rukometna reprezentacija Jugoslavije posle poraza od Mađarske danas se sa 
> Članak:

Islandom bori za preostalo mesto na Olimpijadi 2004
LISABON - Jugoslovenski rukometaši propustili su prvu meč loptu za plasman na 
Olimpijske igre 2004. godine. Plavi su posle slabe i nervozne igre i čak dva 
produžetka izgubili od Mađarske 33:34 (27:27, 25:25,12:11) i preostaje im da 
danas od 11.30 časova protiv Islanda osvoje sedmo mesto na Svetskom prvenstvu u 
Portugaliji, poslednje koje vizira pasoš za Atinu.Nažalost, posle 80 minuta 
igre ispostavilo se da je samo početak i kraj meča pripao Mađarima. Vođstvo 
naših severnih suseda od 6:3 u 13. minutu i četiri pogotka Karlosa Pereza, 
najavili su da će naturalizovani Kubanac biti centralna figura meča. Plavi su 
uspeli da u dva minuta maksimalno iskoriste igrača više i serijom 3:0 izjednače 
na 6:6. Dragan Škrbić je u  18. minutu savladao Fazekaša za naše prvo vođstvo 
(8:7),2:1, a najveću prednost imali smo minut pre kraja - 12:10.Početkom drugog 
dela Jugoslavija je vodila 14:11 i 15:12, ali je period od 34. do 42. minuta 
bio poražavajući za izabranike selektora Zorana Kurteša. Plavi su za osam 
minuta primili sedam, a postigli samo jedan gol (Jovanović) i Mađari su se 
odlepili na 19:16. U 48. minutu selektor Kurteš solidnog Arpada Šterbika, koji 
inače brani za mađarski Foteks, menja iskusnijim Dejanom Perićem i 
jugosloven-ski rukometaši uspevaju da izjednače na 25:25 (56. minut), ali u 
međuvremenu ostaju bez Jovanovića, koji je prilikom pada povredio koleno. Perić 
dva i po minuta pre kraja brani sedmerac Perezu, a posle dosta obostranih 
grešaka Nenad Perunićić uz zvuk sirene šutira pored gola i Mađari dobijaju 
nagradu u vidu produžetaka. Plavi su u prvom produžetku dvaput bili u prednosti 
(26:25 i 27:26), međutim Lendaji je u poslednjoj sekundi nepravilno zaustavljen 
i sudije Baum i Goralcik nisu se dugo dvoumile pre nego što su pokazale na 
sedam metara. Ovog puta tamnoputi Perez je nadmudrio Perića - 27:27.Dok se 
trepnulo Madari su brzim kontrama poveli sa tri gola razlike 30:27 (74. minut), 
a jugoslovenski rukometaši, suočeni sa velikim minusom, išli su iz greške u 
grešku. Sjajni Fezekas je zaustavio ukupno 19 šuteva naših igrača, a Žikica 
Milosavljević je na kraju samo uspeo da ublaži poraz - 33:34.Plave danas u 
12.30 časova očekuje reprezentacija Islanda u borbi za jedino preostalo mesto 
koje vodi na Olimpijske igre. Jovanović najverovatnije neće igrati zbog 
povrede, što nam samo dodatno komplikuje stvari. Ako smo mislili da je utakmica 
sa Nemačkom najteža na Mondijalu, tek ćemo se danas uveriti koliko je teško 
igrati za sedmo mesto protiv Islanda.
Zoran Kurteš, selektor reprezentacije Jugoslavije:
Mađari su potvrdili da nisu naivna ekipa, kako se komentarisalo pre meča. 
Takođe, u duelu su ušli psihološki jači, što je veoma bitno u utakmicama kao 
što je borba za plasman na Olimpijske igre. Upravo zbog bolje psihe bila im je, 
praktično, dovoljna samo jedna lopta da nas pobede. Imali smo šut za pobedu pet 
sekundi pre kraja, kada je Nenad Peruničić bio neprecizan. Na drugoj strani, 
Mađari su iz sedmerca izjednačili na kraju prvog produžetka i to im je dalo 
snagu da nas u poslednjih deset minuta nadigraju. Povreda Nedeljka Jovanovića 
poremetila je našu igru jer danas niko nije mogao da uđe na njegovo mesto. 
Inače, tokom čitavog svetskog prvenstva imamo problema sa organizacijom igre.