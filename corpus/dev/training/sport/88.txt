> Izvor: matf
> Datum: 
> Rubrika: sport
> Naslov: VESTI IZ FS SCG 
> Članak:


- kaže Dragan Stojković. - Ostojiću će biti omogućeno da iznese dokaze. - 
Omladinci u Austriji 

Dragan Stojković, predsednik FS SCG, je povodom izjava Miloljuba Ostojića, 
trenera Hajduk Rodić MB-a, rekao: 

- Ne želim da u medijima polemišem ni sa kim. Naš Savez je otvoren za svakoga. 
Omogućićemo Ostojiću da iznese dokaze, neka kaže ko to iz saveza radi protiv 
fudbala. Reagovaćemo hitro i veoma oštro. Verujte, krivci će biti 
sankcionisani. 

Predsednik je dodao da je normalno da pri kraju prvenstva bude i ovakvih priča: 

- Mi glasine ne možemo da zabranimo. Maksimalno se trudimo da iskorenimo sve 
negativne pojave u našem fudbalu. Uvek sam isticao da nam je glavni zadatak 
regularno takmičenje i tvrdim da je ove sezone ono znatno bolje i regularnije 
nego prethodnih godina. 

Omladinska reprezentacija SCG (igrači rođeni 1984. godine i mlađi), otputovala 
je sinoć u Austriju, gde će učestvovati na drugom kvalifikacionom turniru za 
Evropsko prvenstvo, koje će se od 17. jula održati u Lihtenštajnu. 

Selektor Slobodan Pavković, na put je poveo 18 igrača. To su: golmani: Miloš 
Dimovski (Partizan) i Damir Kahriman (Sloboda, Užice), odbrambeni igrači: Duško 
Tošić (OFK Beograd), Branko Lazarević (Vojvodina), Miroslav Gegić (Sartid), 
Nikola Vukčević (Budućnost, Podgorica), Srđa Knežević (Partizan), Mladen 
Lazarević (Zemun), igrači sredine terena: Dušan Basta, Dejan Milovanović i 
Boško Janković (svi Crvena zvezda), Marko Anđelković (Partizan), Nemanja 
Milisavljević (Radnički, Niš), Sreten Stanić (Rad), napadači: Milan Purović 
(Budućnost, Podgorica), Marko Perović i Dragan Mrđa (oba Crvena zvezda) i Đorđe 
Ivelja (OFK Beograd). 

"Plavi" se nalaze u petoj kvalifikacionoj grupi. Prvu utakmicu igraju sutra 
protiv Kipra (16 časova). U utorak rival je Makedonija (16), a poslednji susret 
je u četvrtak protiv domaćina Austrije (17,30). 

Samo najbolja selekcija iz grupe kvalifikovaće se za Evropsko prvenstvo. 

- Naše ambicije su iznad ovih kvalifikacija. Hoćemo da budemo učesnici 
kontinentalnog šampionata i ostvarimo visok plasman. Bićemo oslabljeni 
neigranjem povređenih Miloša Krasića i Miloša Ninkovića, ali verujem da možemo 
da nadoknadimo njihov izostanak. Svojevremeno, 1974. sam igrao u finalu 
Evropskog prvenstva u kategoriji omladinaca protiv Bugarske. Izgubili smo sa 
1:0. Želim da ova generacija bar ponovi taj uspeh.