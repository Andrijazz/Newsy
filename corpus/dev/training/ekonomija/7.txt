> Izvor: matf
> Datum: 
> Rubrika: ekonomija
> Naslov: Labus o razgovorima sa misijom MMF-a
> Članak:


BEOGRAD (Beta) - Potpredsednik Savezne vlade Miroljub Labus izjavio je juče da 
je krajnji rok za reviziju budžeta Srbije i Crne Gore prva nedelja marta, kako 
bi Međunarodni monetarni fond 15. marta mogao da donese odluku o isplati zajma 
od 130 miliona dolara.  Labus je kazao da će u suprotnom odluka o isplati treće 
i četvrte tranše kredita, ukupne vrednosti 130 miliona dolara, biti odložena.
On je izjavio da je u jučerašnjim pregovorima sa predstavnicima MMF-a usaglašen 
memorandum o ekonomskoj i finansijskoj politici, koji će Izvršni odbor 
direktora MMF-a razmatrati na sednici 15. marta. "Razmatrana je makroekonomska 
situacija u zemlji i dogovorili smo se da neće biti nikakve promene ekonomske 
politike kako na unutrašnjem, tako i na spoljnom planu", kazao je Labus i dodao 
da će doći samo do izvesnog prilagođavanja instrumenata.
"Očekujemo pozitivnu odluku Borda direktora, jer je ministar Đelić izneo 
uveravanja da će Skupština Srbije po hitnom postupku da razmatra predlog izmena 
budžeta koje se odnose samo na izdvajanje dela za finansiranje zajedničke 
države", dodao je Labus.
On je objasnio da je pitanje podele sredstava koja će MMF dati Srbiji i Crnoj 
Gori "unutrašnja stvar te zajednice".
"Postoji opšte uverenje da Crna Gora treba da učeštvuje u podeli u procentu sa 
kojim učestvuje u finansiranju zajedničke države, a to je 5,88 odsto, ili nešto 
preko 7,5 miliona dolara, ali o tome će morati naknadno da donese odluku savet 
ministara", istakao je Labus.
