> Izvor: matf
> Datum: 
> Rubrika: ekonomija
> Naslov: Nebojša Savić, ekonomista
> Članak:


Srpska privreda ulazi u 2004. godinu sa nasleđem koje je rezultat tri 
tranzicione godine. Bez obzira na to što se u ovom trenutku privreda nalazi pod 
pretnjom recesije, to nasleđe po oceni profesora Nebojše Savića, dekana 
Fakulteta za ekonomiju, finansije i administraciju u Beogradu, predstavlja 
dobru osnovu za nastavak reformi. Prema njegovom mišljenju zastoj u sprovođenju 
reformi u prethodnoj godini posledica je odsustva političkog i društvenog 
konsenzusa a pred novom vladom je veoma važan i težak zadatak da obezbedi 
privredni rast, da izbegne recesiju i da pomogne Srbiji da uhvati korak sa 
svetskom privredom. 
Savić podseća da je svetska privreda počela da ulazi u recesiju krajem 2000. i 
početkom 2001. godine i da se sada polako izlazi iz tog stanja, što može da 
bude veoma povoljno za Srbiju. 
- Kada su druge zemlje započinjale proces tranzicije (početkom devedesetih 
prošlog veka), svetska ekonomija je bila u usponu i to je bio vetar u njihova 
leđa, olakšica tranzicionim projektima. Srpska tranzicija nije imala tu 
pogodnost. Ali, sada svetska privreda počinje da izlazi iz recesije i to bi 
moglo podsticajno da deluje na našu privredu jer se otvaraju novi poslovni 
aranžmani. Da li će to delovati podsticajno zavisi od nas i od poteza koji će 
biti povučeni na domaćem terenu - kaže Savić
Po njegovoj oceni plusevi stare vlasti ogledaju se u uspostavljenoj 
makroekonomskoj stabilnosti, sprovedenim liberalizacijama, započetoj 
privatizaciji. Ali, prethodna vlast nije uspela da stvori dovoljno atraktivan 
poslovni prostor zbog čega i nije došlo do pravog zamaha preduzetništva, 
pogotovu u segmentu malih i srednjih preduzeća. 
- Nova vlada bi trebalo da ispravi greške iz prethodnog perioda i da ubrza 
razvoj malih i srednjih preduzeća jer ona unose toliko potrebnu adaptivnost i 
fleksibilnost u privredna kretanja, veoma se brzo prilagođavaju situaciji i 
promenama na tržištu i omogućavaju razvoj novog, autohtonog privatnog sektora. 
Osim toga treba raditi i na afirmaciji pravne države i izgradnji pravne 
infrastrukture koja je potrebna za normalno funkcionisanje privrede. I naravno, 
veoma je važno da se ostane na osnovnim principima vođenja stabilne 
makroekonomske politike. Dakle, ono što je neophodno je stabilnost cena, 
odgovarajući kurs, koji je do sada korektno vođen, neophodno je da porezi idu 
dole čime bi se otvaralo tržište za razmah privatnog preduzetništva i privatnu 
inicijativu - kaže Savić. 
Naš sagovornik naglašava da treba pronaći izvore za finansiranje rasta 
društvenog proizvoda. To je s jedne strane moguće uz odgovarajuću finansijsku 
pomoć iz inostranstva. Savić podseća da je ugovoreno još oko 3,5 milijarde evra 
strane pomoći kroz donacije ili povoljne kredite. 
Druga važna komponenta su direktne strane investicije, ali ne treba zanemariti 
i kapital koji se sada nalazi kod građana, a procenjuje se da je reč o četiri 
do pet milijardi evra. Ako je milijarda evra već u raznim oblicima sive 
ekonomije, ostaje još četiri milijarde koje treba privesti jednoj racionalnoj 
ekonomskoj nameni. Dobar test Vlade o tome da li je uspela u sprovođenju zdrave 
nove ekonomske politike koja treba da podstakne razvoj biće upravo to u kojoj 
meri će taj novac staviti u funkciju razvoja - objašnjava Savić.
Prema njegovoj oceni, ova godina je izgubljena sa stanovišta ekonomskih 
retultata. 
- To je cena koja se morala platiti demokratiji, jer i demokratija ima svoje 
troškove. Sada je pitanje šta će se dalje dešavati. Verujem da će nova vlada 
pokušati da koliko je to moguće u drugom i trećem kvartalu da nadoknadi ono što 
je propušteno. Šteta bi bilo ako se u tome ne uspe, kaže Savić i dodaje da 
kocept koji predlaže jeste teorijski, ali da je to i koncpet koji je oproban, 
koji je sproveden u ekonomski naprednim privredama u tranziciji. To je koncept 
koji je Jugoslavija već imala devedesetih godina u vreme Ante Markovića, i on 
se danas izučava na raznim univerzitetima kao najkvalitetniji program reformi. 
Nesreća je bila što smo imali političare koji su uništili taj projekt, a on je 
sa izvesnim zakašnjenjem sproveden u Poljskoj koja je jedina privreda u 
tranziciji koja je uspela da prevaziđe nivo proizvodnje koji je imala na 
početku reformi. Ona je danas lider u tranziciji. Da li će nova vlada slediti 
taj put ili neće, videćemo. Treba joj svakako dati šansu. Samo ne bi valjalo da 
ulazimo u nove eksperimente, jer smo ih dosad skupo plaćali. Imamo tuđe 
iskustvo, ono je najjeftinije, sopstveno je najskuplje - zaključuje Nebojša 
Savić.