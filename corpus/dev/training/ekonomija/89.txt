> Izvor: matf
> Datum: 
> Rubrika: ekonomija
> Naslov: Nove nepravilnosti u postupku privatizacije kragujevačke firme PKB Transport
> Članak:


Kragujevac  - Prema odluci nadležnih državnih organa, među 80 srpskih preduzeća 
u kojima treba preispitati postupak privatizacije nalazi se i kragujevačka 
firma PKB Transport. 
Zaposleni u PKB Kragujevac već mesecima unazad optužuju bivšeg direktora, a 
sadašnjeg vlasnika PKB Transport Dragoljuba Milovanovića da je falsifikovao 
aukcijsku dokumentaciju te firme (PKB Transport), navodeći u njoj netačne 
podatke o broju zaposlenih, broju objekata, ukupnoj imovini, te da je, na taj 
način na aukciji održanoj 30. juna 2003. godine, kupio PKB Transport za 35.000 
evra, iako to preduzeće, prema zvaničnim procenama nadležnih agencija, vredi 
čak 100 puta viša. 
Trgovinski sud u Kragujevcu nedavno je doneo rešenje kojim se potvrđuje deo 
optužbi radnika PKB Kragujevac. U tom rešenju se navodi da su na 
prošlogodišnjoj aukciji kao imovina PKB Transport prodati i pojedini objekti 
(magacini i prodavnice) PKB Kragujevca. Ovih dana na površinu isplivavaju i 
druge, najblaže rečeno, nepravilnosti u postupku privatizacije PKB Transport. 
Krajem prošlog meseca, naime, republički Geodetski zavod obavestio je zaposlene 
u PKB Kragujevac i nadležne državne organe da su u izveštaju Zavoda od 24. 
oktobra 2002. godine navedene pogrešne konstatacije o uknjiženju više 
nepokretnosti (objekata i placeva) PKB Transport. 
- Konstatacije su pogrešne pošto je u istim listovima na navedenim parcelama i 
objektima uknjiženo preduzeće PKB Kragujevac - navodi se, između ostalog, u 
najnovijem izveštaju republičkog Geodetskog zavoda. Reč je, inače, o pogrešno 
ili "pogrešno" uknjiženim magacinima PKB Kragujevca (površine 8.500 kvadratnih 
metara) na parceli od 1,22 hektara u kragujevačkoj industrijskoj zoni, kao i o 
nekoliko prodajnih objekata u gradu. 
Indikativno je da je do ispravljanja ove katastarske greške došlo nakon 
saznanja da će i privatizacija PKB Transporta napokon biti preispitana.