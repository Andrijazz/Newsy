> Izvor: matf
> Datum: 
> Rubrika: ekonomija
> Naslov: Slobodan Radulović, direktor "C marketa"
> Članak:


Stranoj konkurenciji smeta jak domaći, srpski lanac! I tu treba tražiti korene 
svih napada na "C market", i onih ranije, ali i verovatno onih budućih

Za direktora "C marketa" Slobodana Radulovića neotuđivost privatne svojine je 
nesporna. Ipak, on uporno odbija da potpiše berzanski prospekt, onemogućavajući 
sitne akcionare ove kompanije da svoje akcije prodaju na Berzi. U razgovoru za 
"Blic nedelje", Radulović tvrdi da je isključivo motivisan željom da se firma 
potpuno privatizuje i da akcije dobiju i oni koji ih nisu dosad dobili, a to je 
čak 1.436 zaposlenih. Drugi je razlog, kako kaže, namera da se akcionarima 
objasne sve moguće posledice gubitka kontrole nad kompanijom.
Mnogi tvrde da je reč o namernom obaranju vrednosti.
- Takve ambicije postoje kod onih koji imaju interes da preuzmu "C market". 
Zato su se i poslužili malim akcionarima, obećavajući im 1.000 maraka po 
akciji. Nudeći visoku cenu za akcije, oni žele da naprave pometnju u firmi i da 
se dobavljačima i potrošačima pošalje signal da tu ima problema. I to je meni 
jasno.
Ko stoji iza takvih pokušaja? Konkurencija?
- Konkurencija to uvek radi. Ja moram samo da kažem da to nije "Delta" i 
gospodin Mišković, kao što se to često moglo čuti u javnosti. Ali ima drugih 
interesa i igrača.
A da li je obaranje vrednosti akcija u vašem interesu?
- Ne. Jer time bih oborio cenu nečega u čijem sam stvaranju učestvovao. Moja je 
ideja da ovo bude velika porodična firma i siguran sam da akcionari, u ovom 
momentu, prodajom akcija ne mogu rešiti pitanje svoje egzistencije, jer se radi 
o malom učešću. Ali mogu je rešiti ako imaju pravo na rad i ako im se stvore 
uslovi da rade.
Koliko je vaše učešće?
- Moje učešće je ispod jedan odsto.
Zoran Janković, direktor "Merkatora", izjavio je da je ta firma zainteresovana 
za kupovinu akcija "C marketa" i da je o tome sa vama više puta razgovarao.
- Ja gospodina Jankovića poznajem 20 godina. Istina je da je "Merkator" pokazao 
interes da kupi akcije "C marketa". To je njihovo legitimno pravo. Sasvim je 
normalno što smo o tome razgovarali, ali ne i pregovarali. Što se mene tiče, "C 
market" nije sada na prodaju. I takvi dogovori sada nisu mogući, ali su mogući 
za dve-tri godine, kada ćemo biti spremni da razgovaramo o našem interesu da 
budemo značajni akcionari "Merkatora". I nije "Merkator" jedini zainteresovan 
za "C market". To je samo vrh ledenog brega konkurencije kojoj je naša 
kompanija trn u oku. Stranoj konkurenciji smeta jak domaći, srpski lanac! I tu 
treba tražiti korene svih napada na "C market", i onih ranije, ali i verovatno 
onih budućih. Sada je valjda svima jasno da Radulović i menadžment "C marketa" 
smetaju jer su uspešni. Smetaju, jer kompaniju nisu doveli na prosjački štap, 
već su je razvili i organizovali da može da se nosi sa svetskom konkurencijom.
Obično se kaže da je prava konkurencija dobrodošla. A vi ste izjavili da niste 
presrećni zbog dolaska "Merkatora".
- Jesam izjavio da se ne radujem dolasku "Merkatora". Kad bih mogao da se 
izolujem, rekao bih da volim da budem monopolista. Ali pošto to nije realno, ja 
prihvatam konkurenciju, ali joj se mnogo ne radujem i sigurno joj neću pomagati.
Šta je sa delom kapitala "C marketa" koji je u društvenoj svojini i za koji je 
najavljeno da će se naći na aukciji?
- Mi smo predali svu potrebnu dokumentaciju za prodaju tih 22 odsto, od čega je 
16 odsto vlasništvo Akcijskog fonda, a ostatak treba da se besplatno podeli 
radnicima. Što se nas tiče, to je trebalo da bude pre pet meseci, pre dva 
meseca i, što se nas tiče, bilo bi dobro da bude sutra. Mi insistiramo kod 
države da se to što pre završi, jer nema ozbiljnih razgovora dok ne budemo 100 
odsto privatni.
Da li je tačno da su vam iz Vlade nudili rešenje koje ste vi odbili, pa su vas 
onda pustili da sami tražite put?
- Ja ne znam šta su i kome nudili. Meni nisu nudili ništa. Oni jedino mogu da 
nude da što pre prodaju tih 16 odsto, a sve drugo je privatni kapital. Ako su 
hteli da pomognu sa deviznom štednjom koja je izašla iz Srbije, pa preko 
stranih banaka transformisana u kredit "Merkatoru" sa kamatnom stopom od šest-
sedam odsto, hvala im na takvoj pomoći. Tu vrstu dijaloga sa mnom nisu mogli da 
ostvare. Ja bih voleo kad bi država Srbija pomagala nas kao što je Slovenija 
pomogla "Merkator". Javnost treba da zna da država nije nudila nikakvo pravo 
rešenje "C marketu", već je dozvolila da preko kredita "Merkator" uđe u Srbiju.
Mislite na kredite kojima je slovenačka država pomogla "Merkatoru"?
- Ne, to su krediti "Rajfajzen banke" uz garanciju slovenačke države. Zamislite 
kad bi naša privreda mogla da dobije tako povoljne kredite.
Kakvi su vaši planovi o privatizaciji?
- Akcionari koji su vlasnici preko 50 odsto akcija potpisali su sa mnom ugovor, 
overen u sudu, da mi do 2005. godine daju pravo upravljanja, a bez prava na 
prodaju akcija. Na taj način smo došli do većinskog kontrolnog paketa. U 
naredne dve godine ćemo, nadam se, napraviti pomak u razvoju i podići vrednost 
akcija. A onda ćemo na miru razgovarati o daljim potezima.
Mislite na ovlašćenje koje su radnici potpisivali pod pritiskom?
- Nije bilo nikakvih pritisaka. Sve i kad bih to želeo, a nisam takav čovek, to 
bi bilo teško ostvarljivo. Uvek bi se našao neko ko bi otišao na sud, našao 
advokata i to dokazao. A oni koji se s tim ne slažu, imaju pravo da se ljute, 
da podmeću. Ja u tome neću da učestvujem.
A šta ćete ako se izmeni zakon i za prodaju akcija na Berzi više ne bude 
potreban potpis direktora?
- Ništa se neće desiti. Mi smo udružili preko 50 odsto akcija koje ne mogu da 
se prodaju. I tu nemamo nikakvih strahova.
Šta je "C marketu" najpotrebnije da bi poboljšao svoje poslovanje?
- Mi imamo daleko najbolju siperziju objekata, imamo preko 70 odsto objekata sa 
opremom na nivou Evrope i opredelili smo se da imamo 80 odsto domaće robe. Ali 
moramo ići u razvoj većih objekata, moramo izaći van grada i graditi 
hipermarkete. Nismo imali šansu da država bude malo strpljiva pa da mi dobijemo 
lokaciju "Merkatora", ali to će se valjda neko setiti kako je to urađeno. Jer 
ne možete se zadužiti sa kamatom od 24-25 odsto godišnje, koliko traže domaće 
banke. Zato očekujemo da imamo iste kreditne uslove kao ovi što dolaze. Tada 
više ne bismo imali nikakve prepreke za razvoj.
Hoćete li onda redovnije ispunjavati obaveze prema dobavljačima koji se žale da 
probijate sve rokove?
- Sreća je dobavljača što mogu da biraju. I ne moraju da daju "C marketu" ako 
misle da je na drugim mestima bolje. Ali vas uveravam da smo mi danas najbolji 
partner domaćim dobavljačima i da tu nema nikakvih problema. A te priče su deo 
sitnih podmetanja koja traju već šest meseci i čiji je cilj obaranje vrednosti 
"C marketa". Neko bi voleo da se to desi i da onda u objektima "C marketa" bude 
bar 50 odsto uvozne robe. Ja mislim da to nije dobro ni za nas, ni za domaću 
proizvodnju.
Vi, izgleda, potpuno ignorišete činjenicu da je "Merkator" najveća strana 
investicija u Beogradu?
- To što je uradila Slovenija je izuzetno mudro. "Merkator" je ovde zapravo 
kupio tržište, ali za jako nisku cenu. To što je to najveća pojedinačna 
investicija, mene ne impresionira. Jer to je jako niska cena za tržište koje su 
dobili i perspektivu koju imaju. A šta smo mi dobili za tih 20-30 miliona evra? 
Pa pogledajte strukturu te robe! Ne verujete valjda da se profit pravi na 
marži! Profit se uvek pravi na robi, a Slovenija sa proizvodnjom nema problema 
kao što ih mi imamo. Ja mislim da su oni jako jeftino došli do onog do čega su 
došli. I svaka im čast na tome. Oni su to uradili na visokom profesionalnom 
nivou i ja ne mogu da se ljutim na njih.
Kada smo na istom ovom mestu razgovarali pre pet godina, prekinuo nas je 
telefonski poziv Zlatana Peručića. Da li ste i danas u dobrim odnosima sa 
bankarima?
- Da. Može se lako desiti da se sad čujem sa Ljubišom Jovanovićem ili sa Ljubom 
Mihajlovićem. Ja bih voleo da banke kojima oni rukovode imaju potencijal kao 
što ima "Rajfajzen banka" ili "Hipo Alpe Adrija banka". Nadam se da će doći do 
tih grana.
Jedna od anegdota o "C marketu" glasi: "Nema jogurta, ali ima španskih vina!" 
Kako vi to komentarišete?
- Pa, ima španskih vina. Ali ima i francuskih, italijanskih, makedonskih. 
Moderna trgovina u Srbiji je počela sa otvaranjem supermarketa "Alonso" pre 13 
godina i to je bilo prvo zajedničko ulaganje sa španskim partnerom i od tada 
traje ta španska veza.