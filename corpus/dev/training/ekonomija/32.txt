> Izvor: matf
> Datum: 
> Rubrika: ekonomija
> Naslov: Stojan Jevtić, ministar poljoprivrede, obećao
> Članak:


BEOGRAD (Beta) - Ministar za poljoprivredu Srbije Stojan Jevtić izjavio je juče 
da će ovogodišnji rod pšenice podmiriti potrebe domaćeg tržišta i da će 
sadašnja cena hleba ostati i u prvim mesecima naredne godine.On je na sednici 
Odbora za poljoprivredu Skupštine Srbije rekao da se procenjuje da će ukupan 
rod pšenice na društvenim i privatnim gazdinstvima biti 1,4 miliona tona, što 
je 36,5 odsto manje od očekivanih prinosa. Gubitak zbog umanjenog roda pšenice 
je oko 6,7 milijardi dinara.
Za otkup će, prema procenama Ministarstva za poljoprivredu, biti ponuđeno 
724.135 tona pšenice, a trenutne zalihe te robe u Direkciji za robne rezerve su 
200.000 tona. Direkcija ove godine treba da otkupi 296.000 tona merkantilne i 
30.000 tona semenske pšenice i da prozvođačima, kako je potvrdio Jevtić, do 20. 
jula isplati prvu, a do 20. avgusta drugu ratu.
"Očekivana proizvodnja semenske pšenice od 80.000 tona dovoljna je za jesenje 
zasejavanje svega 50 odsto oranica. Izvesno je da će biti neophodan uvoz, pa će 
biti predloženo da se za određeni kontigent ukine važeća carinska stopa od 30 
odsto", najavio je Jevtić.
Suša, kako je rekao Jeftić, neće biti proglašena elementarnom nepogodom, ali će 
Vladi Srbije biti predloženo da određenim olakšicama poljoprivrednim 
proizvođačima nadoknadi štetu prouzrokovanu lošim vremenskim prilikama. Jedna 
ot tih olakšica, kako je objasnio, trebalo bi da bude razmena semenske pšenice 
iz Direkcije za robne rezerve za merkantilnu iz roda u narednoj godini. Osim 
toga, biće predloženo da se omogući seljacima da za ovu i narednu godinu ne 
plaćaju doprinose za penzijsko osiguranje i da se otpiše porez za katastarski 
prihod iz poljoprivrede i šumarstva.