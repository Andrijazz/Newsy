> Izvor: matf
> Datum: 
> Rubrika: ekonomija
> Naslov: Ilirika Investments o trgovanju na Beogradskoj berzi
> Članak:


Cena akcija Pekabete raste, jer će Delta morati da plati više ako želi da 
stekne punu kontrolu nad kompanijom kojoj je namenila sudbinu lanca bakalnica

Odluka SAD da zamrzne pomoć Srbiji, ozbiljna opomena Evropske unije da bi mogla 
da učini isto, kao i upozorenje Svetske banke da zemlja ima nekih tri-četiri 
meseca da promeni tekući kurs političke restauracije, sve te stvari nisu ni 
dotakle Beogradsku berzu, plitko tržište firmi na kojem cene rastu, podsticane 
tehničkim faktorima, prvenstveno oskudnom ponudom. 
U skraćenoj preduskršnjoj poslovnoj nedelji, trgovalo se akcijama koje 
multinacionalne kompanije kupuju po fiksnim cenama. Beogradski brokeri, 
međutim, zagorčali su "najradosniji hrišćanski praznik" malim akcionarima 
pivare Čelarevo. 
Ugovorom od 23. septembra, vodeći svetski proizvođač piva Karlsberg obavezao se 
da u tromesečnom roku otkupi sve akcije Čelareva po fiksnoj ceni od 43,12 evra. 
Tim akcijama, međutim, verovatno iz tehničkih razloga, nije se trgovalo sve do 
11. marta, kada je cena ipak ostala ravna ugovorenoj, da bi na drugoj aukciji 
beogradski brokeri plasirali nalog kojim su srušili cenu za 20 odsto, praveći 
gubitke malim akcionarima. Regulatori tržišta i udruženje brokera nisu 
reagovali na taj potez. 
Rodić preuzima Medoprodukt: U petak, 16. aprila, belgijska korporacija Bortmalt 
objavila je javnu ponudu za - po navodima iz prospekta - neprijateljsko 
preuzimanje jedine fabrike pivarskog slada u Srbiji, Maltineksa iz Bačke 
Palanke, po ceni od 8.100 dinara za jednu akciju. "Neprijateljsko preuzimanje" 
znači da se uprava tome protivi. Belgijanci kupuju najmanje 5.203, a najviše 
10.405 akcija, dakle između 17,82 i 35,64 odsto kapitala fabrike. Nasuprot 
uobičajenoj regulativi javnih ponuda u svetu, srpski propisi dopuštaju 
davaocima javne ponude da ne kupe sve ponuđene akcije, nego samo onoliko koliko 
žele, pod uslovom, naravno, da  kupuju više od 25 odsto kapitala neke 
kompanije.  
Za 20 odsto pojeftinio je proizvođač zimnice i srodne robe Medoprodukt iz 
Tavankuta, nad kojim kontrolu preuzima trgovinska kompanija Rodić, dok je 
glavna domaća farmaceutska kompanija, Hemofarm iz Vršca, zahvaljujući tražnji 
slovenačkih investitora pojeftinila manje nego što se očekivalo. Ti isti 
investitori krajem marta održali su cenu na 3.720 dinara, da bi ona sada ipak 
pala na 3.500 dinara. 
Sojaprotein, monopolski prerađivač soje, koji je objavio fantastične poslovne 
rezultate (rast profita od 360 odsto!) poskupeo je za 7,5 odsto. U skladu sa 
prognozama, cena akcija prerađivača povrća Vitamin iz Horgoša porasla je za 20 
odsto, na 3.000 dinara, što je dvostruko niže od knjigovodstvene vrednosti. 
Analitičari za obe akcije očekuju dalji rast. Oni su optimisti i za fabriku 
nameštaja Budućnost iz Subotice, koja je ove godine već poskupela za 123 odsto, 
a u utorak za 20 odsto, na 2.230 dinara. 
Akcije Telefonkabla rastu: ITH, zastupnik Stihla, preuzeo je 42 odsto 
Elektrometala, lanca prodavnica na prvorazrednim lokacijama u Beogradu, dok je 
jedno fizičko lice, iza kojeg se možda neko skriva, do sada kupilo preko 40 
odsto spoljnotrgovinske firme Invest import, sa predstavništvima gotovo svugde 
u svetu. On to čini uprkos ogromnim obavezama kompanije, od skoro 45 miliona 
evra.   
Telefonkabl je skočio sa 4.300 na 5.000 dinara, a velika barijera rastu te 
akcije nalazi se tek na nekih 7.000 dinara. Dakle, kupujte. To posebno činite 
sa akcijama projektantske firme Mašinoprojekt kopring, koja puno radi sa 
Rusijom. Iako je ta akcija pala u petak za 16,65 odsto, akcionari mogu mirno da 
dignu za 20 odsto svoje prodajne naloge, jer je tražnja na prošloj aukciji bila 
38 puta veća od ponude. Najuzbudljivija trgovina očekuje se tek na nivou od 
1.300 dinara, jer je sadašnja kapitalizacija firme sa 2.178 kvadrata u 
najstrožem centru grada oko 700.000 evra, što daje cenu kvadrata od nekih 300 
evra.  
Preduzeća koja kontroliše holding Delta, glavni domaći investitor, o Uskrsu su 
rasla, izuzimajući veliko poljoprivredno dobro Ravnica iz Bajmoka, koje 
korporacija Miroslava Miškovića samo što nije progutala. Jugohemija, u procesu 
preuzimanja, stoji na 2.000 dinara. 
Fabrika najukusnijih domaćih (licencnih) biskvita Jafa poskupela je za petinu, 
a maloprodajni lanac Pekabeta za 11,11 odsto, uprkos objavi katastrofalnih 
poslovnih rezultata. Ulazak u Miškovićevu porodicu nije doneo sreću toj 
kompaniji: prodajni prihodi pali su joj prošle godine sa 7,13 na 5,29 milijardi 
dinara, a profit sa 33 miliona plusa u duboki minus od 205 miliona dinara. Cena 
tih akcija, međutim, ipak raste, jer je tržištu jasno da će Delta, koja doduše 
kontroliše većinski paket, ipak morati da plati više ako želi da stekne punu 
kontrolu nad kompanijom kojoj je namenila sudbinu lanca bakalnica.