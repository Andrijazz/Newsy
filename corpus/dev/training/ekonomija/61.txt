> Izvor: matf
> Datum: 
> Rubrika: ekonomija
> Naslov: SOSIETE ŽENERAL BANKA O RADU SA STANOVNIŠTVOM
> Članak:


Odobravanje kredita već od februara. Do sada građanima pozajmljeno 1,5 
milijardi dinara

BEOGRAD - Od februara iduće godine Sosiete ženeral banka trebalo bi da počne da 
odobrava i stambene zajmove - najavio je juče Filip Gidez, predsednik i 
generalni direktor banke.
Osnovni problem kod ovih kredita je nedostatak dugoročnih izvora finansiranja. 
Tako, uslovi koje će postaviti ova banka još nisu poznati.
- Ne želimo kratkoročne resurse da pretvaram u aranžmane na dugi rok - ističe 
Gidez. - Ipak, banka trenutno obezbeđuje odgovarajuće izvore, pa bi stambeni 
zajmovi u ponudi mogli da se nađu početkom iduće godine.
Na konferenciji za novinare, povodom dve godine  rada sa stanovništvom, Erik 
Blanštet, izvršni direktor banke, saopštio je da je građanima do sada odobreno 
30.000 kredita u ukupnom iznosu od 1,5 milijardi dinara.
Uz Viza kartice, banka od naredne nedelje počinje izdavanje i Masterkardovog 
programa. Sosiete ženeral neće izdavati DINA kartice, pošto, po mišljenju 
Blanšteta, sa postojećim programom svetskih kartica, zadovoljavaju sve potrebe 
svojih klijenata. Za sada nije planirano ni da POS terminali (uređaji za 
naplatu karticama), koje je postavila ova banka, primaju novu nacionalnu 
karticu.
Nova poslovna zgrada - regionalni centar na oko 6.000 kvadrata u Novom 
Beogradu, u koju je banka investirala više miliona evra, trebalo bi da bude 
završena u drugoj polovini 2004. godine.