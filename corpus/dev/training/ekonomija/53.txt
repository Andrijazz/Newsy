> Izvor: matf
> Datum: 
> Rubrika: ekonomija
> Naslov: Na Beogradskom sajmu okrugli sto "Stanje u drvoprerađivačkoj industriji"
> Članak:


Beograd - Izvozna perspektiva drvoprerađivačke industrije postoji ali 
proizvođači moraju da se udruže i jedinstveno da nastupaju na stranim tržištima 
- izjavio je Slobodan Milosavljević, republički ministar turizma, trgovine i 
usluga,  na okruglom stolu "Stanje u drvoprerađivačkoj industriji" koji je juče 
održan na Beogradskom sajmu. 
On je u tom kontekstu ukazao na činjenicu da su  u vreme održavanja 41. 
Međunarodnog sajma nameštaja kompanije "Simpo", "Novi dom", "Jugodrvo", 
organizovale posebne sajamske manifestacije umesto da zajednički naprave 
najveći sajam u regionu. Milosavljević je podsetio da industrija ima prevelike 
zahteve za kreditima Fonda za razvoj i naglasio da će Fond za razvoj iduće 
godine imati više novca. 
Milan Janković, predsednik Privredne komore Beograda, je ukazao o značaju 
ugovora o slobodnoj trgovini koji su potpisani prekjuče u Rimu i podsetio da se 
na taj način dobija tržište od 60 miliona ljudi u regionu i 250 miliona u 
Rusiji.
- To će nam omogućiti da se naša industrija mnogo lakše snabde mašinama kod 
samih proizvođača gde su jeftinije nego da ih kupujemo na evropskom tržištu pet 
puta skuplje - istakao je Janković.