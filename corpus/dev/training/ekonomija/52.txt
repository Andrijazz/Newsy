> Izvor: matf
> Datum: 
> Rubrika: ekonomija
> Naslov: Gordana Lazić - Rašović, direktor Regionalnog centra za razvoj malih i srednjih 
> Članak:

preduzeća Beograd 

Regionalni centar za razvoj malih i srednjih preduzeća i preduzetništva Beograd 
osnovan je u decembru prošle godine kao poslednji od sedam centara u Srbiji. 
Reč je o projektu  "Nefinansijska podrška malim i srednjim preduzećima u 
Srbiji" koji finansira Evropska unija, a realizuje Evropska agencija za 
rekonstrukciju. Cilj je da se kroz obuku pruži pomoć vlasnicima malih i 
srednjih preduzeća i potencijalnim preduzetnicima. Predviđeno je da realizacija 
projekta  traje dve godine, ali je neizvesno da li će nakon toga ova saradnja 
biti produžena. Praksa u drugim zemljama pokazuje da se ovakvi centri obično ne 
finansiraju sami, mada postoji i opcija sufinansiranja. I u jednoj i u drugoj 
varijanti deo sredstava obezbeđuje Vlada i lokalna samouprava. U slučaju da se 
opredelimo za sufinansiranje, mislim da bi i to rešenje bilo prihvatljivo 
imajući u vidu potencijale Beograda i regiona u Srbiji koje pokrivamo. Potrebno 
je, pre svega, da centar kadrovski ojača kako bi mogao da pruža što više 
usluga, kaže na početku razgovora za Danas, Gordana Lazić Rašović, direktor 
Regionalnog centra za razvoj malih i srednjih preduzeća i preduzetništva 
Beograd.  
Prema njenim rečima, primarni zadatak Regionalnog centra je pružanje besplatnih 
informacija o bankarskim kreditima, registraciji radnji i preduzeća, poreskim i 
carinskim propisima, ali i pomoći u izradi biznis ili marketing plana.  U 
saradnji sa 50 predavača iz različitih oblasti, centar pruža obuku u sticanju 
neophodnih znanja iz domena finansijskog menadžmenta, poslovne komunikacije, 
berzanskog poslovanja, marketinga i prodaje.
- Odgovoran odnos prema budućem poslu podrazumeva informisanje o konkurenciji i 
potrebama tržišta za nekom vrstom proizvoda ili usluga, tako da centar ima i 
posredničku ulogu između klijenata i agencija za istraživanje tržišta. Ljudi 
koji ovde dolaze žele da učine nešto na sopstvenom usavršavanju i zbog toga je 
Regionalni centar pokrenuo seriju predavanja u cilju prepoznavanja 
preduzetničkih sposobnosti i unapređenje znanja za vođenje biznisa, kroz koje 
je od početka godine prošlo više od 500 polaznika. U istom periodu, Regionalnom 
centru se obratilo oko 1.500 klijenata radi dobijanja poslovnih informacija. 
Centar je pomogao  izradu devet biznis planova i osnivanje šest preduzeća, kaže 
Lazić-Rašović, i dodaje da se obuke vrše i preko Zavoda za tržište rada.
Kada je reč o uslovima kreditiranja malih i srednjih preduzeća, naša 
sagovornica naglašava da banke nude izuzetno nepovoljne kredite, koji su 
neprihvatljivi za preduzetnike.
- Povoljniji start up krediti su nešto na čemu Regionalni centar insistira, ali 
problem prevazilazi okvire ove institucije jer o tome odlučuje Vlada. Dosta se 
očekuje od  aktivnosti Garancijskog fonda čije je formiranje najavljeno, a 
trebalo bi da obezbedi do 50 odsto garancija za kredite. Rešavanje problema 
obezbeđivanja garancija je jedan od načina da se podstakne razvoj malih i 
srednjih preduzeća i ojača ovaj sektor, kaže Lazić- Rašović i podseća da 
vlasnici preduzeća mogu dobiti kredite i preko Fonda za razvoj Republike 
Srbije.