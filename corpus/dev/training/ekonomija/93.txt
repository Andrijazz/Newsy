> Izvor: matf
> Datum: 
> Rubrika: ekonomija
> Naslov: KAKVE SU IZVOZNE ŠANSE KLANIČNE INDUSTRIJE SRBIJE
> Članak:


Ove nedelje ponovo kreće izvoz mesa u Bosnu. Neophodno je da reorganizujemo 
veterinarsku službu i prilagodimo propise evropskim i svetskim standardima. 
Može li se naša šunka vratiti u SAD i Kanadu

VRBAS - Nakon razgovora sa predstavnicima Saveta ministara Federacije i Ureda 
za veterinu BiH, dobili smo uveravanja da će već ove nedelje biti vraćena 
mogućnost uvoza našeg mesa i mesnih prerađevina u ovu susednu republiku, nakon 
što je početkom maja uvedena zabrana - izjavio je za "Novosti" Danilo 
Golubović, zamenik republičkog ministra za poljoprivredu, vodoprivredu i 
šumarstvo Srbije, prilikom posete vrbaškom "Karneksu".
Ovo je izuzetno dobra i ohrabrujuća vest za našu klaničnu industriju, koja je 
već duže u teškom položaju, a ima male šanse da izvozom unapredi finansijsko 
poslovanje i poboljša svoj status. Jer, jedino u bivše jugoslovenske republike 
možemo da izvozimo. A, mada kratkotrajna, jednostrana zabrana uvoza od strane 
vlasti Federacije BiH, ostaviće posledice na posrnulu mesnu industriju Srbije.
- O mogućem izvozu u Hrvatsku još nemamo konkretnijih informacija, mada su 
privrednici i zvanični državni predstavnici Hrvatske, na nedavnom novosadskom 
Sajmu poljoprivrede, najavili mogućnost brzog otvaranja granica ove republike 
za uvoz mesa i mesnih prerađevina iz Srbije - ističe Golubović. - Hrvatska 
strana prethodno uslovljava rešavanje problema vraćanja "lipicanera" koji su iz 
Slavonije devedesetih godina prebačeni u Srbiju.
Komisija Evropske unije odobrila je izvoz mesa u zemlje EU za osam naših 
klanica, ali Uprava za veterinu Srbije i stručnjaci Ministarstva poljoprivrede 
"oduzeli" su izvozne brojeve za 5 klanica.
- Izuzetno je težak put povratka na tržište zemalja članica EU. Osam naših 
klanica stavljeno je na listu izvoznika bez provere, ali naši stručnjaci su 
obišli klanice i ocenili da samo tri ispunjavaju sve uslove za izvoz. U toku je 
postupak za povratak još dve klanice, a naš cilj je da opravdamo poverenje i 
izgradimo sistem, koji će dugoročno omogućiti da klanice budu na tržištu EU - 
ističe Golubović.
Ove nedelje naša državna delegacija, sa privrednicima iz klanične industrije, 
boraviće u SAD, jer klanična industrija ima nameru da izvozi i na tržište 
Amerike i Kanade. Nekada smo bili poznati po izvozu šunke u limenci, ali naše 
odsustvo sa ovog tržišta iskoristila je konkurencija - prvenstveno Poljaci i 
Danci.
- Da bi uveli sisteme za proizvodnju takozvane bezbedne hrane i postali 
ozbiljni izvoznici, potrebno je da modernizujemo Zakon o veterini i preduzmemo 
čitav niz mera harmonizacije naših sa propisima EU. Evropa nam nudi pomoć i 
saradnju u nekoliko projekata. Najznačajniji je da uvedemo sistem 
identifikacije i registracije goveda. Zatim, osposobimo inspekcijske službe za 
nadzor proizvodnje i oformimo nacionalnu laboratoriju za kontrolu stočarstva i 
mesne industrije. Posla ima mnogo ali to je jedini put da se naše meso i domaća 
klanična industrija vrate na svetsko tržište - ističe Golubović. 