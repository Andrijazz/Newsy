> Izvor: matf
> Datum: 
> Rubrika: ekonomija
> Naslov: Omer Hadžiomerović iz Društva sudija
> Članak:


BEOGRAD - Član Upravnog odbora Društva sudija Srbije Omer Hadžiomerović ocenio 
je juče da izjava ministra finansija Mlađana Dinkića da će Poreska uprava, bez 
obzira na odluku suda, naplatiti porez na ekstraprofit, stvara "ružnu sliku" o 
odnosu prema pravosuđu.
- To da li će porez biti naplaćen ne zavisi ni od Dinkića ni od suda, već od 
zakona. Mislim da u tom smislu izjava "nije važno šta sud misli, mi ćemo to 
uraditi" nije korektna. Imamo institucije i one moraju da se poštuju - rekao je 
Hadžiomerović.
On je podsetio da po Ustavu svako može da kritikuje rad državnih organa, pa i 
suda, ali takođe i da za sve odluke, pa i na upravne postupke, kakva je naplata 
poreza, postoji sudska zaštita.
- Da li je Trgovinski sud nadležan ili nenadležan, odlučiće opet sud, jer 
postoje pravni lekovi, postoji neki red, ko je za šta nadležan i šta radi - 
rekao je Hadžiomerović.
On je podsetio i da, po izmenama Zakona o sudijama, postoji Nadzorni odbor pri 
Vrhovnom sudu, gde svi građani mogu da podnesu inicijativu da izvrši kontrolu 
unutar sudskog predmeta. Hadžiomerović je ipak ocenio da Dinkićeva izjava nije 
"pritisak na sud", već "oštar komentar" koji nije korektan u delu u kome se 
može stvoriti utisak da sud nije važan.