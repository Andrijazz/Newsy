> Izvor: B92
> Datum: ponedeljak 13.01.2014
> Rubrika: info_politika
> Naslov: CG i MAK za zajedničke ambasade
> Članak:

Beograd -- Crna Gora i Makedonija zainteresovane za zajednička diplomatska predstavništava sa zemljama regiona, ali ističu da se ne radi o zajedničkoj diplomatiji.
U Ministarstvu spoljnih poslova i evropskih integracija Crne Gore agenciji Beta danas je rečeno da zvaničnici Podgorice već razgovaraju s državama regiona o uspostavljanju zajedničkih diplomatskih predstavništava po ugledu na skandinavski model.
Takođe, rečeno je i da je s Makedonijom u septembru 2013. već potpisan sporazum o zajedničkom smeštanju diplomatsko konzularnih predstavništava u inostranstvu. Na osnovu tog dokumenta, Makedonija će Crnoj Gori ustupiti deo prostora u svojim ambasadama, u zemljama gde Crna Gora planira da otvori nova diplomatsko-konzularna predstavništva, a predviđa se i mogućnost nalaženja zajedničkih prostorija u državama u kojima ni jedna ni druga zemlja nemaju, ali planiraju da otvore diplomatska predstavništva. U Podgorici ističu da "ovakvi aranžmani doprinose ekonomičnosti I efikasnosti rada i omogućuju brže širenje diplomatske mreže uz vidno manje troškove". Navodi se takođe da "smeštaj ambasada zemalja regiona na jednom mestu pojačava vidljivost interesa i potencijala svake države pojedinačno, ali i regionalnih mogućnosti". Srbija inače zastupa interese Crne Gore i njenih državljana u više od 40 zemalja u kojima nema crnogorskog diplomatskog predstavništva. Slične sporazume o pružanju konzularnih usluga i konzularnoj zaštiti Crna Gora ima i s Hrvatskom i Bugarskom, ali tu je reč o konzularnim uslugama i pomoći, a ne o diplomatskom predstavljanju. I u Ministarstvu spoljnih poslova Makedonje ističu da bi zajedničko korišćenje prostora za diplomatska predstavništva najpre moglo da počne s Crnom Gorom i da Skoplje i Podgorica već pregovaraju o zajedničkom zakupu prostora za ambasade u Rumuniji, Skandinaviji I Latinskoj Americi. Kao i u Crnoj Gori i u Makedoniji se ističe da zajednički prostor ne znači i zajedničku diplomatiju. Kako su preneli makedonski mediji, premijer Nikola Gruevski izjavio je prošle sedmice da iza ideje o podeli prostora diplomatskih objekata nema nikakve političke pozadine i da se radi o čistoj finansijskoj uštedi, a ne o zajedničkoj diplomatiji. Šef makedonske diplomatije Nikola Poposki rekao je da Skoplje već duže razgovara s kolegama iz Srbije, Turske, Slovenije, Crne Gore i Hrvatske o realizaciji ideje o podeli prostora diplomatskih objekata koji nisu u potpunosti iskorišćeni. Skandinavski model diplomatije pokazao se kao vrlo uspešan u svetu, navode u Skoplju, dodajući da će se zajedničkom diplomatskom mrežom smanjiti troškovi, ali i jačati regionalna prisutnost u najdaljim delovima sveta. U slovenačkom Ministarstvu spoljnih poslova agenciji Beta je rečeno da iz Beograda nije stigla zvanična inicijativa o uspostavljanju zajedničkih diplomatskih predstavništava po skandinavskom modelu. U isto vreme u Ministarstvu dodaju da bi uspostavljanje zajedničkih ambasada sa zemljama regiona bilo teško izvodljivo, jer je Slovenija članica EU dok Srbija i druge zainteresovane države na Balkanu još nisu. Inicijativu da zemlje regiona uspostave zajednička diplomatska predstavništva po "skandinavskom modelu" u zemljama Latinske Amerike, Afrike i Azije najavio je početkom januara šef srpske diplomatije Ivan Mrkić. U intervjuu za "Večernje novosti" Mrkić je tada rekao da su već uspostavljeni kontakti sa Skopljem, Podgoricom, Sarajevom, Ljubljanom i da je najbliži dogovor s Makedonijom i Crnom Gorom. Takođe je ocenio da bi zajedničke ambasade smanjile troškove, ali i omogućile da džave regiona budu zastupljenije i vidljivije u mnogim delovima sveta, kao i da lakše udruženo nastupaju na trećim tržištima.
