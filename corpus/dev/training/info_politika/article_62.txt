> Izvor: B92
> Datum: petak 10.01.2014
> Rubrika: info_politika
> Naslov: Fratini o EU, izborima u Srbiji...
> Članak:

Beograd -- Franko Fratini, savetnik Vlade Srbije u procesu evrointegracija, razgovarao sa srpskim ministrom spoljnih poslova i specijalnim tužiocem za ratne zločine.
Bivši šef italijanske diplomatije je na svom nalogu na Tviteru napisao da su razgovori s tužiocem Miljkom Radisavljevićem bili produktivni. Fratini boravi u Beogradu i sa srpskim zvaničnicima razgovara o evrointegraciji Srbije.
Prema najavama, Fratini će sa srpskim zvaničnicima razgovarati o pripremama za međuvladinu konferenciju 21. januara u Briselu, koja označava formalni početak pregovora o pristupanju Srbije EU. To, prema njegoviom rečima, umnogome zavisi od toga koliko će Srbija biti u stanju da sprovodi reforme, pa čak i da promeni svoj Ustav. U intervjuu za TV Prva Fratini je rekao i da ne misli da će od Srbiji biti traženo da formalno prizna nezavisnost Kosova i ukazao da to nije stavka u usvojenom pregovaračkom okviru. "Ako budete sproveli reforme, onaj cilj koji je obelodanio potpredsednik Vlade da Srbija postane članica EU do 2020. godine jeste ostvariv. Objektivan je, zašto da ne?", istakao je Fratini. On je rekao da je danas razgovarao s prvim potpredsednikom Vlade Aleksandrom Vučićem i o izborima i o dilemi da li bi oni bili dobri u ovom trenutku za Srbiju. "Rekao sam mu svoje mišljenje, a to je da su izbori dobri ako bismo dobili jasnog pobednika i ako bi posle njih bila formirana još jača i odlučnija vlada", kazao je Fratini. Upitan da li će se na kraju pristupnih pregovora ispostaviti ono o čemu mnogi analitičari u EU govore, a to je da će uslediti formalni zahtev za priznanje Kosova, Fratini je rekao da ne misli da će se to tražiti od Srbije. U svim evropskim pitanjima, objasnio je, to ostaje po strani jer, kao što je poznato, postoje neke važne članice EU koje nisu priznale Kosovo, kao što je, na primer, Španija. "Jasno je da se traži normalizacija odnosa koja podrazumeva niz pitanja koja mogu da se reše bez preduslova da Srbija zvanično prizna Kosovo. To nije stavka u pregovaračkom okviru koji je usvojen", istakao je on. Na pitanje da li će, na kraju pregovaračkog procesa, ulazak Srbije biti zaustavljen, jer je Unija, jednostavno, umorna od proširenja, Fratini je odgovorio da je uveren da će EU sasvim sigurno prevazići krizu u narednim godinama i da će ambijent biti sasvim drugačiji i pozitivniji. "Mi shvatamo, evo ja, kao Italijan i Evropljanin, da ne može biti ujedinjene Evrope ako i Srbija nije njena članica", istakao je on, dodavši da je to proces koji mora da se nastavlja. Upitan da li bi za Srbiju bilo lakše da u isto vreme pregovara i o ulasku u NATO, budući da je većina novih članica prvo ušla u Severnoatlantsku alijansu, pa potom u EU, Fratini je odgovorio da je NATO veoma teško pitanje za Srbiju. "Mislim da ne treba da pravimo konfuziju. Ulazak u EU je sada jedna jasno zacrtana staza, a NATO je drugo", rekao je i dodao da će biti razmotreno kakve mogućnosti postoje za saradnju, misleći na operativnu saradnju. "Ne možemo govoriti o vremenu kada će i da li će sazreti uslovi da se priča o članstvu Srbije u NATO", kazao je Fratini, zaključivši da je isuviše rano da se to pitanje postavlja. Kako je najavljeno iz Ministarstva pravde, Fratini će razgovarati sa ministrom pravde Nikolom Selakovićem o budućim aktivnostima tog resora kao i o pripremama Srbije za pregovore o članstvu u EU s posebnim osvrtom na poglavlja 23 (pravosuđe i osnovna prava) i 24 (pravda, sloboda i bezbednost). Predviđeni su i sastanci bivšeg šefa italijanske diplomatije sa šeficom srpske delegacije u pregovorima sa EU Tanjom Miščević i s državnim sekretarom u ministarstvu unutrašnjih poslova Vanjom Vukićem. Fratini posebno prati problematiku koja se odnosi na poglavlja 23 (pravosuđe i osnovna prava) i 24 (sloboda, pravda i bezbednost). ANSA navodi da Fratini, kandidat italijanske vlade za generalnog sekretara NATO-a, za posao savetnika srpske vlade ne prima nikakvu novčanu nadoknadu.
