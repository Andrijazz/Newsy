> Izvor: B92
> Datum:  
> Rubrika: info_politika
> Naslov: Kacin, uprkos magli, stigao u BG
> Članak:

Beograd -- Izvestilac Evropskog parlamenta za Srbiju Jelko Kacin posle odlaganja dolaska u Beograd zbog magle ipak je stigao u dvodnevnu posetu.
On je u toku dana na svom Tviter profilu napisao: "Umesto u Beograd, stigao u Podgoricu. Previše gusta magla" i dodao da zbog toga predviđeni sastanci u Beogradu kasne.
Kacin je trebalo danas prvo u Skupštini Srbije da razgovara sa predsednicom Odbora za evropske integracije Natašom Vučković, potpredsednicom Odbora za stabilizaciju i pridruživanje Aleksandrom Tomić i članicom Odbora za evropske integracije Dijanom Vukomanović. Za danas je predviđen i sastanak sa rukovodstvom Agencije za restituciju, kako bi se Kacin neposredno upoznao sa dosadašnjim rezultatima, o sprovođenju Zakona o vraćanju oduzete imovine i obeštećenju, čija je efikasna primena jedan od uslova za napredak Srbije ka EU. Za sutra su najavljeni sastanci sa premijerom Srbije Ivicom Dačićem i prvim potpredsednikom Vlade Aleksandrom Vučićem. Takođe, Kacin će razgovarati i sa šeficom pregovaračkog tima Tanjom Miščević. Kacin u Beograd dolazi uoči usvajanja izveštaja o napretku Srbije u evropskim integracijama 16. januara u Evropskom parlamentu. U predlogu rezolucije o Srbiji, koji je Kacin pripremio u ime parlamentarnog Odbora za spoljne poslove, Vlada Srbije je pohvaljena zbog posvećenosti procesu evropskih integracija i ohrabrena da nastavi sprovođenje reformi, prvenstveno u oblasti pravosuđa, borbe protiv korupcije, javne uprave, zaštite prava manjina i osetljivih grupa, slobode medija. U dokumentu je izraženo zadovoljstvo zbog Briselskog sporazuma i upućen je poziv vlastima u Beogradu i Prištini da zadrže konstruktivan pristup i nastave sa sprovođenjem svih postignutih dogovora. Pozdravljeno je i održavanje lokalnih izbora na Kosovu u novembru, osuđeno nasilje tokom glasanja i napomenuto da su "nužni dalji odlučni napori kako bi se razbila mreža organizovanih kriminalnih grupa povezana s lokalnim političkim elitama i ponovo uspostavila vladavina prava na severu Kosova". U predlogu rezolucije se, između ostalog, ističe i podrška EP viznoj liberalizaciji za zemlje Zapadnog Balkana i pozivaju se države članice EU da ne zloupotrebljavaju mehanizam za suspenziju bezviznog režima. Inače, u EU je danas stupio na snagu mehanizam koji omogućava privremeno uvođenje viza zemljama iz kojih dolazi veliki broj lažnih azilanata, među kojima je i Srbija, a Kacin je tim povodom rekao da našoj zemlji ne preti direktna opasnost od ponovnog uvođenja šengenskih viza. "Ne želim da plašim građane Srbije i bez preke potrebe širim bojazan u društvu", poručio je Kacin nedavno u izjavi za Tanjug.
