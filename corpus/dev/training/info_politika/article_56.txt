> Izvor: B92
> Datum: petak 10.01.2014
> Rubrika: info_politika
> Naslov: Vlada Vojvodine: Spisak zaposlenih
> Članak:

Novi Sad -- Spiskovi svih zaposlenih kroz programe Vlade Vojvodine od danas će biti dostupni na sajtu vojvođanske Vlade.
Ovo je saopštio je Pokrajinski sekretarijat za privredu i zapošljavanje, povodom optužbi novosadskog odbora Srpske napredne stranke da sekretarijat loše radi.
U saopštenju sekretarijata, koje je potpisao vojvođanski sekretar Miroslav Vasin, navodi se da će biti objavljeni spiskovi 1.905 ljudi zaposlenih po programima samozapošljavanja i novog zapošljavanja, osim spiska od 104 osobe zaposlene u NIS-u i Iton elektriku (Eaton Electric) iz Sremske Mitrovice. Biće objavljen i spisak opština i gradova u Vojvodini sa iznosom udruženih sredstava, dok će do kraja februara, po prijemu izveštaja od lokalnih samouprava, biti objavljen i spisak zaposlenih na kojem bi moglo da bude više od 2.000 ljudi. Dodaje se da je u 2013. godini u Vojvodini zaposleno više od 4.000 ljudi, od kojih 1.479 kroz programe novog zapošljavanja, 426 kroz programe samozapošljavanja i 104 osobe preko programa pripravništva. Više od 2.000 ljudi zaposleno je udruživanjem sredstava sa lokalnim samoupravama na teritoriji Vojvodine, kroz sprovođenje programa pripravništva, stručne prakse i javnih radova, dodaje se u saopštenju. Vasin je pozvao SNS da prestane sa obmanjivanjem građana, jer podaci Nacionalne službe zapošljavanja govore da je na kraju 2013. godine u Pokrajini bilo 1.000 nezaposlenih manje, dok je broj nezaposlenih na nivou Republike za 10.000 veći. Kako se navodi, subvencije pokrajinske Vlade su najracionalniji vid zapošljavanja u Srbiji, jer se tako zaposlnima garantuje najmanje dve godine radnog odnosa, a iznosi se već posle godinu dana vraćaju u budžet putem uplata poreza i doprinosa za ta lica. "Za razliku od republičke Vlade koja je prevarila lokalne samouprave u Srbiji i nije im uplatila sredstva za zapošljavanje u 2013. godini, pokrajinska Vlada je još u maju prebacila lokalu 162 miliona dinara", kaže se u saopštenju. Dodaje se da je upravo Grad Novi Sad, jedini od svih lokalnih samouprava obavestio Sekretarijat za privredu da ne može da realizuje zapošljavanje kroz programe poboljšanja energetske efikasnosti, a za koji je dobio sredstva od Vlade Vojvodine. "Ovaj dokument će takođe biti objavljen na sajtu Vlade Vojvodine, pa neka gradski odbor SNS bude sramota nesposobnosti sopstvenih kadrova", navodi se u saopštenju. Dodaje se i da su najveći broj amandmana za povećanje sredstava za zapošljavanje u Budžetu Vojvodine za 2014. godinu, podneli upravo poslanici SNS zahvaljujući transparentnom radu Sekretarijata. "Umesto bezočnih laži koje šire, gradski odbor SNS bi mogao da odgovori na pitanja da li su u Novom Sadu zaposlili bilo koga, osim svojih stranačkih kadrova u javnim preduzećima i da li mogu da objave spiskove, poput nas", dodaje se u saopštenju. Vasin je poručio i da su stvoreni uslovi da se u naredne tri godine otvori 1.945 novih radnih mesta u četiri strane kompanije koje će poslovati u Vojvodini. Novosadski odbor SNS zatražio je ranije danas od Vasina i predsednika Vlade Vojvodine Bojana Pajtića da objave spiskove ljudi koji su prošle godine dobili posao u okviru programa zapošljavanja vojvođanske Vlade, jer sumnjaju da je novac potrošen na "nedozvoljen način".
