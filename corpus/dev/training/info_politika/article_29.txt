> Izvor: B92
> Datum: utorak 7.01.2014
> Rubrika: info_politika
> Naslov: "Moramo da više poštujemo sebe"
> Članak:

Beograd -- Patrijarh srpski Irinej i premijer Srbije Ivica Dačić pozvali su danas na mir, jedinstvo i sabornost srpskog naroda.
Premijer Dačić rekao je novinarima posle božićne liturgije u Sabornoj crkvi u Beogradu da je srpskom narodu potrebno upravo ono što mu je uvek nedostajalo, a to su jedinstvo i sabornost.
"Čitav državni vrh želi da se Srbija razvija, da bude sve jača. Želimo da Srbija bude poštovana, a da bi tako bilo građani Srbije moraju da više veruju u sebe i da sebe više poštuju", kazao je Dačić.
"Zato je veoma važno da je državno rukovodstvo danas prisutno ne samo ovde (u Sabornoj crkvi) nego i na Kosovu i Metohiji", rekao je Dačić i dodao da su Srbiji potrebni politička i ekonomska stabilnost i sigurnost. On je dodao i da je prvi potpredsednik vlade Aleksandar Vučić danas u Gračanici istakavši i da ćemo "biti svuda tamo gde je naš narod'. Dačić je najavio i da će 9. januara boraviti u Republici Srpskoj, povodom obeležavanja dana i slave RS. On je rekao i da u vreme najradosnijeg hrišćanskog praznika Božića "treba svi zajedno da iskoristimo kao jednu vrstu poziva na sabornost - na ono što je inače uvek falilo svim Srbima - da bude malo više sloge i jedinstva oko nekih najvažnijih pitanja". Dačić je napomenuo i da "nije lako u ovim teškim vremenima doći do tog jedinstva naročito kada je reč o poltičkim strankama." "U svakom slučaju problemi sa kojima se srpski narod i svi gradjani Srbije suočavaju svih ovih godina jesu takvi da je veoma važno da u Srbiji postoji sloga, da postoji politička stabilnost i stabilnost ekonomskog i opšte društvenog sistema", rekao je on. Upitan da li Srbiji želi izbore, on je rekao da to nije pitanje za Vladu Srbije, već za političke stranke. "Vlada Srbije treba da radi svoj posao. Čuli ste šta smo Vučić i ja rekli ovih dana i stvarno više treba da se okrenemo radu", rekao je Dačić novinarima. Srpski patrijarh Irinej rekao je na liturgiji da treba poštovati svoju veru i kulturu, ali i vere i kulture drugih naroda. "Neka ljubav isključi svako neprijateljstvo i zlu volju među nama ljudima", rekao je patrijarh Irinej. Božićnoj liturgiji u Sabornoj crkvi u Beogradu prisustvovali su premijer Ivica Dačić, princ Aleksandar Karađorđević, beogradski nadbiskup Stanislav Hočevar i predstavnici islamske verske zajednice.
