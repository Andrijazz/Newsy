> Izvor: B92
> Datum: subota 4.01.2014
> Rubrika: info_politika
> Naslov: "Izbori će biti kao referendum"
> Članak:

Beograd -- Predstojeći vanredni izbori imaće referendumski karakter, jer će se građani opredeljivati između jasnog plana DS za Srbiju i naprednjačkih obećanja.
To je rekao potpredsednik DS Dejan Nikolić.
"Izbori su potrebni Srbiji, uprkos tome što koštaju. Građani žive lošije nego što su živeli prošle godine, a međusobna trvenja stranaka na vlasti već preskupo koštaju. Niko ne želi da investira u državu u kojoj se ministri međusobno optužuju za korupciju, a opstanak loše vlade, koja je fokusirana isključivo na partikularne stranačke interese, uvek je najskuplje rešenje", ocenio je on u intervjuu za "Danas". Nikolić je rekao da je DS druga stranka po političkoj snazi i jedina alternativa naprednjačkoj politici koja "građane gura u beznađe". "Za pitanja nezaposlenosti, eskalacije nasilja u društvu i sve niži standard građana potrebni su plan i ljudi, a rejting se pokazuje isključivo na izborima. Tu je DS u velikoj prednosti", smatra Nikolić. On je ocenio da naprednjaci, izlazeći iz opštinskih i gradskih vlasti, samo potvrđuju svoju lošu kadrovsku strukturu. "Ne vidim reformske ideje i poteze SNS koje bi mogle biti tačka spajanja i buduće koalicije sa DS. Naprotiv, vidim Srbiju koja sa SNS klizi ka jednoumlju", kazao je Nikolić. "Nakon parlamentarnih izbora sledi i izborna skuptina u DS, u skladu sa Statutom stranke. Sada aktuelno rukovodstvo funkcioniše u punom kapacitetu i ima podršku Glavnog odbora za svoju politiku. Očekujem da akteri svih inicijativa u DS stave svoje ambicije, kompetencije i energiju u funkciju pobede stranke na izborima u Beogradu i Srbiji, jer svaki mesec ove vlade je novi poraz za naše društvo", rekao je Nikolić. On je uveren da nije moguće novo cepanje DS. "Mislim da su sve demokrate svesne odsudnog trenutka u kojem se nalazi srpsko društvo i da samo jaka i jedinstvena DS može da odgovori tim izazovima. Naravno, jedinstvo ne podrazumeva jednoumlje, i debata koja se intenzivno vodi u DS, a koju tabloidi predstavljaju kao dramatičan unutarstranački problem, nivo jr demokratije koje mnoge stranke teško da mogu da dostignu", kazao je Nikolić. I on je potvrdio da će lider DS Dragan Đilas biti kandidat za gradonačelnika Beograda.
