> Izvor: B92
> Datum: nedelja 12.01.2014
> Rubrika: info_politika
> Naslov: Da li u KG sledi promena vlasti?
> Članak:

Kragujevac -- Gradonačelnik Kragujevca Veroljub Stevanović na gradskoj televiziji izjavio da je u Kragujevcu na delu ne pokušaj prekomponovanja, već otimanja vlasti.
S druge strane, u Srpskoj naprednoj stranci kažu da u Srbiji ne postoji grad sa većim problemima od Kragujevca, i dodaju da sa gotovo svim partijama razgovaraju o smeni aktuelne vlasti. Kako kažu, većina stranaka je složna da su promene moguće.
"Kad vi stavite u džep jedno 50 radnih mesta i jedno 500.000 evra i tih 500.000 evra i tih 50 radnih mesta nudite odbornicima, idete na direktnu kupovinu, kako se to onda zove? A kao, borimo se protiv korupcije i tog goreg od korupcije", rekao je gostujući na TV Kragujevac Veroljub Stevanović. "Potpuno besmislena, još jedna u nizu izjava aktuelnog gradonačelnika Veroljuba Stevanovića koji je u gradu Kragujevcu zaposlio sve što je mogao da zaposli, i zbog toga grad danas funkcioniše ovako kako funkcioniše, sa nekoliko hiljada nepostojećih radnih mesta kupovao je izborne pobede. Danas Kragujevac i Kragujevčani plaćaju tu cenu", kaže na to Goran Kovačević iz SNS. Stevanović nije želeo da za B92 pojasni ovu izjavu, ali ni da govori o eventualnim prevremenim izborima, koje, sudeći po izjavama u prethodnom periodu, priželjkuje. Iz opozicije, kojoj su se u novembru pridružili i socijalisti, odgovaraju da ga pozivaju na izbore. "Mi ga već godinu dana pozivamo: "Gradonačelniče, raspišite izbore. Podnesite ostavku i raspišite izbore", rekao je Kovačević. "Što se nas u SPS-u, mi smo spremni i za izbore i za prekomponovanje vlasti. Bez obzira na to koji način bude biran", rekao je Zoran Prokić iz SPS. I dok u strankama predvođenim URS-om tvrde da je većina stabilna i da nema razloga za brigu, protivnički tabor poručuje da su promene u Kragujevcu neminovne. Odgovor na pitanje kada i kako će se to desiti i ovoga puta je izostao.
