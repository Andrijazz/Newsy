> Izvor: B92
> Datum: nedelja 12.01.2014
> Rubrika: info_politika
> Naslov: "Novi ljudi za dobar rezultat DS-a"
> Članak:

Valjevo -- Boris Tadić izjavio kako su demokrate ponovo spremne da preuzmu rizik nastupa na sledećim izborima u situaciji kada se od DS ne očekuje dobar rezultat.
"Treba da napravimo, potpuno neočekivano, dobar rezultat. Da bi se to desilo potrebno je aktivirati nove ljude, potrebno je lansirati u našu javnost nove, vrlo sveže, održive ideje i kreirati viziju Srbije u novim okolnostima", rekao je počasni predsednik DS-a sinoć na tradicionalnom novogodišnjem koktelu valjevskih demokrata.
Tadić je ukazao i na to da je neophodno definisanje uloge DS-a u okviru te vizije uz novi pristup politici jer za ostvarivanje rezultata period od 2008. do 2012. nije dovoljan. "Nemušte reči, reči koje nisu pravi odgovori na izazove vremena, reči koje se menjaju svakih nekoliko meseci su reči iza kojih ne stoje ni oni ljudi koji ih menjaju svaki čas. Reči, koje govore da su neki bili dobri do pre par meseci, a sada su loši - ne vode nas ka izbornim rezultatima", poručio je Tadić. Počasni predsednik DS-a je rekao kako je "svima koji se bave politikom" jasno da će izbora (vanrednih parlamentarnih) biti. Pri tom je ocenio da politički protivnici demokrata, mada nastavljaju politiku DS-a, nisu u stanju da taj program pretvore u stvarnost. "U Srbiji danas imamo ljude koji ne znaju da rade taj posao jer su učili sasvim drugačiju retoriku, oni su na drugačiji način učili politiku, oni nisu razumeli kritične trenutke u razvoju evropskog društva, uključujući i srpsko društvo. Zbog toga nisu pripremljeni za taj posao", ocenio je Tadić. "Oni taj program nisu u stanju da pretvore u stvarnost. Zbog toga DS mora da postigne dobar izborni rezultat. U suprotnom, ljudi koji to ne znaju sprovodiće naš program, što znači da će naš program doživeti krah", dodao je Tadić. Na novogodišnjem koktelu valjevskih demokrata bili su i predsednik Izvršnog odbora DS Dušan Elezović, kao i narodni poslanik Dragan Šutanovac.
