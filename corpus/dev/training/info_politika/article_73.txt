> Izvor: B92
> Datum: subota 11.01.2014
> Rubrika: info_politika
> Naslov: "Presudno Vučićevo mišljenje"
> Članak:

Beograd -- U donošenju odluke SNS-a o izborima presudno je mišljenje Aleksandra Vučića, jer je to čovek koji mnogo više vidi od ostalih članova, kaže Zorana Mihajlović.
"On je i prvi potpredsednik Vlade i mnogo više zna o političkim odnosima i nekim drugim stvarima, i njegovo mišljenje je vrlo značajno i presudno", objasnila je Ministarka energetike i potpredsednica SNS-a za FoNet.
Napomenula je da nije tajna da veliki deo članova Predsedništva SNS-a želi vanredne izbore, a osnovni razlog za to su reforme u zemlji koje će dovesti do konačnog izlaska iz dugogodišnje tranzicije. "Upravo će brzina reformi opredeliti da li se ide na izbore ili ne", precizirala je Mihajlovićeva i napomenula da deo funkcionera SNS-a, u koje spada i ona, smatra da te reforme mogu da se sprovode mnogo brže. Mihajlovićeva nije želela da komentariše tvrdnju premijera i lidera Socijalističke partije Srbije (SPS) Ivice Dačića da su zahtevi iz SNS-a za vanredne izbore "utrkivanje za sticanje Vučićeve naklonosti i borba za pozicije na dvoru", uz objašnjenje da može da razume socijaliste da su protiv izbora. Prema oceni Mihajlovićeve, posebna tema su pokrajinski izbori, jer je "život u Vojvodini veoma nekvalitetan u odnosu na centralnu Srbiju i tu stvari moraju da se menjaju".

Govoreći o predstojećoj Izbornoj skupštini SNS-a, Mihajlovićeva je naglasila da bi volela da partija doživi određene kadrovske promene, jer "prosto mora da provetri dvorište". "Mora da se otvori prostor za one koji žele da rade... Jedan deo ljudi se uljuljkao i uspavao. Drugi deo koristi svoju funkciju zarad nekih sopstvenih interesa", napomenula je Mihajlovićeva. Jedan deo vredno radi, neki deo nije uopšte u Glavnom odboru, a mogao bi da bude, smatra Mihajlovićeva, koja očekuje "određene promene". Prema njenim rečima, na Izbornoj skupštini SNS-a mora da se oceni svačiji rad, od predsednika, potpredsednika i članova Predsedništva do Glavnog odbora, a onda da se "dogovori ko su ljudi koji u narednom periodu treba da nose programsku platformu" u narednih pet godina. Upitana da li se prepoznala u izjavi predsednika Srbije Tomislava Nikolića da nije zadovoljan radom nekih ministara, ona je odgovorila da je uvek spremna da razgovara o svom radu, ali da zamerke na rad ministara, pre svega, treba da dođu od premijera, kao i stranaka kojima oni pripadaju. Ali, nemam ništa protiv da čujem i predsednika države ako nije zadovoljan mojim radom, poručila je Mihajlovićeva.

Zorana Mihajlović je zadovoljna svojim jednoipogodišnjim ministarskim učinkom u oblasti energetike, jer se po prvi put radi otvoreno i na osnovu jasnih kriterijuma, kada je u pitanju izgradnja novih elektrana. Mihajlovićeva je dodala da nije zadovoljna urađenim u oblasti zaštite životne sredine, pošto je, i pored toga što je inspekcija počela malo bolje da radi, učinjeno nedovoljno na temu ekoloških crnih rupa koje postoje u Srbiji. Najavila je da će u ovoj godini jedan od njenih glavnih zadataka biti reformisanje javnih preduzeća, u prvom redu "Srbijagasa". "Srbijagas" je u ozbiljnom problemu, ukazala je ona, knjigovodstveno gledano, kapital mu je nula, i zato Vlada mora da uradi sve kako bi to javno preduzeće bilo reformisano u narednih šest meseci, i finansijski i organizaciono. "Ono zbog čega brinem, i to sam rekla i na Vladi, jeste da će se neko pojaviti i kupiti 'Srbijagas' za dugove. A znam da Vlada to neće", naglasila je Mihajlovićeva. Prema njenom mišljenju, potrebno je i da reforma Elektroprivrede Srbije (EPS) ide mnogo brže, budući da za tri meseca treba da postane akcionarsko društvo i da se potpuno preobrazi u svom razmišljanju kako se ponaša i prema kupcima, ali i kako koristi sopstvena sredstva. "Elektroprivreda Srbije jeste krenula više od 'Srbijagasa', kada bismo ih poredili. Ali, kada bismo ga poredili sa planovima Ministarstva i mene, nije krenula", rekla je Mihajlovićeva, koja smatra da EPS još nije stao na noge. Projekat hidroelektrana na Moravi za sada ide svojim tokom, naglasila je ministarka, i dodala da su to stvari koje su ekonomski, energetski i ekološki izvodljive.
