> Izvor: B92
> Datum: nedelja 12.01.2014
> Rubrika: info_politika
> Naslov: 25 odbora DS za odlazak Đilasa
> Članak:

Beograd/Gornji Milanovac -- U DS se nastavlja izjašnjavanje opštinskih odbora i do danas je 25 zatražilo ostavku lidera stranke Dragana Đilasa. Odbor u Gornjem Milanovcu uz Đilasa.
Prema spisku, u koji je Tanjug imao uvid, ostavku aktuelnog lidera demokrata zatražili su opštinski odbori Vračara, Srbobrana, Zemuna, Svilajnca, Subotice, Aleksinca, Vranjske Banje, Koceljeva, Despotovca, Prokuplja, Bogatića, Arilja, Bosilegrada, Vlasotinca, Obilića, Ćićevca, Leposavića, Ćuprije, Sečnja, Lebana, Bele Palanke, Dimitrovgrada, Babušnice, Kuršumlije i Mesni odbor Novo Naselje, koji je deo Gradskog odbora Novog Sada. Predsednik Pokrajinskog odbora DS za Vojvodinu Miroslav Vasin sihoć je Tanjugu rekao da je njegov matični Mesni odbor u Novom naselju podržao zahtev za smenu lidera Đilasa, ali i ukazao da taj odbor ima 90 članova i da se od 35 prisutnih za takav predlog izjasnilo 21 član. Zbog toga, odnosno činjenice da je sastanku prisustvovala tek trećina članova, dodao je, postavlja se pitanje relevantnosti takve odluke. U Novom Sadu ima 45 mesnih odbora DS. U stranci kažu da se izjašnavanje odbora nastavlja, a da su opštinski odbori Starog grada i Zvezdare ranije najavili da neće tražiti ostavku predsednika stranke. Takođe, predsednik Opštinskog odbora DS u Smederevskoj Palanci Radoslav Milojičić smatra da bi unutarstranački izbori pre beogradskih i eventualnih vanrednih parlamentarnih naneli štetu stranci i da je potrebno "tražiti treći put". Kako je Tanjugu rečeno iz više izvora u stranci, opštinski odbori su pokrenuli seriju izjašnjavana nezadovoljni sve lošijim izbornim rezultatima DS na lokalu, kao i odlukom Đilasa da sam sastavi listu kandidata za gradske izbore, dakle bez konsultovanja Gradskog odbora Beograda i svih opštinskih odbora. DS sada ima 160 opštinskih odbora, ali je funkcionalno 130, kažu u stranci. Sednica Glavnog odbora stranke zakazana je za 18. januar i biće održana u Novom Sadu, kada se očekuje i rasplet unutarstranačke situacije.

S druge strane, odbor Demokratske stranke u Gornjem Milanovcu zatražio je danas od Glavnog odbora stranke da budu opozicija vladajućoj koaliciji, a ne da "stvaraju opoziciju u sopstvenim redovima". Opštinski odbor je na vanrednoj sednici podržao predsednika stranke Dragana Đilasa i pozvao članstvo da se okupi oko politike koja je usvojena kada je izabran na tu funkciju. Kako je ocenjeno, trenutna događanja u stranci idu u prilog samo vladajućim partijama. "Demokratska stranka treba da analizira politiku aktuelne vlasti koja daje samo obećanja narodu i proglašava za svoj najveći uspeh nove račune za struju dok se stalno povećava nezaposlenost, fabrike ne rade, a hiljade građana koristi vodu sumnjivog kvaliteta", ocenjuje odbor. Demokrate rudničko-takovskog kraja postavljaju pitanje od čega će narod da plaća nove racune za struju, što se veliča do nivoa izuma Nikole Tesle, kada plate ne primaju a penzije gube vrednost u trci sa cenama.
