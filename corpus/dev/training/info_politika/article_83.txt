> Izvor: B92
> Datum: nedelja 12.01.2014
> Rubrika: info_politika
> Naslov: "DS nije Vučičeva rezervna klupa"
> Članak:

Beograd -- Funkcioner DS Borislav Stefanović poručio da bez obzira na probleme u stranci, DS ne može da se pocepa i nije joj mesto "na rezervnoj klupi Aleksandra Vučića".
Stefanović priznaje da u DS postoje dve grupe ljudi koji drugačije vide politiku koju stranka vodi i njen rezultat, kao i rezultate rukovodstva stranke.
On je naveo da bez obzira na probleme u stranci, koje, dodaje, često izaziva i sama vlast, kao i na postojanje grupe ljudi koja se zalaže za saradnju sa naprednjacima, DS ne može da se pocepa. "DS se ne raspada, od nje se otpada. DS ima jasno definisanu socijaldemokratsku politiku i program i jedina je stranka koja tačno zna šta treba uraditi sa školstvom, zdravstvom, ekonomijom, poljoprivredom za razliku od vlasti koja je uništila državu", rekao je Stefanović gostujući na TV Prva. On je naveo da su previranja u DS nakon odlaska u opoziciju normalna i da očekuje da će 18. januara biti stavljena tačka na to. "Neki ljudi se nisu navikli da smo opozicija - neki znaju da neće biti ništa u novoj raspodeli karata i smatraju da treba da se uhvate u taj voz Aleksandra Vučića, a mnogi su upravo na toj rezervnoj klupi na kojoj čekaju da uđu", ocenio je Stefanović. On je, međutim, naglasio da DS-u nije mesto na toj klupi i to će, veruje, Glavni odbor, potvrditi i dati podršku rukovodstvu stranke.
