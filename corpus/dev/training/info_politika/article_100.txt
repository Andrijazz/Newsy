> Izvor: B92
> Datum: ponedeljak 13.01.2014
> Rubrika: info_politika
> Naslov: "Na GO će se videti ko me podržava"
> Članak:

Beograd -- Predsednik DS Dragan Đilas izjavio da će se na Glavnom odboru stranke videti koliko ga odbora podržava i da nije čovek koji bi organizovao telegrame podrške.
"Da ne verujem u ono što radim, sam bih dao ostavku", rekao je Đilas Tanjugu i ocenio da u DS "danas imate situaciju koju nikada niste imali".
Prema njegovim rečima, neke dnevne novine kao na traci, iz časa u čas, izveštavaju o tome koliko mu odbora uskraćuje podršku, ali je naveo da DS ima 180 opštinskih odbora, pa će se na sednici Glavnog odbora videti od koliko odbora će dobiti podršku. "Drago mi je da me podržavaju odbori DS iz velikih gradova, gde živi najviše ljudi, kakav je Novi Sad", istakao je Đilas, koji je u Paraćinu bio u redovnoj poseti opštinskom odboru. "Najveći problem su oni ljudi koji kažu: aha, sada će parlamentarni izbori, mi smo sada poslanici, mi smo nešto, a kada Đilas nametne kriterijume da samo uspešni to mogu biti, mi to nikada nećemo postati. Šta ćemo onda mi koji nemamo nikakav posao osim politike? I sada hajde da raspustimo DS, uz podršku dobrog dela medija, pa se raduju tom broju, da li je 22 ili 26 (odbora protiv). Meni je sve jasno, nadam se i da je većini ljudi sve jasno", zaključio je Đilas. "Ja zaista verujem da DS treba da ima suprotan stav od onoga što radi vlast poslednjih godinu dana. Jesam da se hapse kriminalci, ali ne da budu samo iz DS, čovek je ili pošten ili nije, to nema veze sa partijskom pripadnošću", rekao je on. Đilas je pre dva dana izjavio da očekuje da će on i njegova politika na sednici GO DS-a 18. januara dobiti podršku.
Predsednik Političkog saveta DS-a Dragoljub Mićunović izjavio je da Demokratska stranka ne pripada ni Draganu Đilasu, ni Borisu Tadiću, već članovima i biračima DS-a i još šire građanima demokratske Srbije.
Predsednik Političkog saveta DS-a Dragoljub Mićunović izjavio je da Demokratska stranka ne pripada ni Draganu Đilasu, ni Borisu Tadiću, već članovima i biračima DS-a i još šire građanima demokratske Srbije.
U Demokratskoj stranci nastavlja se izjašnjavanje opštinskih odbora i do sada je 29 zatražilo ostavku lidera stranke Dragana Đilasa. "Da ne verujem u ono što radim, sam bih dao ostavku", rekao je Đilas Tanjugu i ocenio da u DS "danas imate situaciju koju nikada niste imali", kao i da mu je drago što ga, kako je rekao, podržavaju odbori iz velikih gradova. Prema spisku, u koji je Tanjug imao uvid, ostavku aktuelnog lidera demokrata zatražili su opštinski odbori Vračara, Srbobrana, Zemuna, Svilajnca, Subotice, Aleksinca, Vranjske Banje, Koceljeve, Despotovca, Prokuplja, Bogatića, Arilja, Bosilegrada, Vlasotinca, Obilića, Ćićevca, Leposavića, Ćuprije, Sečnja, Lebana i Mesni odbor Novo naselje, koji je deo Gradskog odbora Novog Sada. U toku dana njima su se pridružili i odbori u Surdulici, Preševu, Bujanovcu, Bojniku, Klini, Rekovcu, Kikindi i Žitištu. Predsednik Pokrajinskog odbora DS za Vojvodinu Miroslav Vasin je Tanjugu rekao da je njegov matični Mesni odbor u Novom naselju podržao zahtev za smenu Đilasa, ali i ukazao da taj odbor ima 90 članova i da se od 35 prisutnih za takav predlog izjasnio 21 član. Zbog činjenice da je sastanku prisustvovala tek trećina članova, dodao je on, postavlja se pitanje relevantnosti takve odluke. U Novom Sadu ima 45 mesnih odbora DS. U stranci kažu da se izjašnavanje odbora nastavlja, a da su opštinski odbori Starog grada i Zvezdare ranije najavili da neće tražiti ostavku predsednika stranke, kao i opštinski odbor Gornjeg Milanovca, koji je ranije danas jednoglasno podržao aktuelnog predsednika stanke. Demokrate u Gornjem Milanovcu smatraju da bilo kakvo unutarstranačko nadmetanje u ovom momentu može da nanese štetu DS, navedeno je u današnjem saopštenju, a isti stav ima i predsednik Opštinskog odbora DS u Smederevskoj Palanci Radoslav Milojičić, koji smatra da bi unutarstranački izbori pre beogradskih i eventualnih vanrednih parlamentarnih naneli štetu stranci i da je potrebno "tražiti treći put". Predrag Stojković, član predsedništva DS i predsednik Okružnog odbora DS za Južno Kosovo i Metohiju, sinoć je demantovao navode nekih medija da su odlazak lidera stranke tražili i opštinski odbori u Lipljanu i Gračanici. Ovi odbori uopšte ne postoje više od godinu dana, u njima nema čak ni poverenika, naveo je Stojković u saopštenju. Kako je Tanjugu rečeno iz više izvora u stranci, opštinski odbori su pokrenuli seriju izjašnjavanja, nezadovoljni sve lošijim izbornim rezultatima DS na lokalu, kao i odlukom Đilasa da sam sastavi listu kandidata za gradske izbore, dakle bez konsultovanja Gradskog odbora Beograda i svih opštinskih odbora. DS sada ima 160 opštinskih odbora, ali je funkcionalno 130, kažu u stranci. Sednica Glavnog odbora stranke zakazana je za 18. januar i biće održana u Novom Sadu, kada se očekuje i rasplet unutarstranačke situacije.
