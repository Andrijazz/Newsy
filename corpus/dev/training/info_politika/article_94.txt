> Izvor: B92
> Datum: ponedeljak 13.01.2014
> Rubrika: info_politika
> Naslov: Mrkić o porukama iz Ankare
> Članak:

Beograd -- Ministar Mrkić kaže da je očekivao da će njegov turski kolega Ahmet Davutoglu eksplicitnije izraziti žaljenje zbog prošlogodišnje Erdoganove izjave o Kosovu.
Ministar spoljnih poslova Srbije Ivan Mrkić je ocenio da je ta izjava nesumnjivo izazvala negativne posledice po bilateralne odnose dve zemlje.
Mrkić je ovo rekao reagujući na Davutogluovu izjavu da se Ankara neće izviniti Srbiji zbog izjave u Prizrenu premijera Redžepa Tajipa Erdogana "Turska je Kosovo i Kosovo je Turska", jer u njoj nije bilo uvrede, već samo pozitivnih osećanja. Davutoglu je u intervjuu za "Blic", organizovanom na poziv Ankare da bi se razjasnila sporna Erdoganova rečenica izgovorena u Prizrenu prošle godine, istakao da premijerovo pominjanje Kosova nije bilo političke prirode, niti je predstavljalo ispoljavanje ekspanzionističke politike. Mrkić je rekao Tanjugu da ceni činjenicu da je Davutoglu inicirao razgovor sa srpskim medijima kako bi razjasnio pozadinu ove izjave. "Uvažavam, takođe, njegove izraze da Turska želi da razvija što bolje odnose sa Srbijom i njegov stav da smatra Tursku i Srbiju ključnim partnerima za mir i sigurnost u našem širem regionu", rekao je srpski ministar. Prema njegovim rečima, to je u skladu i sa principijelnim stavom Srbije, jer je za "nas svestrana i razvijena saradnja sa državama regiona jedan je od najvažnijih spoljnopolitičkih prioriteta". "Izjava premijera Erdogana od oktobra prošle godine je nesumnjivo izazvala negativne posledice po naše bilateralne odnose. Očekivao sam, stoga, da će moj kolega Davutoglu eksplicitnije izraziti žaljenje zbog te izjave i posledica koje je ona izazvala", zaključio je šef srpske diplomatije. Davutoglu je za "Blic" rekao da se radi o "kulturnoj definiciji". "Kad na turskom jeziku kažete da je "Kosovo njegova druga zemlja", to ukazuje na kulturnu bliskost. Iskreno se nadam da bi ovo trebalo da bude dovoljno da pokažemo naše dobre namere prema srpskoj vladi i narodu", objasnio je Davutoglu i dodao da se "jedna mala rečenica ne bi smela vaditi iz konteksta celog govora". Davutoglu smatra da je iz tog govora mnogo važnija Erdoganova rečenica: "Turska je podjednako bliska sa svim narodima na Balkanu". Šef turske diplomatije je naglasio da teritorije Srbije, Kosova, Bosne nisu delovi Turske i da oni ništa o tome nisu ni tvrdili. "Tvrdimo da postoje samo zajedničke emocije i samo pozitivan stav prema Srbiji", kaže šef turske diplomatije. "Kad bi predsednik Tomislav Nikolić došao u Istanbul i rekao 'ovo je moj grad', mi bismo mu aplaudirali i ne bismo ni pomislili da pokazuje ekspanzionističke namere prema Turskoj", tvrdi Davutoglu. "Bio je ogroman uspeh prevazići ono što se događalo devedesetih godina zbog rata u Bosni i na Kosovu. Mnogi su mislili da su dve vlade na suprotnim stranama...Suprotno situaciji iz devedesetih, odnosi između Srbije i Turske su postali kičma stabilnosti Balkana", ocenio je Davutoglu.
