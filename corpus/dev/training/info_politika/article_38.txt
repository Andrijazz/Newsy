> Izvor: B92
> Datum: sreda 8.01.2014
> Rubrika: info_politika
> Naslov: Tulimirović u trci za čelnika BG
> Članak:

Beograd -- Predsednik stranke Nijedan od ponuđenih odgovora Nikola Tulimirović biće kandidat za gradonačelnika Beograda ispred te partije, najavljeno je iz te partije.
U saopštenju se podseća i da je ta stranka raspisala javni konkurs za kandidate za odbornike u Skupštini grada Beograda, a Tulimirović je obavestio Beogradski odbor da je do sada već prijavljen dovoljan broj kandidata za punu listu.
Javni konkurs će i dalje ostati otvoren, a odluku da Tulimirović, koji je i poslanik u Skupštini Srbije, bude kandidat za gradonačelnika doneo je Beogradski odbor stranke. Gradski izbori biće raspisani najkasnije sredinom januara i održani najkasnije sredinom marta, njihovo sprovođenje organizovaće Privremeni organ Beograda, prisustvo domaćih i stranih posmatrača je po zakonu, a gradonačelnik se bira iz redova odbornika, rekao je ranije Tanjugu član Gradske izborne komisije Zoran Lukić. Lukić je tada rekao i da izbore za skupštinu grada raspisuje predsednik skupštine, a kako je vlada imenovala Privremeni organ polovinom novembra, rok za raspisivanje ističe posle dva meseca, odnosno sredinom januara kako bi bili održani u rasponu od 45 do 60 dana, što je početak ili sredina marta. Od ranije je poznato da će lider DS Dragan Đilas biti kandidat te stranke za gradonačelnika, dok će kandidat SDPS-a, ako se ta stranka odluči za samostalni nastup na gradskim izborima, biti funkcionerka stranke i državni sekretar u Ministarstvu trgovine Tatjana Matić. Ostale stranke ranije su najavile da će izbor među sopstvenim kadrovima napraviti uskoro, te da će to biti iskusni ljudi koji poznaju Beograd i potrebe njegovih žitelja, koji imaju viziju grada.
