> Izvor: B92
> Datum: ponedeljak 13.01.2014
> Rubrika: info_politika
> Naslov: "DS nije ni Đilasova ni Tadićeva"
> Članak:

Beograd -- Dragoljub Mićunović poručio da, je bez obzira na ishod nesuglasica u toj stranci, važno da ona ostane snažna opozicija negativnim društvenim procesima.
Kako je rekao predsednik Političkog saveta Demokratske stranke,ta stranka ne pripada ni Draganu Đilasu, ni Borisu Tadiću, već članovima i biračima Demokratske stranke i, još šire, građanima demokratske Srbije.
"Članstvo DS želi jedinstvo. Ono vidi ugroženost stranke od jednog režima koji je preuzeo njen program i sa obećanim realističnijim pristupom kosovskom problemu, deklarisao svoju proevropsku politiku. Ali prave reforme u društvu se još ne naziru, a kamoli evropske vrednosti i standardi", izjavio je Mićunović Tanjugu. On je istakao da svako kome je stalo do demokratije i budućnosti Srbije mora da nastoji da se po svaku cenu DS održi, jer to je interes društva u celini i čak patriotski stav, jer bez jake opozicije, bez političke alternative režimu, i režim postaje još gori. "Šta će biti na sednici glavnog odbora (18. januara) - videćemo. To je događaj u kome učestvuje nekoliko stotina ljudi, i svako ima svoje mišljenje, svoju volju i svoj interes. Rezultat sa toliko učesnika nije lako predvideti. Važno je da se inicira iskren razgovor i mi ćemo doći do nekog rezultata, a sve drugo je spinovanje kroz medije koje ima jedini cilj - da se razdrobi ta stranka", rekao je Mićunović. Neprikosnoveno liderstvo je, prema njegovom mišljenju, štetno za političku organizaciju kakva je DS, u kojoj se mora gajiti opoziciono, kritičko mišljenje, onako kako se opozicija i kritika moraju gajiti i u čitavom društvu. "DS može da preživi i bez Đilasa i bez Borisa i bez mene, i bilo kog pojedinca. Važno je da ne svedemo sve na personalni nivo, jer nemamo pravo da uništimo poslednju nadu i da čovek posle razočarenja nema gde da se okrene. DS ima na hiljade mladih i sposobnih muškaraca i žena, kojima treba pružiti šansu da aktivnije utiču na politiku stranke", rekao je Mićunović. On je pretendentima na najviše funkcije u DS zamerio na preterano marketinškom pristupu politici, upozorivši da se glasovi i podrška ne mogu kupovati na političkom tržištu onako kako se kupuju sapun i deterdžent u tržnom centru. U DS, takođe, kako je rekao, treba pokrenuti i otvorenu debatu i analizu onoga što se u njoj dešavalo pre i posle poslednjih parlamentarnih izbora, dakle moraju se položiti računi, a ne praviti koterije i lobi-grupe poslušnih birača u stranačkim organima. "Nekorektno je terati ljude kao da su nečija vojska ili vlasništvo na ovu ili onu stranu, a ako pogreše u opredeljenju gube mogućnost za napredovanje ili političku karijeru. Ko sme da postavi takvu dilemu strogog opredeljenja članovima stranke? Svako ko smatra da je važan i značajan politički činilac može da osnuje stranku, ali onaj koji trenutno predstavlja stranku, u bilo kom njenom organu, mora se strogo pridržavati svih procedura i ne sme da odlučuje samovoljno", rekao je Mićunović. Upitan da li je zagovornik ostanka DS u opoziciji ili saradnje sa Srpskom naprednom strankom, Mićunović je rekao da postoje dve škole mišljenja: jedna koja kaže da ako niste na vlasti ne možete imati uticaj i da je zato funkcija stranke da učestvuje u vlasti, a po drugoj školi mišljenja je važan princip i program, ono što se želi uraditi, u interesu društva, a ne samo "gola vlast". "Ja pripadam ovoj drugoj. U svom političkom životu proveo sam mnogo više vremena u opoziciji i ne vidim da bih bio uspešniji i bolji čovek da sam bio više na vlasti nego u opoziciji. Držim se načela da u politici morate biti spremni i za vlast i za opoziciju. Postoji pravilo za valjanu politiku: kada si na vlasti, nemoj se bogatiti, a kada si u opoziciji, nemoj se ponižavati", kazao je Mićunović. Prema njegovim rečima, stranke i pojedinci moraju se držati svojih uverenja i programa i da se rukovode opštim dobrom, jer samo tako i u opoziciji mogu da igraju značajnu ulogu obarajući vladu ili ne dajući joj da krene u pogrešnom smeru po društvo. "Ne bih želeo da budem deo nečega u čemu vidim mnogo opsenarstva, praznih populističkih priča i svega što je daleko od standarda koje Evropa očekuje od našeg društva", objasnio je Mićunović. Osvrćući se na veliko interesovanje medija za najnoviji raskol među demokratama, Mićunović je rekao da ta zainteresovanost koincidira sa željom vladajućih stranaka da se DS marginalizuje, više razdrobi, kako ne bi bila alternativa onome što sada postoji. Međutim, nema demokratije bez alternative koja se zove opozicija i ne postoj ni jedna jedina vlast koja je bila dobra u istoriji, a da je bila sama ili u rukama jednog čoveka", upozorio je Mićunović. Prema njegovom mišljenju, o DS se u proteklih godinu i po u medijima stvara potpuno lažna slika da u njoj sedi gomila lopova, a ta kampanja je imala uticaj i na tradicionalne glasače te stranke.

Član Predsedništva Demokratske stranke i potpredsednik Skupštine Vojvodine Milivoj Vrebalov izjavio je danas da ta stranka treba da se koncentriše na izbore za Skupštinu Beograda i za verovatne vanredne parlamentarne izbore, a ne da energiju troši na unutarstranačka trvenja. Vrebalov je za agenciju Beta rekao da pitanje ko će biti lider DS-a treba ostaviti za vreme posle izbora, a ne u predizborno vreme. "Rezultati izbora će uostalom pokazati da li je sadašnje rukovodstvo stranke opravdalo očekivanja ili treba da se otvori pitanje njegove smene i izbora novih čelnih ljudi", kazao je Vrebalov. Prema njegovim rečima, Demokratska stranka je svakodnevno izložena napadima "kakvim nikada nijedna politička partija u modernoj istoriji višestranačja u Srbiji nije bila izložena". "Na sceni je revanšistička politika Srpske napredne stranke, na sceni su hapšenja po političkoj liniji, tabloidi ne prestaju da blate naše članove, funkcionere, a naročito predsednika DS-a Dragana Đilasa. Zato nam sada ne trebaju unutarstranačke svađe, kojima se najviše raduju neprijatelji DS-a, a verovatno te svađe I potpiruju na različite načine", rekao je Vrebalov. On je ocenio da je Đilas najviše na meti napada, jer je u vreme dok je bio gradonačelnik pokazao kako se veoma uspešno upravlja prestonicom i samim tim svrstao sebe u najozbiljnijeg kandidata za gradonačelnika nakon izbora u glavnom gradu. Pojedini odbori DS-a zatražili su da Đilas ode sa mesta predsednika stranke, a on je za agenciju Beta kazao da njegova politika ima podršku većine u stranci, što će se i pokazati na sednici Glavnog odbora 18. januara.
