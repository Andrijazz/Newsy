> Izvor: B92
> Datum: sreda 8.01.2014
> Rubrika: info_politika
> Naslov: Bivši saradnik optužuje Kneževića
> Članak:

Novi Sad -- Knežević je kao ministar tri puta doneo odluku da iz državnog budžeta stimuliše poljoprivrednike da kupuju gorivo isključivo od NIS-a, tvrdi Ivan Živkov.
Ivan Živkov, bivši saradnik ministra poljoprivrede i potpredsednika Srpske napredne stranke Gorana Kneževića, izneo je danas ovu optužbu.
"Knežević je, mesec dana nakon izlaska iz vlade, zaposlen na mestu savetnika generalnog direktora NIS-a", naveo je Živkov na internet sajtu www.goranknezevic.com. Taj portal postoji šest godina, a Živkov je agenciji Beta rekao da je portal registrovan na njegovo ime. "Na njemu sam objavljivao istinu o radu Gorana Kneževića: i dok je bio gradonačelnik, i dok je bio žrtva političkog progona, i sada kada je potpredsednik najveće vladajuće stranke", objasnio je Živkov, koji je bio šef kabineta ministra poljoprivrede, u vreme dok je Knežević obavljao tu dužnost. Dodao je da je Kneževiću poverovao kada mu je on rekao da ima dogovor sa menadžmentom NIS-a da će ta kompanija deo svog godišnjeg profita uplatiti ministarstvu i time regresiranje goriva učiniti logičnom i povoljnom merom agrarne politike. "Danas znamo da NIS nije uplatio deo svog profita Ministarstvu poljoprivrede, a znamo i da se bivši ministar zaposlio kao savetnik direktora te kompanije, pa sam i ja shvatio svoju grešku. Osećam potrebu da se jasno distanciram od takvih odluka, postupaka i politike gospodina Kneževića", rekao je Živkov. On je podsetio da je aktuelni ministar poljoprivrede Dragan Glamočić izjavio da je 6.000 dinara po hektaru, kao subvencija za nabavku goriva, bila pogrešna odluka i da je najavio da će se ta sredstva usmeriti za nabavku mineralnog đubriva i sertifikovanog semenskog materijala. Ivan Živkov je podsetio da je Goran Knežević kao ministar poljoprivrede za godinu dana tri puta doneo odluku da sredstvima iz državnog budžeta stimuliše poljoprivrednike da kupuju gorivo isključivo od NIS-a. "Prema sopstvenim rečima, Knežević je danas zadužen za koordinaciju NIS-a i Vlade Srbije", naveo je Živkov, koji je na portalu objavio i dokumente koji navodno potkrepljuju njegove optužbe. On je Kneževića optužio i da je odluku da isključivo NIS snabdeva poljoprivrednike regresiranim gorivom doneo uprkos tome što ga je sama ta naftna kompanija početkom prošle godine obavestila da nije u mogućnosti da ponudi popust na cenu goriva kao u 2012. godini. "To znači da bi za isti popust poljoprivrednicima 2013. godine država morala da uloži više svog novca. Ovakvo obaveštenje je na imejl ministrovog šefa kabineta, to jest na moj mejl, uputio Jusif Abasov (Yusif Abbasov), direktor veleprodaje NIS-a, na šta sam mu odgovorio da bez popusta iz 2012. godine Ministarstvo poljoprivrede nema dovoljno sredstava za subvencionisanje cene goriva i da će zbog te činjenice razmotriti preusmeravanje agrarnog budžeta u druge vidove pomoći poljoprivrednicima", naveo je Živkov. Prema njegovim rečima, iako je bilo jasno da država, ukoliko agrarni budžet troši za regresiranje cene goriva, u 2013. godini dolazi u daleko nepovoljniju poziciju nego što je bila 2012. godine, ministar Knežević je odlučio da raspoloživi novac utroši baš na taj način, a ne za druge vrste subvencija, poput nabavke đubriva i semena. Živkov je Kneževića optužio i da je ignorisao mišljenje Ministarstva energetike da bi regresirano gorivo umesto samo jednog ovlašćenog distributera trebalo da distribuiraju sva pravna lica koja imaju licencu za obavljanje energetske delatnosti trgovine gorivom. Optužio je Kneževića da je ignorisao i mišljenje Komisije za zaštitu konkurencije, koja je upozorila da će postupanje Ministarstva poljoprivrede dovesti u neravnopravan položaj sve ostale distributere goriva u odnosu na NIS i tako proizvesti ozbiljne negativne efekte na stanje konkurencije na tržištu Srbije. "Odluku ministra Kneževića nisu promenili ni apeli iz Udruženja naftnih kompanija Srbije", naveo je Ivan Živkov i dodao da je NIS, prema grubim procenama, na tom poslu tokom proleća 2013. godine zaradio više od sedam miliona evra. "Potpuno isti scenario ponovio se u avgustu 2013. godine: od mišljenja Ministarstva energetike, preko apela Komisije za zaštitu konkurencije, do protesta Udruženja naftnih kompanija Srbije. I rezultat je bio isti: ministar Knežević je, nakon podnete ostavke, na samom kraju svog mandata, doneo odluku koja je bila u poslovnom interesu NIS-a", rekao je Živkov. Agencija Beta za sada nije uspela da stupi u kontakt sa bivšim ministrom poljoprivrede. Goran Knežević je bio ministar poljoprivrede od jula 2012. do septembra 2013. godine, a Ivan Živkov mu je bio šef kabineta. Živkov je pre toga bio Kneževićev medijski savetnik i jedan od najbližih saradnika. U vreme dok je Knežević bio gradonačelnik Zrenjanina, Živkov je bio pomoćnik gradonačelnika zadužen za medije.
