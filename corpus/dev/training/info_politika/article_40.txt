> Izvor: B92
> Datum:  
> Rubrika: info_politika
> Naslov: Dolaze Merkelova, Putin i Đinping
> Članak:

Beograd -- Beograd bi tokom 2014. trebalo da posete neki od najmoćnijih svetskih državnika. Susret u Sočiju - prilika Nikoliću da pozove lidera Rusije, pišu Novosti.
I U 2014. Srbija će ostati na svetskom diplomatskom radaru, jer tokom godine Beograd treba da posete neki od najmoćnijih državnika poput ruskog i kineskog predsednika, Vladimira Putina i Si Đinpinga, kao i nemačka kancelarka Angela Merkel.
Prva prilika za sastanak lidera Rusije i šefa naše države Tomislava Nikolića mogla bi da se ukaže već početkom sledećeg meseca, kada će šef naše države biti gost na ceremoniji otvaranja Zimskih olimpijskih igara u Sočiju. Tada bi trebalo da se dogovori i dolazak Putina u Srbiju. Za proleće se već priprema poseta šefa kineske diplomatije Beogradu, a podsećajući na izvanredne odnose sa ovom zemljom, srpski ministar spoljnih poslova Ivan Mrkić nagovestio je mogućnost da u Srbiju dođe i predsednik Đinping. Naš šef diplomatije za narednih mesec dana već ima zgusnut diplomatski raspored. U sledećih nekoliko nedelja on će ugostiti kolege iz Austrije, Švajcarske, Palestine i Kipra. Do kraja januara, kako saznaju Novosti iz diplomatskih izvora u Berlinu, biće poznat i raspored novog nemačkog šefa diplomatije Frank-Valtera Štajnmajera i nije isključeno da njegova prva diplomatska misija bude upravo u ovom regionu, što podrazumeva i dolazak u Srbiju. Dolazak Štajnmajera biće prilika i da se razgovara o poseti Merkelove do kraja godine, tokom koje bi se sa srpskim rukovodstvom rezimirao dosadašnji tok dijaloga Beograda i Prištine i predstavila očekivanja Berlina u nastavku ovog procesa. Merkelova je u Beogradu bila avgusta 2011. i domaćin joj je bio tadašnji predsednik Boris Tadić.

Da Srbiju tokom godine poseti neki od najviših američkih zvaničnika, poput potpredsednika Džozefa Bajdena ili novog državnog sekretara Džona Kerija, šanse su male. Ukoliko do ovakve posete i dođe, Beograd će tada biti usputna stanica u regionalnoj turneji. Takođe, zasada ne postoje planovi da predsednik SAD Barak Obama do kraja svog drugog mandata poseti naš region.
