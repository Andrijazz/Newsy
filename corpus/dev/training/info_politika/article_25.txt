> Izvor: B92
> Datum: utorak 7.01.2014
> Rubrika: info_politika
> Naslov: "Samo obostrano povlačenje tužbi"
> Članak:

Beograd -- Marko Đurić izjavio da država neće povući tužbu protiv Hrvatske za genocid i "drugima otvoriti izlaz iz problema", već se zalaže za obostrano povlačenje tužbi.
"Nećemo jednostrano i uz bilo kakva uslovljavanja povlačiti tužbu protiv Hrvatske za genocid, zato da bismo nauštrb naših državnih i nacionalnih interesa otvorili drugima izlaz iz problema koji su sami stvorili. Naša poruka je bila i ostala: povucimo bezuslovno tužbe i okrenimo se budućnosti", rekao je savetnik predsednika Srbije za Novosti.
Istakao je da je poruka Srbije da se tužbe povuku bezuslovno, i dodao da je država spremna da reši sva otvorena pitanja, uključujući I pitanje nestalih. Ministarka spoljnih poslova Hrvatske Vesne Pusić nedavno je izjavila da je Hrvatska spremna za razgovor o povlačenju tužbe pred Međunarodnim sudom pravde, ukoliko je srpska strana spremna da dostavi podatke o nestalima. "Stanje s tužbama za genocid nanosi veliku štetu našim republikama. Stvara podlogu za stalno održavanje loših međunacionalnih odnosa I šalje u svet veoma lošu poruku da region nije prevazišao mržnju i krvave istorijske podele produbljene ratom koji je imao bratoubilački karakter", ocenio je Đurić. Upitan o pregovorima Beograda i Prištine koji se vode u Briselu, Đurić je kazao da su glavne teme o kojima Srbija želi da razgovara ove godine učešće Srba u kosovskim institucijama, prava SPC, pravna regulativa za funkcionisanje Zajednice srpskih opština. Đurić je ocenio da bi prevremeni izbori u Srbiji, na kojima bi glasali i Srbi sa Kosova, a Srpska napredna stranka pobedila, "učvrstili državne pozicije i smanjili manevarski prostor onima koji igraju na podele u srpskim redovima". On je ukazao da bi eventualno zaustavljanje pregovora nekim potezom kosovskih Albanaca, učinilo "medveđu uslugu njihovoj zajednici", ali je dodao da je to ipak na Prištini da proceni. Potredsednik stranke Alijansa za budućnost Kosova (AZBK) Ahmet Isufi izjavio je u ponedekljak da AZBK više neće podržavati pregovore jer smatra da štete Kosovu. Stranka Ramuša Haradinaja AZBK do sada je podržavala pregovore sa Srbijom, a njen prvi potredsednik bio je koordinator delegacije Kosova u pregovorima.
