> Izvor: B92
> Datum: sreda 8.01.2014
> Rubrika: info_politika
> Naslov: Najveći problem izmeniti svest Srba
> Članak:

Beograd -- Prvi potpredsednik Vlade Srbije Aleksandar Vučić izjavio je da će Srbija uspeti da se izbori sa kriminalom i korupcijom.
Vučić napominje da najveći problem leži u tome kako promeniti svest Srba.
"Najveći problem nije hoćemo li imati para ili ne, hoćemo li moći da se izborimo sa korupcijom i kriminalom, ma koliko to bilo teško - hoćemo. Naš najveći problem je kako Srbe da promenimo, kako da menjamo sopstvenu svest, kako da imamo drugačiji pristup životnim problemima", rekao Aleksandar Vučić književniku Svetislavu Basari u intervjuu za "Novi magazin". Vučić je dodao da bi bilo dobro da srpski narod, ma gde da živi, razume da samo snažna srpska država može da štiti i zastupa njegove interese. "A da li je to uvek bilo u prošlosti? Mogao bih sa vama da se složim da nije, a nadam se da u budućnosti hoće", kaže Vučić, odgovarajući na Basarinu opasku "da legitimni interesi srpskog naroda nisu uvek interesi srpske države". Prema Vučićevim rečima, naša je greška što nismo razumeli šta se dogodilo padom Berlinskog zida, završetkom hladnog rata. "Mi Srbi smo po tome specifični. I danas smo jedini narod koji slavi isključivo svoje poraze; mi naše pobede ne slavimo, mi više nemamo Kolubarsku bitku ni u pozorištima. Pitajte ljude na ulici, ne znaju ni koje se godine odigrala; mi ne slavimo ni Drugi svetski rat kao našu pobedu. Mi slavimo naše poraze, stvarne i izmišljene", smatra Vučić i objašnjava da će upravo promena svesti Srba biti najveći problem na putu napretka Srbije. Basara i Vučić su saglasni i da pristupanje Srbije Evropskoj uniji ne znači gubitak identiteta, ali nemaju isti stav i o uticaju neformalnh grupa pojedinaca, a pre svega SPC, na državne odluke. Vučić je izazio nadu da će povorka ponosa biti održana ove godine uz uverenje da je pred nama vreme stišavanja tenzija u kome ljudima treba objasniti "da je tolerancija nešto čime treba da se bave". U intervjuu Vučić objašnjava koji su to "orkani zdesna i sleva" koji duvaju protiv njega i dodaje da sem njih i u njegovom okruženju "postoje ljudi koji se tobože slažu sa mnom i koji danas govore da su veliki prijatelji, u stvari bi, takođe, želeli da sve bude drugačije ili da se sve vrati u stare okvire". Prvi potpredsednik Vlade Srbije tabloidima je zamerio tekstove poput onog o Radulovićevom detetu i o nekim Đilasovim privatnim stvarima, koje "stvarno ne možete da podnesete", ali i kazao da ne utiče na to što će mediji objavljivati, pa i na najave hapšenja.
