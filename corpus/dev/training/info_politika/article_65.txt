> Izvor: B92
> Datum: petak 10.01.2014
> Rubrika: info_politika
> Naslov: Novi izbori donose Miku umesto Žike
> Članak:

Jagodina -- Lider Jedinstvene Srbije Dragan Marković Palma pozvao političare koji su za održavanje vanrednih izbora da ih raspišu sutra, umesto da se time bave godinu dana.
"Ja bih najviše voleo da na naslovim stranama u dnevnoj štampi stoji danas je otvorena fabrika u Kragujevcu, Nišu, Leskovcu i Jagodini, nego izbori", rekao je Marković novinarima prilikom posete salonu kuhinjskog nameštaja italijanske fabrike Mobil grupo turi u Jagodini.
"Nemojte da se bavimo izborima godinu dana, a da niko ne govori o onome što je od vitalnog značaja kao što su nova radna mesta", rekao je Marković novinarima u Jagodini ističući da je to njegova poruka političarima. Marković je izrazio uverenje da će, ako izbori budu raspisani, koalicija SPS-PUPS-JS dobiti više glasova nego na poslednjim izborima. "Pokazatelj je to što je na svim vanrednim lokalnim izborima naša koalicija dobijala duplo više glasova nego na prethodnim", kazao je Marković. "Novima izborima dobićemo da umesto Mike dođe Žika, a umesto Žike Mika", rekao je Marković, odgovarajući na pitanje šta ćemo dobiti novim izborima. "Novim izborima nećemo dobiti ništa, isti ljudi, iste partije će bit u toj staroj-novoj vlasti, tako da građani Srbije ništa neće dobiti", rekao je Marković. Marković je rekao da će iste partije i isti ljudi biti i u novoj vladi, tako da izborima građani Srbije ništa neće dobiti. "Ono što je važno, sada je početak pregovora za ulazak Srbije u Evropsku uniju i time treba da se bave oni čiji je zadatak i opis posla i da pomažu građanima Srbije kako što pre da uđemo u tu veliku porodicu, a ne svakog dana da čitamo da li će biti raspisani izbori ili ne", rekao je Marković.
