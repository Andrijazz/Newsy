> Izvor: B92
> Datum: ponedeljak 13.01.2014
> Rubrika: info_politika
> Naslov: Autonomija uslov za saradnju
> Članak:

Novi Sad -- Zamenik predsednika LSV Bojan Kostreš izjavio je da stranke koje budu spremne da razgovaraju o autonomiji Vojvodin mogu da računaju na saradnju sa LSV.
On je poručio da LSV ni sa kim nije razgovorala o menjanju većine u pokrajinskom parlamentu.
Kostreš je u izjavi Tanjugu istakao da LSV u ovom momentu ni sa kim nije imala razgovore niti o eventualnim promenama koalicionog partnera niti o menjanju većine pokrajinskom parlamentu, ali je naglasio da i ukoliko dođe do tih razgovora, da će rad na tome da Vojvodina dobije onaj nivo autonomije koji zaslužuje biti "pitanje svih pitanja". On je, na pisanje medija da će LSV, a pominje se i SVM, napustiti koaliciju sa demokratama rekao da toj stranci ne pada na pamet da se približava ni Srpskoj naprednoj stranci ni Demokratskoj stranci i da u LSV i od naprednjaka i od demokrata očekuju odgovor kako će se oni približiti njihovom programu. Kostreš je ocenio da je današnji ustavno pravni položaj Vojvodine posledica zalaganja DS, u šta spada i odrednica da sedam odsto republičkog budžeta pripadne Vojvodini. Prema njegovim rečima, SNS ne želi da umanjuje dostignuti ustavni nivo autonomije, što označava da i DS i SNS praktično imaju iste poglede na autonomiju Vojvodine i da bi "zbog tih istih pogleda" možda mogli i da budu u koaliciji. "LSV postavlja pitanje koja od te dve stranke je spremna da radi na promeni ustavnog položaja AP Vojvodine da bi Vojvodina dobila onaj nivo autonomije koji zaslužuje i ko bude spreman da na tom nivou i u tim relacijama razgovara sa LSV-om može da računa na saradnju sa nama", rekao je Kostreš. "Ponuda za razgovore o ovoj temi nije bilo ni sa jedne strane. Normalno da postoje kontakti, najviše sa DS i drugim parlamentarnim strankama u pokrajinskoj i republičkoj skupštini, ali to su kontakti koji se redovno i uobičajeno održavaju, ali ništa više od toga", kazao je on. Kostreš je istakao da je LSV od kongresa stranke 2012. godine spremna da razgovara sa svima onima koji su voljni da se priključe njenom mišljenju i stavovima po pitanju autonomije Vojvodine, a da o drugim stvarima u toj stranci ne žele ni da razgovaraju ni da špekulišu. "Ne želimo da se stavljamo između SNS i DS, zašto se oni ne stave u relaciju da li će oni da budu naši koalicioni partneri i da li će oni da podrže nas u našim naporima i idejama", rekao je Kostreš. Po Kostrešovim rečima činjenica da se u javnosti sada potenciraju neke izjave lidera LSV Nenada Čanka i što se kako je rekao, "prave razne konstrukcije" govori o tome da u Vojvodini postoje razni interesi da dođe do promena vladajuće većine, odnosno do promene sadašnjeg stanja. "Nenad Čanak je rekao da Aleksandar Vučić drži reč po pitanju uvođenja reda i bezbednosti u Novi Sad i imenovanju načelnika Policijske uprave, što je bilo i urađeno", pojasnio je Kostreš. U pojedinim medijima danas se pojavila informacija da su LSV i SVM blizu napuštanja vladajuće većine koju zajedno sa DS čine u Skupštini AP Vojvodine, te da tri poslanika DS žele da napuste tu stranku čime bi demokrate izgubile većinu u pokrajinskom parlamentu. O toj temi predstavnici DS i SVM danas nisu želeli da govore.
