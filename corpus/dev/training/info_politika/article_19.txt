> Izvor: B92
> Datum: ponedeljak 6.01.2014
> Rubrika: info_politika
> Naslov: Mihajlovićeva odgovorila DS-u
> Članak:

Beograd -- Potpredsednica SNS Zorana Mihajlović odgovorila je na kritike iz DS-a i navela da "danas građani Vojvodine mnogo lošije žive nego oni u centralnoj Srbiji".
Ministarka energetike je za novosadski "Dnevnik" rekla da sa aktuelnom pokrajinskom vladom Vojvodini nema napretka, a DS je zatim Mihajlovićevoj poručila da treba da razmišlja "o poražavajućim rezultatima Vlade i svojim ličnim".
Odgovarajući na reakciju demokrata, potpredsednica SNS je navela da "DS treba barem na Badnji dan" da bude iskerna i prema sebi i prema građanima Vojvodine. "Građani Vojvodine znaju kako danas žive. Podaci govore da broj nezaposlenih upravo raste u Vojvodini, a ne u centralnoj Srbiji, da su prosečne plate u Vojvodini 2.000 dinara niže od republičkog proseka, da je za samo dve godine, tokom Pajtićeve vladavine, od 2010. do 2012, ugašeno 37.000 preduzeća, da je od 600 raskinutih ugovora o privatizaciji jedna trećina upravo u Vojvodini", rekla je ona Tanjugu. Prema njenim rečima, u centralnoj Srbiji podaci pokazuju da je zaustavljen pad nezaposlenosti, da je inflacija je na najnajnižim granama i da se smanjuje spoljnotrgovinski deficit... "Naravno da to nije dovoljno, i naravno da će 2014. biti teška i reformska godina", rekla je Mihajlović i dodala da građani Srbije, "ne samo da imaju nadu, nego i vide da ova vlada zaista i istinski ima rezultate". "To isto zaslužuju i građani i građanke Vojvodine", poručila je Mihajlović. "Zar oni ne zaslužuju da žive mnogo bolje, a ne da budu taoci DS-a, predsednika te stranke Dragana Djilasa i predsednika Vlade Vojvodine Bojana Pajtića", zapitala je ministark Mihajlović.
