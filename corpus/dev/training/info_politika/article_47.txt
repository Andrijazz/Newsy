> Izvor: B92
> Datum:  
> Rubrika: info_politika
> Naslov: "Prvo revizija Ustava pa izbori"
> Članak:

Beograd -- Nova stranka smatra da prvo treba promeniti Ustav Srbije pa tek onda raspisati vanredne parlamentarne izbore.
Promenom Ustava, kako navode, ograničila bi se moć pojedinaca i institucija i obezbedila vladavina prava.
Zamenik predsednika te stranke Vladimir Pavićević rekao je danas i da bi reviziji Ustava Srbije "koji je pravno, sadržinski i tehnički manjkav." trebalo da prethodi javna rasprava, koja bi trajala najmanje šest meseci. Pavićević je naveo i da je incijativa Nove stranke o reviziji najvišeg pravnog akta države usmerena ka uvođenju vladavine prava i utvrđivanju identitetskog pitanja. On je naveo i da se Nova stranka, čiji je predsednik bivši premijer Zoran Živković zalaže za javnost u radu na reviziji Ustava, aktivno uklučivanje građana, konsultovanje stručne i akademske zajednice, ali i poltičkih stranaka. "To je put ka promeni svesti društva, ali i cilju kome Nova stranka teži - konsolidaciji demokratskog poretka u Srbiji", rekao je Pavićević na konferenciji za novinare. Prema njegovim rečima, promena svesti društva je nešto o čemu predstavnici vlasti u poslednje vreme stalno pričaju, ali u praksi ništa ne rade na tome. Pavićević je pozvao i poltičke stranke da prestanu da licitiraju sa datumom održavanja vanrednih parlamentarnih izbora istakavši da se Nova stranka zalaže za to da se oni održe po završetku javne rasprave. Prema njegovim rečima, to je potrebno kako bi građani znali da će prvi korak budućih poslanika biti usvajanje u parlamentu novog Ustava Srbije.
