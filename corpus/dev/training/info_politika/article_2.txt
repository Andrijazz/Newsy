> Izvor: B92
> Datum: petak 3.01.2014
> Rubrika: info_politika
> Naslov: "Odluku o izborima doneti što pre"
> Članak:

Beograd -- Potpredsednik Vlade Rasim Ljajić apelovao na najvažnije političke činioce da se odluka o tome da li će biti vanrednih parlamentarnih izbora donese što pre.
"Najvažnije je da se odluka donese što pre, da bi se izbegla ova neizvesnost. Kada imate neizvesnost, onda imate i lošu atmosferu. Sve češće je i licitiranje kada će biti ti izbori i onda su svi važni državni poslovi u drugom planu", kazao je Ljajić agenciji Beta.
On smatra da ukoliko izbori budu raspisani, kampanja treba da bude što kraća, a ako konačna odluka bude da se ne izlazi na birališta, treba hitno ubrzati reforme, donošeenje bitnih zakona i proces evropskih integracija. "To iskuljučivo zavisi od najjače stranke u zemlji i ne sumnjam da će Srpska napredna stranka odluku doneti do kraja januara", kazao je Ljajić. Predsednik SDPS kazao je da njegova stranka, ukoliko bude republičkih izbora ne planira da na njih izlazi samostalno jer bi, kako je ocenio, to bilo previše riskantno. "Za republičke izbore prvo ćemo razgovarati sa strankama sa kojima smo sada u vladi - prvo sa SNS, a onda i sa koalicijom oko SPS. Posle svih razgovora i konsulatacija, donećemo odluku o parlamentarnim izborima, ako budu raspisani", kazao je Ljajić. Za lokalne izbore u Beogradu, koji se očekuju sredinom marta, SDPS ima više scenarija: "Prva opcija je da idemo u nekoj od koalicija i ponovo ćemo razgovarati sa partnerima sa kojima smo u vlasti. Druga opcija je da idemo u predizbornu koaliciju sa nekom od manjih stranaka - spomenuo bih LDP kao mogućnost i PUPS, ako pokaže interesovanje za neku drugu političku kombinaciju. Treća mogućnost je samostalan izlazak na izbore", kazao je Ljajić.
