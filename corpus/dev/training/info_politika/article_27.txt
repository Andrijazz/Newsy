> Izvor: B92
> Datum: utorak 7.01.2014
> Rubrika: info_politika
> Naslov: Opozicija više za vladu nego protiv
> Članak:

Beograd -- Poslanici opozicionih partija u protekloj godini više su podržavali i izglasavali predloge koji su stizali iz Vlade u parlament nego što su glasali "protiv".
Prema podacima Otvorenog parlamenta u koje je Danas imao uvid, glas "za“ u parlamentu predstavnici opozicije dali su više od 2.000 puta, dok je "protiv“ bilo oko 1.500 glasova.
Najviše su zakonske predloge i druge odluke vlasti u Skupštini podržavali poslanici SPO i kluba Zajedno za Srbiju, koji predvodi Dušan Petrović. Partija Vuka Draškovića glasala je u prilog više od 454 predloga, a protiv su imali svega 55 glasova. Poslanici ZZS dali su 105 afirmativnih glasova i 30 negativnih.. Predloge vlasti, kao i drugih predlagača, podržavao je u većini slučajeva i Savez vojvođanskih Mađara, sa 288 glasova "za" u odnosu na 113 "protiv". I najveća opoziciona partija - DS izglasala je više skupštinskih odluka nego što se usprotivila nekoj. Statistika Otvorenog parlamenta, naime, pokazuje da su demokrate "digle ruke" za potvrđivanje odluka 925 puta, dok je taster "protiv" bio pritisnut 732 puta. Više "protiv" usvajanja određenih zakona, propisa i drugih odluka bile su DSS, LDP i LSV. Partija čiji je predsednik Čedomir Jovanović beleži 94 glasa "za" i 124 "protiv", LSV 42 potvrdna i 92 negativna glasa, dok je DSS glasovima poslanika dao podršku 258 puta, a protiv bio oko 400. Partija koja je polovinom godine izašla iz Vlade, Ujedinjeni regioni Srbije Mlađana Dinkića, glasala je u prošloj godini 1.250 puta "za" i svega 29 puta "protiv". S druge strane, poslanici vladajućih partija ostali su lojalni odlukama svojih centrala i složno glasali u parlamentu skoro svaki put "za", kao što je Danas i ranije pisao. Niko od predstavnika SNS, SPS, Jedinstvene Srbije, Nove Srbije i SDPS Rasima Ljajića, prema podacima Otvorenog parlamenta, u 2013. godini nije digao glas protiv nečega. Jedini predstavnik vladajuće koalicije koji je glasao "protiv" bio je poslanik PUPS Borisav Kovačević, koji je to učinio pet puta za poslednjih godinu dana. Ukupno gledajući, oko 150 poslanika - vladajuće koalicije i nekoliko predstavnika opozicije, nikada nije dalo negativan glas. Kada je reč o broju govora sa skupštinske govornice, poslanici su u prošloj godini uzeli reč ukupno skoro 18.000 puta. Najaktivniji narodni poslanik je bio Srđan Milivojević iz DS, koji se obratio 367 puta. U red najpričljivijih poslanika uvrstili su se i Janko Veselinović iz DS sa 294 obraćanja, Zoran Babić iz SNS sa 291 i Bojan Đurić iz LDP sa 263 obraćanja. Među poslanicama najaktivnije su bile Judita Popović iz LDP sa 229 obraćanja, Milica Vojić Marković iz DSS sa 209, Donka Banović iz DSS sa 153, Radmila Gerov iz LDP sa 121 i Bojana Božanić iz DSS sa 112 obraćanja u 2013. godini.

Podaci inicijative Otvoreni parlament pokazuju da se u prošlog godini nijednom za skupštinskom govornicom nije obratilo ukupno 17 poslanika. Među njima su naprednjaci Milinko Živković, Radovan Raičević, Zoran Pralica, Slobodan Perić, Dušica Nikolić i Mirjana Marjanović. U poslednjih godinu dana reč se nije mogla čuti ni od demokrata Živojina Stankovića, Borisa Rankovića, Milana Mirosavljevića i Vladimira Jovanovića, zatim ni od Zorana Vasića iz JS, Rajka Stevanovića iz URS, Boška Ristića iz ZZS, Snežane Paunović iz SPS, Nenada Milića iz LDP, Aleksandra Čotrića iz SPO.
