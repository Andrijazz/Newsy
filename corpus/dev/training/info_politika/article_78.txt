> Izvor: B92
> Datum: nedelja 12.01.2014
> Rubrika: info_politika
> Naslov: Zašto neki poslanici stalno ćute?
> Članak:

Beograd -- Podaci Otvorenog parlamenta pokazuju da se u prošloj godini nijednom za skupštinskom govornicom nije obratilo 17 poslanika.
Ovi poslanici tvrde za Danas da to nisu činili zato što nisu imali prilike ili dovoljno vremena na raspolaganju, ali da će kada bude odgovarajuća tema to sigurno uraditi u 2014. godini.
Među njima su poslanici naprednjaka Milinko Živković, Radovan Raičević, Zoran Pralica, Slobodan Perić, Dušica Nikolić i Mirjana Marjanović. U poslednjih godinu dana reč se nije mogla čuti ni od demokrata Živojina Stankovića, Borisa Rankovića, Milana Mirosavljevića i Vladimira Jovanovića, zatim ni od Zorana Vasića iz JS, Rajka Stevanovića iz URS, Boška Ristića iz ZZS, Snežane Paunović iz SPS, Nenada Milića iz LDP, Aleksandra Čotrića iz SPO, kao ni od Nevene Adžemović iz Nove Srbije. "Ja sam se jednom javila za reč u skupštini. Kada se bude ukazala sledeća prilika, ja ću to ponovo učiniti", ističe kratko za Danas Nevena Adžemović, poslanica Nove Srbije, koja se jedini put javila u prvih šest meseci rada aktuelnog saziva, odnosno 2012. Poslanik SPO Aleksandar Čotrić tvrdi za Danas nije govorio na sednicama parlamenta, ali da je zato kao predsednik skupštinskog Odbora za dijasporu predsedavao na 15 sednica, dva javna slušanja i govorio na više javnih tribina. "Uputio sam pisanim putem i desetak poslaničkih pitanja, predlagao nekoliko zakona i bio prisutan na glasanjima. Inače, mi nemamo mnogo vremena za obraćanje u parlamentu, svega šest minuta imamo na raspolaganju kao poslanička grupa", naglašava Čotrić. I poslanici naprednjaka koji se nisu obraćali u parlamentu Radovan Raičević i Zoran Pralica kažu da su bili aktivni u drugim skupštinskim poslovima. Raičević objašnjava za Danas je on privrednik i da se trudi da što više bude u skupštini, ali da dosta vremena ipak provodi u svojoj firmi. Prema njegovim rečima, "zato i ne prima poslaničku platu", mada "svojim glasovima podržava odluke Vlade i aktivan je na skupštinskim odborima". Pralica nije želeo detaljnije da komentariše to što se nije javljao za reč u parlamentu. Šef poslaničke grupe Zajedno za Srbiju Dušan Petrović navodi za Danas povodom poslanika Boška Ristića da "nije jedino zaduženje poslanika da govore na sednicama parlamenta. "Boško Ristić je u Odboru za privredu, gde često istupa i aktivno učestvuje u radu. Treba pomenuti i da Ristić nije u stalnom radnom odnosu, odnosno ne prima platu u skupštini", objašnjava Petrović. Poslanik DS Boris Ranković navodi za naš list da se nije javljao "sticajem okolnosti", kao i da je bilo dovoljno "diskutanata" iz njihove poslaničke grupe pa i da "nije bilo potrebe da i on diskutuje". "Ako bude tema u kojima bih ja mogao da dam konstruktivan doprinos, apsolutno ću javiti. Smatram, inače, da svaki poslanik treba da govori u onim oblastima u kojima može da da određeni doprinos", ukazuje Ranković. Na listi "ćutljivih" poslanika našla se i predstavnica SPS Snežana Paunović, za koju šefica tog poslaničkog kluba Dijana Vukomanović navodi da ona nije imala prilike da se javi za reč, jer je u parlament ušla tek pre dva meseca.
