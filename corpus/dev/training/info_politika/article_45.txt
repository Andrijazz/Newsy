> Izvor: B92
> Datum:  
> Rubrika: info_politika
> Naslov: "SNS da prizna zašto je za izbore"
> Članak:

Beograd -- Dragan Đilas pozvao SNS da "prizna" da Vlada Srbije radi loše i da zbog toga "funkcioneri naprednjaka traže izbore". Jovičić: Izbori- politički kraj Đilasa.
Lider DS, koji je danas posetio Gornji Milanovac, rekao je i da je nejasno zbog čega funkcioneri SNS stalno traže izbore ako Vlada Srbije radi dobro i ako je njena rekonstrukcija bila uspešna.
Kako se navodi u saoštenju DS, Đilas je rekao i da su razlozi zbog kojih demokrate traže izbore poznati građanima jer ta stranka tvrdi da Vlada Srbije radi loše. Prema njegovim rečima, ne treba DS da govori građanima da žive lošije, jer oni to i sami to znaju, baš kao što "ne može ni SNS da ih ubeđuje da žive bolje, jer građani znaju da nije tako". "Isto tako, i (prvi potpredsednik vlade i lider SNS) Aleksandar Vučić može da kaže da je nezaposlenost pala sa 25 odsto na 20 odsto, ali građani znaju da to nije istina i da nije 150.000 zaposleno, nego je broj nezaposlenih povećan", rekao je Đilas. On je rekao i da funkcioneri SNS mogu da pričaju "bajke o šeiku" i neprekidno najavljuju investicije koje, tvrdi Đilas, ne dolaze. Đilas je rekao da je u predizbornoj kampanji SNS najavljivala 100 milijardi evra investicija čim DS ode sa vlasti, a da se danas, kako tvrdi, "vidi da je to obećanje bilo lažno, baš kao i sva ostala koja je SNS davala da bi došla na vlast, a danas očekuje da građani veruju u njih". Stranke na vlasti, ocenio je Đilas, izlazak iz krize traže u zaduženju zemlje za pet milijardi evra, kroz otpuštanje 60.000 radnika, smanjenje plata i penzija, povećanje poreza na hranu i osnovne životne namirnice, proganjanje političkih protivnika, pritisak na medije... DS, dodao je Đilas, mora biti jedina alternativa svemu što se danas u Srbiji dešava, a podsetio je i da je DS pre godinu dana usvojila Plan za izlazak zemlje iz krize. On je dodao i da DS pravi plan za razvoj 20 gradova u Srbiji, koji bi postali regionalni centri, a da sredstva koja su u budžetu za 2014. godinu određena za otpremnine, mogu da se ulože u razvoj tih gradova i da se pokretanjem privrede i proizvodnje ljudi vrate na posao, poveća potrošnja, otvore nova radna mesta... "To je ciklus koji je DS uspela da pokrene u Beogradu i to je pokazatelj da je to moguće učiniti u celoj Srbiji", naveo je Đilas koji je dodao i da postoji još stvari koje se moraju primeniti u celoj Srbiji, a ne samo u Beogradu i Vojvodini.

Potpredsednik Izvršnog odbora Srpske napredne stranke Aleksandar Jovičić izjavio je večeras da bi izbori u Beogradu mogli da budu "politički kraj" predsednika demokrata Dragana Đilasa. Jovičić je, komentarišući Đilasovu izjavu da vlada radi loše i da zbog toga funkcioneri naprednjaka traže izbore, rekao da lider DS "svojim izjavama kako jedva čeka izbore zapravo želi da prikrije strah od istih". "Svestan je da nema šta da ponudi građanima, svestan je da stranka koju je ruinirao nema kapaciteta da uspešno istrči izbornu trku. Zato se jeftinom i prilično lošom demagogijom pokušava izbrisati ružna prošlost, po principu 'niko nije kriv'", navodi Jovičić u izjavi dostavljenoj Tanjugu. On je dodao da narod, "ma koliko ga menadžeri iz DS potcenjivali, zna ko ga je i koliko pljačkao". "Građani su dva puta u protekloj godini, i u Zemunu i na Voždovcu, jasno rekli šta misle o politici zidanja mostova od pola milijarde evra, a šta misle o politici izgradnje pravne države i borbi protiv korupcije", rekao je Jovičić.
