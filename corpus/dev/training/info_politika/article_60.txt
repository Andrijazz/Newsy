> Izvor: B92
> Datum: petak 10.01.2014
> Rubrika: info_politika
> Naslov: Protest jer je Kristi uvredio Srbe
> Članak:

Beograd/Nju Džersi -- Direktorka vladine Kancelarije za saradnju sa dijasporom Slavka Drašković protestovala je zbog negativne izjave o Srbima guvernera Nju Džerzija Krisa Kristija.
Zbog postupka Kristija reagovala je srpska dijaspora u SAD i tražila izvinjenje jer je Marka Sokolića, gradonačelnika mestašca Fort Li, nazvao "malim Srbinom".
Od srede Njujork i Nju Džersi potresa afera u čijem se sedištu našao Kris Kristi, potencijalni kandidat republikanaca na izborima 2016. godine, u kojima su Srbi kao i Hrvati pomenuti tek uzgred.
Na juče održanoj konferenciji za novinare u Nju Džersiju koja je trajala gotovo dva sata Kristi je govorio o aferi i spornoj odluci njegovih saradnika da zatvore dve trake mosta Džordž Vašington koji povezuje Njujork sa gradićem Fort Li. Krisit je govorio da nije znao za poteze koje su u septembru načinili njegovi saradnici koji su u međuvremenu smenjeni.

Američka štampa dva dana bruji o ovom skandalu ističući u prvi plan da je još jedna potencijalno uspešna politička karijera koja se prognozirala za Krisa Kristija ovom aferom uništena. U fokusu im uopšte nisu ni Srbi i Hrvati osim u prenošenju prepiske Krisitjevih saradnika u kojoj se za gradonačelnika Fort Lija Marka Sokolića kaže da "za malog Srbina sledi teški novembar". Američki mediji ističu da je Sokolić u stvari hrvatskog porekla, ali da su zbog prezimena na ić Krisitejvi sada već bivši saradnici pomislio da se radi o Srbinu. Srpska dijaspora u SAD međutim traži izvinjenje. "Ne smemo dozvoliti da se svako prezime koje se završava na 'ić' identifikuje sa lošim i pogrdnim, i da kao u ovom slučaju, postane žrtva predrasuda i predubedjenja kada je u pitanju srpski narod", navela je Slavka Drašković.

Prema njenim rečima, Srbija i Srbi su od rata devedesetih godina izgubili medijsku kampanju a time i dobro ime i ugled koji su krasili Srbe i Srbiju. "Ovaj incident govori da su i dalje prisutne predrasude i uvrede srpskog naroda, a Srbi su ostali 'loši momci'. Srbiji je potrebna odluka, dobra lobi firma i pomoć srpske dijaspore kako bi informacije o Srbiji i srpskom narodu vratile dobro ime Srbije, kao i što su bile pre raspada bivše zemlje, a posebno u vreme formiranja te bivše zemlje i završetka Prvog svetskog rata, čija se godišnjica obeležava", navela je ona. Slavka Drašković je prenela i protest srpske dijaspore u SAD koja je ocenila da je zbog takvih ispada ponižavajuće biti Srbin u Americi, iako je veliki broj Srba dao doprinos američkoj kulturi i životu, medju kojima Nikola Tesla i Mihajlo Pupin. Slavka Drašković je kazala da srpska dijaspora sa pravom traži izvinjenje Kristija, ali da se ne mogu izboriti sami, bez saradnje sa maticom. "Zbog toga ova Vlada preduzima aktivniju, transparentniju i jaču politiku prema dijaspori. Ovakva politika treba da bude dugoročna i dosledna i da se ne menja prilikom političkih promena u zemlji, kako bi se nastavio kontinuitet u saradnji sa dijasporom", ocenila je Slavka Drašković.
