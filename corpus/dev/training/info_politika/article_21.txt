> Izvor: B92
> Datum: ponedeljak 6.01.2014
> Rubrika: info_politika
> Naslov: "Ako bude izbora, kratka kampanja"
> Članak:

Beograd -- Lider SNS Aleksandar Vučić kaže da će odluka o izborima biti doneta u "najskorije vreme" i ističe da su oni tema "društvenih grupa čiji su interesi ugroženi".
"Nije to baš najvažnije pitanje na kugli zemaljskoj sem što jeste za pojedine društvene grupe koje se osećaju ugroženo, a koje se uglavnom nalaze neke sa druge strane zakona. Nekima su brojni interesi povređeni, ali to nisu objektivni interesi Srbije", rekao je Vučić i naveo da su izbori i tema za opoziciju.
Vučić je kazao da su njegovi saradnici u SNS tražili da stranka bude otvorena za izbore, da su možda tri ili četiri člana Predstavništva bilo protiv, ali da su poštovali njegov oprez i uzdržanost po tom pitanju, tako da će se to pitanje rešavati u narednom periodu. Prema njegovim rečima, kampanja će, ukoliko bude izbora, biti kratka, a ako ih ne bude - nastaviće se rad.
"Biće bolje za sve do sledećeg Božića" Vučić je rekao i da je Srbija u 2013. uspela da smanji nezaposlenost i istakao da bi u narednih godinu dana ekonomski boljitak trebalo bi da osete svi građani Srbije.
"Biće bolje za sve do sledećeg Božića"
Vučić je rekao i da je Srbija u 2013. uspela da smanji nezaposlenost i istakao da bi u narednih godinu dana ekonomski boljitak trebalo bi da osete svi građani Srbije.
Na pitanje novinara da li je SPS kočnica reformi i da li unosi negativnu atmosferu, Vučić je kazao da mu takva atmosfera iskreno smeta, ali da za nju ne može da okrivi socijaliste. "Bio bih licemer da za takvu atmosferu krivim SPS, to ne mogu da uradim. Ako ljudi misle da nam je legitimitet urušen, a on je najvažniji, ljudi opozicije i deo javnosti, da će neko drugi bolje da vlada, evo vam izbori i prilika pokažite to", podvukao je on. Inače, Vučić je ranije najavio da će SNS odluku o izborima doneti za Božić, ali je potpredsednik te stranke Bratislav Gašić rekao da sednica Predsedništva stranke još nije zakazana. Predsednik Srpske napredne stranke upozorio je da politička stabilnost u zemlji ne sme da se naruši, jer je ona ključ za postignuti napredak, uključujući ekonomski. Vučić je ocenio da politička stabilnost smeta mnogima, i to ne samo na domaćoj političkoj sceni. On je rekao da je bio pomalo razočaran žestinom kampanje i mržnje, koju ne samo deo političkih protivnika, već i drugih društvenih činilaca, svakodnevno pokušava da nametne javnosti, i to u okolnostima u kojima očigledno postoji velika nada da će Srbija živeti bolje, i kada je potpuno jasno da Srbija ide napred. ""Po svim pokazateljima, ne samo domaćim, već i EU, u svakoj sferi društvenog života, ekonomiji, evropskim integracijama, borbi protiv korupcije...postoji napredak", naglasio je Vučić. ""Srbija je imala punu političku stabilnost i zato je mogla da ide ovako brzo i jako napred. Srbiji je takva vrsta političke stabilnosti potrebna", rekao je Vučić novinarima i naglasio da je zato neophodan dijalog sa sindikatima, radnicima i pre svega mladim nezaposlenim ljudima, za koje treba pronaći rešenje kako će biti zaposleni.

Na pitanje da li bi moglo doći do zaustavljanja pozitivnih tendencija u slučaju prevremenih izbora, Vučć je kazao da ne strahuje od toga: ""Ne strahujem ni od čega, zato što verujem u Srbiju i u nas". Kako piše "Blic", konačnu odluku o održavanju vanrednih parlamentarnih izbora SNS trebalo bi da donese na sednici Predsedništva stranke koja će biti održana 9. ili 10. januara. "Trebalo bi da sednica bude održana u narednih nekoliko dana, zavisi od obaveza svih članova i pre svih predsednika stranke. Na dnevnom redu će biti širok spektar tema, a jedna od najvažnijih jeste održavanje izborne skupštine zakazane za 25. januar, to je jedan prilično komplikovan posao u organizacionom smislu", navodi Gašić. On kaže da bi i vanredni parlamentarni izbori trebalo da budu jedna od tema kojom će se članovi Predsedništva baviti, ali nije želeo da iznosi detalje. Izbori u Beogradu će, kako je najavio predsednik Skupštine Srbije Nebojša Stefanović, biti održani u prvoj ili drugoj nedelji marta, a u javnosti se spekuliše da bi paralelno mogli biti održani i vanredni parlamentarni izbori.
