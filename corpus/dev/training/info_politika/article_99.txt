> Izvor: B92
> Datum: ponedeljak 13.01.2014
> Rubrika: info_politika
> Naslov: "Veseliću se republičkim izborima"
> Članak:

Beograd -- Gradonačelnik Novog Sada Miloš Vučević izjavio je da su republički izbori neophodni i da će na sednici SNS biti analizirana politička situacija u Srbiji.
Vučević je rekao da očekuje da će na sednici SNS biti reči o tome "šta je plus za izlazak za izbore, a šta je minus od eventualno vanrednih izbora" i da pretpostavlja da će se situacija razjasniti tokom ovog meseca, odnosno već u narednih nekoliko dana.
On je u Jutarnjem programu TV Pink rekao da očekuje "da se na narednoj sednici Predsedništva zauzme stav" i potvrdio da će 25. januara biti održana vanredna skupština SNS. Vučević je ponovio utisak "da smo bliži vanrednim izborima u 2014. godini, ali to je samo ako nema kapaciteta, nema snage i nema političke volje za promene, koje su neophodne". "Nesporno je da ova vlada funkcioniše daleko bolje nego prethodna vlada, ali su i očekivanja građana daleko veća", ocenio je Vučević i dodao da se očekuju pregovori sa EU i dalji potezi kako bi Srbija izašla iz dugogodišnje krize. Na pitanje novinara da li će se radovati ukoliko budu raspisani republički izbori, Vučević je odgovorio: "Veseliću se ako će to značiti da Srbija ide napred". Upitan o mogućnosti da dve manje vojvođanske stranke pređu u SNS i na taj način sruše predsednika Vlade Vojvodine Bojana Pajtića, Vučević je odgovorio da mnoge stranke imaju dobru saradnju sa SNS, koja ima politički kapacitet i legitimitet da sprovode promene i reforme. "Ja mislim da gospodin Bojan Pajtić sam sebe ruši svaki dan", rekao je Vučević. On je dodao da je kao gradonačelnik Novog Sada uveo novinu i razgovarao sa opozicionim odborničkim grupama i svim opozicionim liderima i da će nastaviti komunikaciju sa opozicionim odborničkim grupama.
