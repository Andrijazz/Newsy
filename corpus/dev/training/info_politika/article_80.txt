> Izvor: B92
> Datum: nedelja 12.01.2014
> Rubrika: info_politika
> Naslov: Stranke još kriju kandidate
> Članak:

Beograd -- Iako stranke kažu da su spremne za izbore u Beogradu, gotovo nijedna ne iznosi u javnost imena kandidata za gradonačelnika, ni najave o mogućim koalicijama.
Za najavljene izbori u Beogradu 16. marta sve stranke su spremne, ali imena kandidata za gradonačelnika i mogućih koalicionih partnera ne žele da iznose u javnost pre ostalih, ili svoje kandidate još nisu odabrali.
Odbrojavanje je počelo. Kako će do njegovog kraja izgledati politički mozaik Beograda? Stranke polako sklapaju delove. Aleksandar Jovičić iz SNS-a kaže da kada se govori o potencijalnim koalicionim partnerima, može se očekivati u narednih nekoliko dana sednica Predsedništva i onda će ta stranka izneti konačan stav o tome koji je to tim koji će voditi Beograd, kao i ko će im pomoći u tom poslu. Jovičić dodaje da je, ako se govori o koaliciji, neozbiljno da se putem medija iznose ime ili imena kandidata. Socijalisti narednih dana započinju razgovore sa svojim koalicionim partnerima, PUPS-om i Jedinstvenom Srbijom. U medijima se licitira i imenom SPS-ovog mogućeg kandidata za gradonačelnika. Aleksandar Antić iz SPS-a rekao je da su ti predlozi bili u vezi sa njegovim imenom jer je, kako kaže, proteklih godina dosta radio u Beogradu. "Svi moji politički prioriteti su uvek bili vezani za Beograd, ali ponavljam, odluku o tome ćemo doneti sa dinamikom koja je pred nama i ne vidim zašto bi mi prvi izlazili sa našim rešenjem", naveo je Antić. Pet godina vlasti u prestonici, sa Draganom Đilasom na čelu. To iskustvo je, kažu u Demokratskoj stranci, temelj kampanje za martovske izbore. "DS je predstavljala i predstaviće građanima Beograda sve one rezultate koje smo napravili u poslednjih pet godina. To su rezultati koji su u Beogradu veći nego u poslednjih 40 godina, sa svim onim stvarima koje ćemo ponuditi Beograđanima u narednom periodu", rekao je Balša Božović iz DS-a. URS, moguće, u čvrstoj programskoj koaliciji, LDP priprema iznenađenje. Poučeni lošim rezultatom sa Voždovca, za mesto u beogradskom parlamentu, najavljuju ozbiljniju i uspešniju kampanju. "Jedna od ključnih tema je bezbednost u prestonici. Delovalo je kao da Beograd beži od tih tema, nije pokazao interesovanje za to. Investiciona klima, infrastruktura, javne finansije", rekao je Mladen Bašić. Suzana Grubješić, funkcionerka URS-a, kaže da ni ovoga puta građani Beograda neće birati direktno gradonačelnika. "Glasaće za liste, a onda će stranke reći ko je taj ili ta ko je kandidat za gradonačelnika, tako da malo je besmisleno govoriti o nekoj kandidaturi, ali videćete, ko bude nosilac liste - taj ili ta će biti naš kandidat za gradonačelnika", navela je Grubješićeva. Osvojenih šest odsto glasova na Voždovcu, iako uspeh za stranku Rasima Ljajića, čini se, nije dovoljno ohrabrenje da i na izborima u prestonici ta partija izađe sama. Lider SDPS-a Rasim Ljajić rekao je da će ta stranka, u svakom slučaju, bez odbzira na to da li se radi o odvojenim ili o spojenim izborima, razgovarati prvo sa koalicionim partnerima, dakle sa SNS-om, a onda i sa SPS-om. "Ukoliko bi samostalno išli na beogradske izbore, kandidat za gradonačelnika bila bi član Predsedništva stranke Tatjana Matić", rekao je Ljajić. Izborni štab imaju, ali ime potencijalnog kandidata, ili koalicionog partnera, još nemaju. U Demokratskoj stranci Srbije spremni su za izbore od formiranja Privremene uprave. "Imali smo neke razgovore, to su uglavnom manje stranke i videćemo u narednih nekoliko dana da li će Gradski odbor dati predlog Predsedništvu, koje daje saglasnost za takve koalicije, i da li će to biti adekvatan način da se predstavimo biračima", rekao je Andrija Mladenović iz DSS-a. Na dan održavanja izbora, građani će glasati za stranačke liste, a potom će gradonačelnika i ovoga puta birati Skupština grada među odbornicima.
