> Izvor: B92
> Datum: nedelja 5.01.2014
> Rubrika: info_politika
> Naslov: Političari se odrekli ideologije
> Članak:

Beograd -- Ideologije više nema, smatraju sagovornici Politike. Ljudi kod nas i ne prave ideološku razliku između SNS i DS, ocenjuje Vladimir Goati.
Gde je nestala ideologija iz političkog života? Setimo se samo koliko su Slovenci protestovali protiv desničarske vlasti Janeza Janše i kada je ta vlast nestala s političke scene došla je nova, koja ideološki nije bila jednaka, ali je nastavila da sprovodi potpuno istu ekonomsku politiku koja je i bila razlog za građanski bunt, podseća Politika.
Analitičari će reći da sve partije sprovode neoliberalni ekonomski program i da svaka partija hoće sa svakom u koaliciju, uz izuzetak dve-tri koje možda baš i zbog toga nisu u vlasti. Ako je SPS levica, a SNS desnica, onda bi socijalni programi trebalo da im se razlikuju ali izgleda kao da se ne razlikuju. Socijalisti se ubiše da sprovedu najteže mere za građane, dok naprednjaci kroz usta Nebojše Stefanovića upućuju reči kritike ministru Saši Raduloviću. I naprednjaci su napravili obrt, preko noći su na prvo mesto stavili Evropu. I birači ih nisu kaznili zbog toga. Demokrate su okrznule socijaldemokratiju, koje praktično nema na našoj političkoj sceni. A samo dve partije - DSS i SRS - drže se svoje pređašnje ideologije. DSS je prešao cenzus ali nije ušao u vlast baš iz ideoloških razlika, a radikali nisu prešli cenzus. Zašto su se većina političara i stranaka odrekli ideoloških razlika i kakve će promene to doneti na političkoj sceni? Milan Nikolić, sociolog, potvrđuje da više nema ideologije. "To je moderno shvatanje, to su profesionalni političari, što znači moć plus novac i usput možda da daju nešto građanima. Političari sada ulaze u poslovni odnos s biračima. Svi su slični i onda nema ideologije već je to močvara. Najdalje se otišlo u Americi. Jedan predsednik umalo se nije ubio jedući perecu dok je gledao utakmicu. Ali, to nije važno jer je izračunato da je potrebno oko 40 milijardi dolara za predsedničku trku u SAD. Biće to i skuplje ali svako ko ima tu sumu novca moći će da postavi predsednika." Nikolić kaže da je PUPS možda jedini koji ima jasan stav i koji je relativno veran biračima. "To je i DSS, koji je za to da Kosovo ostane u granicama Srbije i da se ne ulazi u EU. Prva partija ima jedan problem a druga dva problema. Ali ponekad ništa ne vredi. Iako je Jože Mencinger tokom njihove tranzicije poštedeo Slovence od najtvrđeg neoliberalizma, sada će se to obaviti u drugoj pljačkaškoj turi." Vladimir Goati, direktor Transparentnosti Srbija, kaže da je dobra stvar širina razlika u demokratskom "blatu", prihvatanje političkog poretka i to što se ne stvara državna svojina, kao i što niko neće na silu da uzme vlast. "Razlike prelaze na suptilniji teren, kao što su odnosi prema siromašnima, feminizmu, ekologiji, zelenima, rodnoj ravnopravnosti." Goati kaže da desnica hoće održavanje statusa kvo i da u parlamentu nema antisistemskih partija. "Znači da se u političkoj zajednici koja je skup institucija osporava samo grupa ljudi koji su na vlasti. Odnosno, smenjena je vladajuća garnitura a ne režim, jer se politička elita menja na izborima. Oni koji su želeli stari politički poredak nisu prešli cenzus." "Kada se govori o ideologiji, programski deo nije više da li će naslednici Luja naslediti presto i ukinuti republiku. Sada je to pomoć ugroženima, preraspodela bogatstva, ekologija, rodna ravnopravnost. Ni u zapadnoj Evropi nema nikoga ko hoće da menja vlast." Goati kažu da ljudi kod nas i ne prave ideološku razliku između SNS-a i DS-a. "Ni oni koji pišu programe u strankama ne znaju to da napišu. Najzad, potrebno je sedamdeset do devedeset godina da bi bili pravi navijači neke stranke i da bi unuk glasao kao njegov deda." Vladimir Vuletić, sociolog, smatra da kod nas postoji jedna jedina ideologija koja dominira, a to je ekonomski rast. "Ideologija postoji kao pogled na svet jedne uske grupe. A sve stranke drže se ideologije kako preživeti od danas do sutra. Zato se morate suočiti s onima koji imaju novac, kao što je MMF, i sa tajkunima, a njihova ideologija je jedna. Nekadašnje radničke i socijaldemokratske partije su u drugom planu i svi "visimo", ako nećemo da radimo, radiće drugi jer ima mnogo nezaposlenih." "Stranke su postale interesne grupe i ideologija je marginalizovana. U Nemačkoj i Francuskoj još ima ideologije, ali to su velike zemlje koje mogu da utiču na ono što se zbiva a mi to ne možemo." Vuletić objašnjava da ljudi za stranke kažu kako su sve iste. "Jer svaki problem može da se gleda bar iz dva ugla. Ko bi ušao u rizik da ima ideologiju a ne novac? To bi radio iz entuzijazma, a toga nema, jer su stranke interesne grupe. DSS i SRS imaju ideologiju i ništa ne mogu da urade s tim. Ideologiju podržavaju moćne grupe. Ideologije ima, ali je ona hegemona."
