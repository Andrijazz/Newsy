> Izvor: B92
> Datum: nedelja 12.01.2014
> Rubrika: info_politika
> Naslov: Đilas: Ne plašim se izbora
> Članak:

Paraćin -- Predsednik DS Dragan Đilas izjavio je večeras da se ne plaši izbora u Beogradu jer zna šta i koliko je urađeno dok je bio gradonačelnik, na šta je ponosan.
"Sutra imamo Gradski odbor DS u Beogradu koji treba da usvoji određene odluke i da se spremimo za kampanju koja će trajati sledeća dva meseca. Pokušaćemo da ono što smo u Beogradu radili ponudimo građanima sa konkretnim programom šta dalje", kazao je Đilas na konferenciji za medije u Paraćinu, gde je prisustvovao sastanku Opštinskog odbora DS.
Đilas veruje da će građani Beograda dati podršku DS kako bi ta stranka nastavila da upravlja glavnim gradom. Upitan da li veruje da će, uz beogradske, biti održani i prevremeni poslanički izbori, Đilas je kazao da su sada jedino izvesni izbori u Beogradu 16. marta. "Živimo u predizbornom vremenu već godinu i nešto. Od dana kada je formirana vlada, počela je priča da će biti prevremenih izbora. Zbog toga smatram da u Glavnom odboru treba da formiramo i centralni izborni štab za celu Srbiju i da, kada do izbora dođe, budemo spremni za njih", rekao je Đilas. On smatra da vlast u Srbiji pričom o izborima kupuje vreme i da joj je to glavna politička odlika. "Kupili su deo vremena kroz rekonstrukciju koja je trajala pet-šest meseci, sada opet pričaju o izborima. Pa, što onda nismo napravili izbore pre godinu dana, da ne gubimo to vreme? To je pitanje na koje oni moraju da daju odgovor. Nisam siguran da će biti parlamentarnih izbora. Očigledno dosta faktora na to utiče i ne postoji konsensus među onima koji o tome odlučuju", rekao je Đilas. Lider DS je rekao da će se u subotu videti koliko odbora i članova GO DS njega podržava. "Ne obraćam pažnju na broj odbora, posebno kada na spisku tih odbora vidim i neke odbore gde je diskutabilno da li uopšte i postoje. Da ne verujem da je ispravno to što radim sa svojim timom, ja bih sam odustao. Ja verujem da DS treba da ima stav suprotan onome koji kaže da je pet milijardi zaduženje za godinu dana ili: 'otpustićemo 60.000 ljudi' ", kazao je Đilas. Predsednik DS je rekao da Srbija "ne treba da se bavi kanalom od Dunava do Egejskog mora", za koji se zalaže ministar prirodnih resursa, rudarstva i prostornog planiranja Srbije Milan Bačević (SNS). Đilas je rekao da policija treba da hapsi lopove i kriminalce, ali je dodao da ne veruje da ih je 90 odsto iz DS. "Demokratski je da odbori koji smatraju da treba da dođe do određenih promena svoje stavove iznesu, i to je kvalitet Demokratske stranke. Ja verujem da će većina članova Glavnog odbora podržati politiku koju mi vodimo i dati podršku sadašnjem rukovodstvu DS", kazao je Đilas. On je istakao da DS može da bude ili lider u vlasti, ili lider u opoziciji. "Ne može DS da bude neko ko će popunjavati neki broj, da bi se izabrala neka vlada. To nije njena funkcija. Takvu je nije pravio ni Mićunović, ni Đinđić, tako nije bilo ni u vreme Borisa Tadića, tako neće biti ni danas, kada sam ja predsednik", rekao je Đilas. Predsednik DS je priznao da neki od ljudi u stranci nisu zadovoljni: "Mislim da je to nezadovoljstvo pre svega inspirisano strahom pojedinaca da, ako budu parlamentarni izbori, više neće imati funkcije u DS na koje su navikli. Moj posao je da Glavnom odboru ponudim kriterijume za poslanike, kako bi svi koji zaista zaslužuju i kojima možemo da se ponosimo bili na onim mestima koja će omogućiti da budu sutra poslanici", rekao je Đilas. Đilas je rekao i da je "siguran da većina građana Srbije jeste za Srbiju u Evropi, ali da nije za to da u tu Evropu uđemo kroz diktaturu, mrak, medijske progone, hapšenje političkih protivnika, a nije ni za to da uđemo kao država bez suvereniteta, a da neko drugi odlučuje u naše ime".
