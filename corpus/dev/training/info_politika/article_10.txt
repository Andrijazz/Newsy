> Izvor: B92
> Datum: subota 4.01.2014
> Rubrika: info_politika
> Naslov: "SNS već formira neke koalicije"
> Članak:

Beograd -- SNS već formira neke nove koalicije, Rasim Ljajić, LDP i manje stranke uhvatiće se u kolo da pređu cenzus, smatra sociolog Vesna Pešić.
Kako navodi, njima je to jedini način da ostanu u političkoj klasi, a onda će SNS da odluči hoće li uzeti Ivicu Dačića ili Čedomira Jovanovića ili Ljajića, kaže Pešićeva.
U intervjuu "Politici" ona je istakla da u Srbiji vlast znači praktično sve: da držite i život i smrt u rukama, pa pošto je sada u vladi navodno proevropska politika, onda postoji nekakvo opravdanje da se uđe u vlast. "Prema tome, svakome ko ima nešto i ko hoće da zadrži svoj položaj i ono što je stekao, najvažnije je da uđe u vlast. I Ljajiću i Jovanoviću i svima njima, jer nema života izvan vlasti", navela je Pešićeva. Na pitanje kako joj danas posle godinu i po dana izgleda nova vlast, ona je odgovorila da se zalagala da svaka vlast koja ne radi dobro može da bude kažnjena na izborima. "Što se tiče nove vlasti, takođe vidim da veliki broj građana ne izlazi na izbore i da postoji trend da se praktično ne podržava nijedna vlast", istakla je Pešićeva i dodala da je jasno da "ovi prenaduvani rejtinzi koji nam se serviraju, ne odgovaraju stvarnom stanju u građanstvu". Što se tiče mogućnosti da budu održani izbori, ona smatra da se o novim izborima priča od momenta kada je formirana nova vlada, a da je priča odložena rekonstrukcijom vlade. "Pošto je morala da da Dačiću premijersko mesto, koalicija oko SNS je, da bi preuzela i vladu, a ne samo predsedničko mesto, uvela instituciju prvi potpredsednik vlade, što po Ustavu uopšte ne postoji. Tako da žele da preko izbora naprave novu raspodelu vlasti", kazala je Pešićeva. Što se tiče lidera SPS Ivice Dačića, ona je navela da je u februaru prošle godine reagovala kada je izbačena afera da je Dačić u nekekvoj vezi sa Mišom Bananom (Rodoljubom Radulovićem) da bi bilo nekorisno i glupo srušiti vladu jednom nedokazanom aferom u momentu kada je Dačić počeo razgovore sa Hašimom Tačijem i radio na rešavanju problema Kosova. Na opasku da je, ipak, rekla da je Dačić novi De Gol, ona je uzvratila da smatra da je dobro uradila i da je postpisivanje Briselskog sporazuma jedina stvar kojom se ponosi ova vlada. Na pitanje šta misli o ponovnom angažovanju Borisa Tadića, ona je odgovorila da ne voli ništa da govori o Tadiću zato što on misli da ga je ona stvarno smenila sa vlasti. Pešićeva je navela da bi ona volela da se DS kao opoziciona proevropska stranka konsoliduje, jer je dobro da u zemlji postoje bar dve velike stranke, kao u drugim zemljama, koje mogu da se smenjuju na vlasti.
