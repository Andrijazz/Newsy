> Izvor: B92
> Datum: nedelja 12.01.2014
> Rubrika: info_politika
> Naslov: Vesić: Sve je spremno za izbore
> Članak:

Beograd -- Privremeni organ Grada Beograda i Gradska uprava potpuno su spremni za sprovođenje izbora u glavnom gradu, izjavio je Goran Vesić.
"Obavili smo čitav niz pripremnih radnji, a Vlada Srbije je donela odluku kojom nam je omogućila da se glasački listići štampaju u Službenom glasniku", rekao je večeras sekretar privremene gradske uprave Goran Vesić za Pink.
Vesić je rekao da eventualno održavanje republičkih izbora neće ugroziti gradske izbore u Beogradu. "Mi ćemo obezbediti sve što je potrebno, ali se trenutno spremamo samo za gradske, jer su oni naša obaveza", rekao je sekretar privremene uprave Beograda. Pravo glasa na prošlim izborima u Beogradu, 6. maja 2012, imalo je 1.576.795 birača, a izbori će sada biti sprovedeni na 1.175 biračkih mesta u 17 gradskih opština. Kako je preneo Beoinfo, Vesić je rekao da će Gradska izborna komisija, po raspisivanju izbora, osnovati biračke odbore sa više od 6.000 članova. "Kada predsednik Skupštine Nebojša Stefanović raspiše gradske izbore, GIK će objaviti vremenske rokove za izborne radnje, mi smo već obezbedili potrebna sredstva i potpuno smo spremni da ih održimo u demokratskoj i fer atmosferi", rekao je Vesić. Predsednik Skupštine Stefanović je u subotu izjavio da će izbore u Beogradu raspisati za 16. mart. "Ja sam odlučio da izbore u Beogradu raspišem za 16. mart, a o republičkim izborima ja ne odlučujem, ali moj privatni stav znate", rekao je Stefanović novinarima. Stefanović je kazao da Srpska napredna stranka (SNS), čiji je on potpredsednik, još nije odlučila da li će se ove godine održati parlamentarni izbori, ali on očekuje da će predsednik SNS Aleksandar Vučić izneti predlog na sednici Predsedništva SNS koja bi, kako je rekao, trebalo da se održi 25. januara.
