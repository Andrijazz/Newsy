> Izvor: B92
> Datum: petak 10.01.2014
> Rubrika: info_politika
> Naslov: Formiranje skupština je važno
> Članak:

Vašington -- Formiranje skupština na severu Kosova treba obaviti u skladu sa kosovskim zakonima, rezultatima izbora, i u duhu Briselskog sporazuma.
Ovo je ocenio zamenik pomoćnika američkog državnog sekretara Hojt Ji.
"Posle lokalnih izbora na Kosovu, veoma je važno da se konstituišu lokalne skupštine, u skladu s kosovskim zakonima", rekao je Ji u intervjuu za Glas Amerike. Ji je ocenio da je u normalizaciji odnosa Srbije i Kosova postignut napredak, posebno imajući i u vidu sporazum sklopljen u aprilu. "Pozdravljamo napore koje Priština i Beograd ulažu da sada implementiraju taj sporazum. Veoma je pozitivno što su izbori u novembru i decembru uglavnom održani u skladu sa medjunarodnim standardima", rekao je Ji. Ji je dodao da SAD pozdravljaju i činjenicu što su izbori održani u skladu sa kosovskim zakonima. "Sada narodu Kosova, izabranim liderima, predstoji zadatak da implementiraju rezultate tih izbora u opštinima, uključujući i one na severu i da osiguraju da novoizabrane vlasti funkcionišu u skladu sa kosovskim zakonima i okvirima kosovskih institucija", rekao je američki zvaničnik, dodajući da kad god se proces poput ovog sprovodi prvi put, dolazi do komplikacija i poteškoća u konstituisanju institucija. Ji je, takodje, čestitao vladi Srbije na koracima koje je preduzela na putu ka članstvu u Evropskoj uniji, uz ocenu da je na tom polju postignut izuzetan napredak. "Veoma smo zadovoljni i pozdravljamo činjenicu što će pregovori ubrzo početi. Naravno, ima još mnogo koraka koje treba preduzeti, reforme koje treba sprovesti i odluke koje treba doneti. Sjedinjene Države su spremne da nastave da podržavaju Srbiju u sprovodjenju reformi neophodnih za postizanje napretka u evropskim integracijama, zaključio je Ji za "Glas Amerike".
