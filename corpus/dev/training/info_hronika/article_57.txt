> Izvor: B92
> Datum: Hronika		| četvrtak 9.01.2014  |  17:48
> Rubrika: info_hronika
> Naslov: Uzela novac koji je ispao pljačkašu
> Članak:

Novi Sad -- Maskirani razbojnik uz pretnju pištoljem opljačkao je menjačnicu VIV u Novom Sadu, a na snimku se vidi i žena koja uzima novac koji je lopovu ispao.
Kako za 021 kaže vlasnik menjačnice Robert Horvat, pljačkaš je usred bela dana upao u menjačnicu i zapretio radnici pištoljem.
"Ona se, srećom, našla na pola puta do toaleta, pa je uspela da uđe unutra i zatvori vrata za sobom. On se nekoliko sekundi naguravao sa njom na vratima, a onda je ušao u menjačnicu kako bi pokupio novac. Moja radnica je to iskoristila da pobegne iz toaleta i pozove prolaznike u pomoć, ali je on izleteo odmah posle nje i pobegao", kaže Horvat. Međutim, samo nekoliko sekundi nakon što je razbojnik pobegao prolaznica je prišla menjačnici, izvadila novčanik i u njega strpala novčanicu koja je pljačkašu u žurbi ispala. "Prošlo je dve sekunde, bukvalno. Radnica je vikala, pozivala u pomoć, tako da je nemoguće da ona nije čula da je u pitanju pljačka. Samo je nonšalantno prišla i podigla novčanicu, za koju je nemoguće utvrditi da li je bila od 500 evra ili od 100 dinara", ogorčen je vlasnik menjačnice.


