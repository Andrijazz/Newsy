> Izvor: B92
> Datum: utorak 7.01.2014  
> Rubrika: info_hronika
> Naslov: Poginuo otac Vlada Divca
> Članak:

Čačak -- Milenko Divac, otac Vlada Divca, poginuo u udesu na putu Čačak-Užice, a majka Rada je povređena, rekli su Tanjugu u Prijepolju bliski prijatelji porodice Divac.
U saobraćajnoj nesreći, koja se dogodila danas oko 16 sati kod manastira Vavedenje u Ovčar Banji, poginuo je 7-godišnji muškarac, dok je 72-godišnja žena teže povređena, izjavila je ranije Tanjugu portparokal Policijske uprave iz Čačka Biljana Nastić.
Nastićeva je kazala da je, iz još neutvrđenih razloga, putnički automobil sleteo s puta. "Muškarac koji se nalazio u vozilu podlegao je povredama u čačanskoj bolnici, gde je smeštena i žena koja je teže povređena, ali nije životno ugrožena", rekla je Nastićeva. "Novosti" pišu da je za volanom "golfa 5" bila majka našeg proslavljenog košarkaša, Radmila (72), koja je povređena, ali nije životno ugrožena i zbrinuta je na Odeljenju ortopedije, gde su joj konstatovani višestruki prelomi ekstremiteta,. Majka je, po rečima dr Mladomira Sretenovića, portparola čačanske bolnice, zadobila povrede ortopedske prirode i nije životno ugrožena. Kako javlja novinar "Novosti" iz Čačka, Milenko i Radmila su išli iz pravca Požege ka Čačku. Iz, za sada neutvrđenih razloga, auto je udario u saobraćajni znak sa desne strane i sletelo sa kolovoza u jarak, gde se prevrnuo. "Novosti" pišu i da su policiju i hitnu pomoć o nesreći obavestili vozači koji su se kretali magistralom. U prvom trenutku i Milenko i Radmila bili su svesni, međutim, na putu ka bolnici Milenku se stanje pogoršalo i on je podlegao povredama. U bolnici je odmah započeta reanimacija, ali, nažalost, za oca Vlada Divca nije bilo spasa. Na mesto nesreće odmah su izašli saobraćajci, kao i tužilac, koji nije želeo da daje izjave za medije.
LIVAC I SEKRETAR Milenko Divac radio je u livnici FAP-a u Prijepolju, rodnom gradu, a potom je sredinom osamdesetih obavljao funkciju sekretara.
LIVAC I SEKRETAR
Milenko Divac radio je u livnici FAP-a u Prijepolju, rodnom gradu, a potom je sredinom osamdesetih obavljao funkciju sekretara.
Inače, Divčev otac godinama je bio u penziji. Rodom je iz Prijepolja i ranije je radio kao menadžer u fabrici elektronike. Sa suprugom Radmilom, koja je poreklom iz Kraljeva, bio je u braku čak 51 godinu. Divčevi imaju i starijeg sina Ivicu, koji živi sa porodicom u Beogradu. Iako se zbog sporta sa nepunih 12 godina Vlade Divac preselio u Kraljevo i otišao iz porodičnog doma, naš proslavljeni košarkaš bio je veoma blizak sa svojim najbližima i redovno je dolazio u Prijepolje. Tako je, u prisustvu majke i oca i proslavio kraj svoje karijere 2007. godine. Divac je malo govorio o ocu po domaćim medijima, ali je tokom šesnaestogodišnje karijere u NBA dao nekoliko intervjua američkim novinama u kojima je isticao da su ga godine provedene u rodnom Prijepolju i očevo vaspitanje "oblikovali za ceo život". "Moji prioriteti i životne smernice postavljene su još u Prijepolju, to su bili moj otac, majka i stariji brat ", rekao je Divac "Čikago njuzu" 2002. godine. "Otac Milenko je čovek koga neizmerno poštujem, on je idealista i komunista, koji je uvek imao veru u bolje sutra. I on i majka Radmila naučili su mene i brata da odmalena delimo sve što imamo sa drugima. Sa svakom svojom pobedom, njegov način života i reči su mi u mislima." Supruga jednog od naših najboljih centara Ana Divac za magazin "Sport ilustrejted" iste godine je govorila o svom svekru kao o čoveku koji je "presudno uticao na njenog supruga". "Vlade je isti njegov otac", kazala je tada Ana Divac. "Obojica su otvoreni prema svetu, obojicu sve zanima. Od kada je Milenko otišao u penziju, po ceo dan šeta Prijepoljem, viđa se sa ljudima na kafi, komentariše dnevne događaje. Veoma je popularan u svom rodnom gradu."
