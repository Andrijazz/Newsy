> Izvor: B92
> Datum: nedelja 12.01.2014  
> Rubrika: info_hronika
> Naslov: Šaranovića ipak ne izručuju
> Članak:

Podgorica -- Slobodan Šaranović i Ratko Koljenšić, osumnjičeni da su organizovali ubistvo Nikole Bojovića, brata Luke Bojovića, neće biti izručeni Srbiji.
Prema navodima lista "Vijesti", to je odlučio Apelacioni sud Crne Gore koji je ukinuo raniju odluku Višeg suda u Podgorici o izručenju.
Taj sud je krajem decembra prošle godine doneo rešenje o izručenju Šaranovića i Koljenšića Srbiji, ali su njihovi advokati podneli žalbu na tu odluku. Šaranović i Koljenšić se nalaze u ekstradiocionom pritvoru u Crnoj Gori. Crnogorski Apelacioni sud je ranije, takođe, odbio izručenje Srbiji Miloša Delibašića, zbog sumnje da je 29. aprila 2013. godine u Beogradu ubio Nikolu Bojovića. Nikola Bojović je rođeni brat Luke Bojovića, koji čeka ekstradiciju Srbiji iz Španije zbog optužbi za više ubistava i pokušaja ubistava. Navodni motiv za Nikolino ubistvo je osveta njegovom bratu Luki za koga srpsko tužilaštvo tvrdi da je stao na čelo zemunskog klana nakon likvidacije Dušana Spasojevića i Mileta Lukovića 2003. godine. Slobodan Šaranović je brat Branislava Šaranovića, vlasnika kockarnice u hotelu "Slavija" u Beogradu, koji je ubijen u sačekuši na Dedinju u oktobru 2009. godine. Slobodan Šaranović se sumnjiči da je naručio likvidacije Bojovića, kako bi osvetio brata.
