> Izvor: B92
> Datum: ponedeljak 13.01.2014  
> Rubrika: info_hronika
> Naslov: "Đurić dokaz - nema privilegovanih"
> Članak:

Beograd -- Premijer Ivica Dačić izjavio je da je slučaj Dragana Đurića potvrda da niko neće imati privilegije zbog toga da li nekog poznaje ili ne poznaje.
"On nije bio po pozivu policije, nego Tužilaštva, ali je to još jedna potvrda da niko sigurno neće imati privilegije jer nekog poznaje ili ne poznaje", rekao je Dačić.
Premijer je ukazao na to da će sudstvo raditi svoj posao. "Ne bih želeo ništa detaljnije da kažem, osim da je, po informacijama koje imam, njemu određeno zadržavanje do 48 sati", rekao je Dačić. Vlasniku "Zekstre" i predsedniku FK Partizana Draganu Đuriću određeno je zadržavanje do 48 sati nakon saslušanja u Tužilaštvu za organizovani kriminal u vezi sa privatizacijom Veterinarskog zavoda. Tužilaštvo je, kako je Tanjugu ranije rekao tužilac Miljko Radisavljević, predložilo da se Đuriću odredi pritvor, a o tom predlogu odluku bi danas ili sutra trebalo da donese sudija za prethodni postupak Posebnog odeljenja Višeg suda u Beogradu (Specijalnog suda).
