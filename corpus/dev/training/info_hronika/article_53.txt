> Izvor: B92
> Datum: sreda 8.01.2014  
> Rubrika: info_hronika
> Naslov: Stranci poginuli kod Bubanj potoka
> Članak:

Beograd -- Dvojica stranih državljana su poginula u saobraćajnoj nesreći koja se dogodila na auto-putu kod naplatne rampe Bubanj potok u blizini Beograda.
Nesreća se dogodila u utorak oko 22.20 kada se prevrnuo automobil u kojem su bila dva muškarca.
Vozač automobila sa stranim tablicama imao je oko 35 godina, a suvozač između 55 i 60, a pretpostavlja se da je reč o grčkim državljanima.
U Beogradu su se dogodile još dve saobraćajne nesreće u kojima su povređene tri osobe. U Krnjači, u Azanjskoj ulici kod broja 16, žena pešak (82) zadobila je povrede desnog kuka i kolena u saobraćajnoj nesreć,i ali njene povrede nisu bile opasne po život, pa je ona u stabilnom stanju prebačena u Urgentni centar. Na uglu ulica Ruske i Vojvode Živojina Mišića takođe se desila saobraćajna nesreća, u kojoj su povređena dva muškarca. Jedan muškarac (35) imao je težu povredu glave i potres mozga, zbog čega je prebačen u Urgentni centar, dok je drugi učešnik nesreće (22) imao lakše povrede glave. Hitnoj pomoći su se najčešće javljali astmatičari i hipertoničari, a broj intervencija je bio manji nego inače.
