> Izvor: B92
> Datum: ponedeljak 6.01.2014  
> Rubrika: info_hronika
> Naslov: Izgoreo splav "Pirana" kod Sajma
> Članak:

Beograd -- Nešto pre 10.30 ugašen požar na splavu "Pirana", koji se nalazi kod Beogradskog sajma. U požaru nema povređenih niti stradalih.
Komandir vatrogasne jedinice Mile Jovičić je kazao da je u požaru, koji je izbio jutros oko 08.40, potpuno izgorela unutrašnjost restorana.
Kada su vatrogacsi posle 6 minuta stigli do splava požar se već bio proširio na sav prostor, od oko 200 kvadrata, pa je pretio i da zahvati brodić Sirena privezan uz njega. "Za 6 minuta naše ekipe su stigle na lice mesta i zatekle su kompletan splav u plamenu. U intervenciji je učestvovalo 6 vozila i 26 vatrogasaca spasioca i vatrogasni brod", rekao je Rade Milošević, načelnik Uprave za vanredne situacije Beograd.

"Imali smo problema prilikom ulaska. Morali smo motornom brusilicom da otvorimo ulaznu kapiju, ali smo uspeli da sprečimo dalje širenje požara i veći deo splava je spasen," rekao je Jovičić.

On je kazao da je u požaru izgorela unutrašnjost splava, ali da je sačuvana konstrukcija, letnja bašta, kao i brod Sirena, koji je bio usidren pored splava. U gašenju požara učestvovalo je 20 vatrogasaca, osam vozila i jedan vatrogasni brod. Povređenih u požaru nije bilo.
