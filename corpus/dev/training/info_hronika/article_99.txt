> Izvor: B92
> Datum: ponedeljak 13.01.2014  
> Rubrika: info_hronika
> Naslov: "Bez milosti prema neodgovornima"
> Članak:

Niš -- Komandant Žandarmerije Milenko Božović rekao je da neće imati milosti prema onima koji neodgovornim ponašanjem nanose štetu ugledu Žandarmerije.
Božović je u Nišu rekao da je iz niškog odreda udaljeno 10 pripadnika Žandarmerije zbog narušavanja radne discipline i pokrenutih prekršajnih i krivičnih postupaka, a da je on suspendovao šest pripadnika te jedinice.
"Pripadnici Žandarmerije ne mogu van radnog vremena da obavljaju poslove koji su nespojivi sa službenom dužnošću, pa ni poslove obezbeđenja u privatnim kafićima ili sličnim objektima", rekao je Božović. Prošle sedmice jedan od pripadnika niškog odreda Žandarmerije tukao je troje ljudi ispred kafića u kome je bio angažovan na obezbeđenju. Božović je rekao da zbog malog broja neodgovornih rezultati jedinice ostaju u senci. On je rekao da je od ukupnog broja, jedna trećina pripadnika Žandarmerije povređena tokom izvršavanja zadataka, kao i da se godišnje povredi tri odsto pripadnika te jedinice. Božović je kazao da su od avgusta 2012. godine angažovani timovi psihologa i stručnjaka u edukaciji pripadnika i starešina Žandarmerije. Niški odred Žandarmerije danas su posetili gradonačelnik Niša Zoran Perišić i načelnik Nišavskog okruga Aleksandar Cvetković.
