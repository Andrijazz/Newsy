> Izvor: B92
> Datum: ponedeljak 13.01.2014  
> Rubrika: info_hronika
> Naslov: Veći požar u NS, jedna žrtva
> Članak:

Novi Sad -- Jedna osoba stradala je u požaru koji je jutros oko 5.50h izbio u preduzeću “Kulpin” u Novom Sadu. Vatrogasci su ugasili požar oko 7 časova.
Zasad nisu poznati ni identitet ni pol žrtve požara, a prema nezvaničnim saznanjima B92, najverovatnije je u pitanju beskućnik.
Požar je izbio oko 5.50h, zapalile su se magacinske prostorije, a na mesto po\ara odmah je upućeno 15 vatrogasaca sa šest vozila. Gorele su stare prostorije "Kulpinovog" postrojenja za preradu voća i povrća u blizini Kvantaške pijace.

Prema nezvaničnim saznanjima B92, magacin se nije koristio i nije imao čuvara, pa se pretpostavlja da je nastradala osoba tu bila neovlašćeno, tj. da je bio beskućnik. Uviđaj je završen nešto pre 9 časova i sada je na Osnovnom javnom tužilaštvu da kaže šta je uzrok požara koji je zahvatio oko 80 kvadratnih metara objekta.

Komandir Vatrogasne jedinice Stojan Milovac rekao je da je prijava o požaru vatrogascima stigla u 5.46 sati, a ekipa je za tri minuta stigla na mesto požara. "Vatra je uhvatila krov i unutrašnjost objekta, koji je bio ispunjen sunđerima i drugim zapaljivim materijalom", rekao je Milovac.


