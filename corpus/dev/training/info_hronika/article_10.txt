> Izvor: B92
> Datum: sreda 1.01.2014  
> Rubrika: info_hronika
> Naslov: Sinoć šest udesa, poginuo pešak
> Članak:

Beograd -- Tokom noći i jutra u Beogradu se dogodilo šest saobraćajnih udesa u kojima je jedna osoba poginula, a 12 povređeno, od kojih jedna teže.
Mladić star oko 20 godina, pešak, rano jutros oko 04.25 časova kod hotela "Jugoslavija" zatečen je mrtav, rekla je portparolka Hitne pomoći Nada Macura, ističući da je obim posla lekara bio povećan za oko 50 odsto.
Portparol Hitne pomoći je rekla da je taj mladić zatečen bez svesti, bez disanja i bez pulsa, odnosno sa povredama koje su nespojive sa životom i da su lekari mogli samo da konstatuju njegovu smrt. Mladić star oko 21 godinu teže je povređen u udesu koji se dogodio oko 02.00 časa u Radničkoj ulici ispred broja 49 i sa povredom glave, potresom mozga, posekotinom nosa, brade i palca leve ruke prevezen je u Urgentni centar, istakla je Macura. Tri muškarca su u udesu oko 03.40 časova na Surčinskom putu zadobila su razderotine čela, odnosno povrede glave i prevezeni su u Urgentni centar, rekla je portparol Hitne pomoći. Dve osobe su povređene u udesu oko 02.25 časova na uglu ulica Jurija Gagarina i Antifašističke borbe, gde su muškarac i žena starosti po oko 30 godina zadobili povredu istegnuće vrata, navela je Macura. Pet osoba je lakše povređeno u udesu koji se dogodio oko 21.50 časova preko puta Beogradskog sajma, zadobivši uglavnom povrede istegnuće vrata, potvrdila je Macura. Lakše su povređeni devojka stara 23 godina, ženska osoba stara 33 godine, muškarac star 29 godina i vozač star oko 30 godina, rekla je portparol Hitne pomoći. Bol u leđima zadobio je i muškarac star 26 godina, navela je Macura i dodala da su povređeni prevezeni u Urgentni centar. U udesu oko 20 časova u Bulevaru Kralja Aleksandra ispred broja 141 muškarac star oko 25 godina, vozač, zadobio je istegnuće vrata, a prevezen je u Urgentni centar, istakla je Macura. Hitna pomoć je tokom noći u Beogradu do šest časova obavila 151 intervenciju od kojih 66 na javnim mestima, precizirala je Macura. Pomoć je najčešće bila potrebna osobama pod dejstvom alkohola, pri čemu su najčešće bile alkoholisane mlađe osobe, bilo je povreda u tučama, a javljali su se i srčani bolesnici, navela je Macura. Čak 30 lekarskih intervencija obavljeno je zbog povreda u tučama ili konzumiranja alkohola, a zbog opekotina od vatrometa sedam osoba je prevezeno u Institut za opekotine u Zvečanskoj ulici, precizirala je Macura. Osim standardnih ekipa, na javnim mestima vanredno je dežuralo devet lekarskih ekipa, dodala je portparol Hitne pomoći.
