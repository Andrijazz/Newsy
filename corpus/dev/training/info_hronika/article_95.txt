> Izvor: B92
> Datum: ponedeljak 13.01.2014  
> Rubrika: info_hronika
> Naslov: Đuriću određen pritvor do 48 sati
> Članak:

Beograd -- Vlasniku Zekstre i predsedniku FK Partizana Draganu Đuriću određeno je zadržavanje do 48 sati nakon saslušanja u u vezi sa privatizacijom Veterinarskog zavoda.
Kako je za B92 rekao tužilac Miljko Radisavljević, tužilaštvo je predložilo da se Đuriću odredi pritvor, a o tom predlogu odluku bi danas ili sutra trebalo da donese sudija za prethodni postupak Posebnog odeljenja Višeg suda u Beogradu.
Đurić se tereti za zlouptrebu položaja odgovornog lica i da je prilikom privatizacije Veterinatskog zavoda pribavio 207 miliona dinara. Tužilac je napomenuo da je tužilaštvo nakon saslušanja, donelo naredbu o sprovđenju istrage protiv Đurića u vezi sa privatizacijom "Veterinarskog zavoda". Đurić se ranije danas odazvao pozivu tužilaštva za slušanje. Veterinarski zavod je privatizovan 2005. godine kada ga je kupila kompanija "Zekstra". Dragan Đurić je u intervjuu za današnji "Kurir" izjavio da nije u bekstvu i da je poslednjih nekoliko nedelja bio van zemlje zbog hirurških intervencija. "Početkom decembra imao sam hiruršku intervenciju u inostranstvu, a potom i kontrolu, i to je jedini razlog odlaska iz zemlje. Nemam razloga da bežim i budalaština je da sam zato otišao. Beograd je moj grad, meni je ovde najlepše i nikada ne bih otišao, jer sam hrabar čovek. Ukoliko treba da se proveri privatizacija Veterinarskog zavoda, neka se to uradi, ali tu sam da dokažem da sam u pravu. Nikada nisam lagao i krao, i to ću dokazati", rekao je Đurić. Prvi potpredsednik Vlade Aleksandar Vučić krajem 2013. godine je izjavio da je policija podnela krivičnu prijavu povodom privatizacije Veterinarskog zavoda, ali tada nije naveo na koga se ta prijava odnosi. Štampa je potom objavila da je protiv Đurića podneta krivična prijava 27. decembra 2013. Tokom dana očekuje se i zvanično saopštenje Specijalnog tužilaštva.


