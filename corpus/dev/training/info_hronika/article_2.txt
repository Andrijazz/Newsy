> Izvor: B92
> Datum: sreda 1.01.2014  
> Rubrika: info_hronika
> Naslov: Gde su i šta rade zaštićeni svedoci
> Članak:

Beograd -- Naša zemlja ima više svedoka u predmetima organizovanog kriminala i ratnih zločina koji su u programu zaštite nego sve države bivše SFRJ zajedno, piše Politika.
Sa novim imenom, licem, identitetom, izmenjenom biografijom, obučeni da zauvek skrivaju svoju prošlost i da pokušaju da izgrade budućnost u novoj sredini, iz Srbije su u svet i u novi život otišli mnogi pripadnici mafijaških klanova koji su odlučili da svoju slobodu otkupe svedočenjem protiv saučesnika.
Neki od ljudi koje javnost zna kao ubice, narko-dilere ili su umešani u ratne zločine, koji su ušli u program zaštite svedoka, sada su uspešni biznismeni, menadžeri, intelektualci, radnici. Gde su, šta rade i kako se sada zovu Dejan Milenković Bagzi, Nenad Šare, Miladin Suvajdžić i mnogi drugi zna svega nekoliko ljudi u Srbiji. "Naša zemlja ima više svedoka u predmetima organizovanog kriminala i ratnih zločina koji su u programu zaštite nego sve države bivše SFRJ zajedno. Za deset godina od kada postoji Jedinica za zaštitu, nijednog svedoka u programu zaštite nije stigla osveta", kaže Miloš Perović, načelnik Jedinice za zaštitu u ekskluzivnom razgovoru za Politiku. Podaci o broju zaštićenih svedoka, broju ljudi koji se o njihovoj bezbednosti brine i koliko sve to košta Srbiju su službena tajna. Naš sagovornik demantuje da jedan svedok u programu zaštite Srbiju mesečno košta 5.000 evra, kako su svojevremeno objavili neki mediji, pozivajući se na procene upućenih. "Reč je o mnogo manjoj sumi, ali ne mogu da otkrijem tačan iznos. Mi se trudimo da to bude najekonomičnije, nije tačno da su to astronomske sume. Ti svedoci primaju prosek između privrede i vanprivrede na republičkom nivou. To je njihova plata", kaže Perović. O programu zaštite svedoka u Srbiji malo se zna, ali mnogi misle da oni koji u njega uđu imaju tretman najbitnijih ljudi u državi, da imaju prava na luksuzan život, specijalne želje, egzotična putovanja, stanove. Stvarnost je, uveravaju nas u Jedinici za zaštitu, sasvim drugačija. "Većina ljudi o kojima brinemo ima privilegiju da im se promeni identitet i dobijajunovo mesto za život i nova dokumenta. Omogućavamo im da završe fakultete, nauče jezik zemlje u koju idu i upoznaju se sa kulturom. Država im pruža pomoć dok se ne osamostale. Mnogi su veoma uspešni u novom životu, a neki od njih uopšte nisu na teretu budžeta Srbije i tada kažemo da je program uspešno sproveden. Jedinica ostaje spona između njih i porodice, taj kontakt u interesu bezbednosti mora da se obavlja uz naše posredovanje. Ovaj proces adaptacije može uspešno da se sprovede za tri, četiri godine", navodi sagovornik ovog lista. Kada se svedok relocira u drugu zemlju, brigu o njemu preuzima partnerska jedinica policije. Srbija je u sistemu Evropola i ima dobru saradnju sa skoro svim evropskim zemljama, tako da je praksa da naši svedoci odlaze u inostranstvo i da u Srbiju, po pravilu reciprociteta, dolaze zaštićeni svedoci iz drugih zemalja. "Mi plaćamo samo životne troškove, a usluge prevoza i ljudstva pokriva partnerska jedinica, kao što i mi ne naplaćujemo ljudstvo, osim u Australiji. To je jedina zemlja koja naplaćuje troškove osoblja. Radimo promenu alfanumeričkih i biometrijskih podataka. Prema zakonu, možemo da obavimo i promenu izgleda plastičnom operacijom." "Jednom smo imali smrtni slučaj u najužoj porodici svedoka i morali smo da organizujemo sahranu. Često smo i socijalni radnici i psiholozi, jer sa njima delimo i dobre i loše trenutke. Najteže je sa decom. Treba ih obučiti šta će da kažu kada jednog dana u novoj sredini upoznaju drugu decu. Svedok ulazi u program kao jedna osoba, a iz programa izlazi kao potpuno nova ličnost. Sve što se u međuvremenu desi, službena je tajna i mi uvek imamo isti odgovor - možda jeste, a možda i nije", kaže Miloš Perović, dodajući da je posao koji radi Jedinica za zaštitu često kao bomba sa izvađenim osiguračem. On ističe da čak ni direktor Milorad Veljović, koji podržava rad jedinice, ne zna i ne traži podatke o zaštićenim svedocima. Sagovornik Politike kaže da se u javnosti često poistovećuje termin svedok saradnik i osoba u programu zaštite. Svedoka saradnika obezbeđuje policija, a svedoke u programu zaštite obezbeđuje ova specijalizovana jedinica.

Za 10 godina rada, Jedinica za zaštitu uspešno je sarađivala sa Maršalskom službom SAD i većinom evropskih zemalja. Na osnovu našeg modela neke zemlje Južne Amerike pripremile su svoj program zaštite svedoka. U septembru Srbija je bila domaćin regionalne konferencije, na kojoj je dobila najveće pohvale od Maršalske službe. Srbija je član Internacionalnog komiteta za zaštitu svedoka u kojem su još i SAD, Kanada, Engleska, Nemačka i Australija.
