> Izvor: B92
> Datum: subota 11.01.2014  
> Rubrika: info_hronika
> Naslov: NUNS protiv medijskog spektakla
> Članak:

Beograd -- NUNS pozdravlja svaki napredak u istragama ubistava kolega Dade Vujasinović, Slavka Ćuruvije i Milana Pantića, ali izražava zabrinutost zbog najave hapšenja.
NUNS je danas istovremno apelovao na državne organe "da se uzdrže od objavljivanja bilo kakvih informacija pre nego što budu okončane istražne radnje i spreče pravljenje medijsko - političkog spektakla" od ubistava troje kolega.
Ističe se i da je "to njihova zakonska obaveza, ali i izraz poštovanja prema žrtvama i njihovim najbližima" i izražava uverenje "da je to jedini način da se konačno utvrde sve činjenice o ubistvima novinara i kazne ubice i nalogodavci". To staleško udruženje podseća da je reč o jednom od najozbiljnijih slučajeva brutalne likvidacije novinara, "sa opravdanom sumnjom da je država i nalogodavac i izvršilac zločina". NUNS ističe u saopštenju i da je zato veoma bitno "da državni organi koji vode istragu pokažu da svoj posao obavljaju ozbiljno i temeljito". "Uhodani scenario po kome se potencijalni vinovnici najpre "uhapse" i "osude" u medijima neće pomoći izvršenju pravde", ističe se u saopštenju. NUNS je ponovo u saoštenju pozvao nadležne organe da i istrage ubistava Vujasinović i Pantića poveri Tužilaštvu za organizovani kriminal. Beogradski "Danas" je, pozivajući se na izvore iz državnog vrha, preneo da je napisana optužnica protiv nalogodavaca, organizatora i izvršioca ubista Ćuruvije i da će biti objavljena sledeće sedmice kada će biti izvršena i hapšenja.
