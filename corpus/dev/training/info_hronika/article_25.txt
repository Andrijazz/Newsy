> Izvor: B92
> Datum: petak 3.01.2014  
> Rubrika: info_hronika
> Naslov: BG: Strana državljanka pala u komu
> Članak:

Beograd -- Tokom noći u Beogradu se dogodio saobraćajni udes u kojem su dva mladića teže povređena, a jedna strana državljanka teže je povređena prilikom pada sa visine.
Dve osobe teže su povređene u udesu, koji se dogodio oko 01.10 časova u Ulici Maršala Tita u Slancima, rekla je portparolka Hitne pomoći Nada Macura. Mladić star oko 20 godina zadobio je razderotinu glave, prelom nosa i isčašenje desnog ramena, a prevezen je na odeljenje za reanimaciju Urgentnog centra, istakla je ona.
Mladić, vozač, star oko 18 godina zadobio je povrede više organa, grudnog koša, stomaka, a prevezen je u Urgentni centar, rekla je portparol Hitne pomoći. Strana državljanka, ženska osoba stara 20 godina, teže je povređena oko 02.35 časova na uglu ulica Takovska i Dalmatinska ispred noćnog kluba prilikom pada sa ograde visoke dva metra, istakla je Macura. Ona je bila u komi, zadobila je povrede glave i tela, a prevezena je najpre na odeljenje za reanimaciju Urgentnog centra, a zatim na VMA, rekla je portparol Hitne pomoći. Hitna pomoć je tokom noći u Beogradu obavila 100 intervencija od kojih 15 na javnim mestima, a pomoć su najčešće tražili astmatičari i srčani bolesnici, dodala je Macura.
