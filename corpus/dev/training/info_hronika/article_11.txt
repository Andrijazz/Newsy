> Izvor: B92
> Datum: sreda 1.01.2014  
> Rubrika: info_hronika
> Naslov: BG: Sedmoro povređeno od vatrometa
> Članak:

Beograd -- Tačno u ponoć vatromet koji je obasjao nebo iznad Beograda izazvao je nesreću i povredio sedmoro ljudi.
Kako je javio Blic, ekipe Hitne pomoći odvezle su povređene u Kliniku za opekotine, plastičnu i rekonstruktivnu hirurgiju u Zvečanskoj ulici. Oni su zadobili lakše opekotine i kako kažu, osećaju se dobro.
Hitna pomoć je tokom noći u Beogradu do šest časova obavila 151 intervenciju od kojih 66 na javnim mestima, precizirala je portparol Hitne pomoći doktorka Nada Macura. Pomoć je najčešće bila potrebna osobama pod dejstvom alkohola, pri čemu su najčešće bile alkoholisane mlađe osobe, bilo je povreda u tučama, a javljali su se i srčani bolesnici, navela je doktorka Macura. Čak 30 lekarskih intervencija obavljeno je zbog povreda u tučama ili konzumiranja alkohola. Osim standardnih ekipa, na javnim mestima vanredno je dežuralo devet lekarskih ekipa, dodala je portparol Hitne pomoći.
