> Izvor: B92
> Datum: petak 3.01.2014  
> Rubrika: info_hronika
> Naslov: Istraga za ATP Vojvodinu
> Članak:

Beograd -- Tužilaštvo za organizovani kriminal donelo naredbu za sprovođenje istrage protiv nekadašnje predsednice Upravnog odbora ATP Vojvodina i kupca tog preduzeća.
Tanjug navodi da su osumnjičeni nekadašnja predsednica Upravnog odbora Auto transportnog preduzeća (ATP) Vojvodina iz Novog Sada Svetlana Miljušević i kupac tog preduzeća Ilija Dević.
Oni se sumnjiče da su u postupku privatizacije u toku 2005. i 2006. godine za sebe i dva privredna društva pribavili pritvpravnu imovinsku korist od oko 240 miliona dinara. Tužilac za organizovani kriminal Miljko Radisavljević rekao je za B92 da je danas saslušana tadašnja predsednica Upravnog odbora ATP Vojvodina, koja je istovremeno bila odgovorno lice u preduzeću "Mankop". "Nakon njenog saslušanja tužilaštvo je sudiji za prethodni postupak predložio da joj se odrede mere zabrane napuštanja boravišta i zabrane prilaženja, sastajanja ili komunikacije sa osumnjičenima i osobama koje će u toku istrage biti saslušane kao svedoci. Očekujem da će sudija za prethodni postupak odluku doneti u toku dana", rekao je tužilac. Radisavljević je dodao da je za danas takođe bilo planirano i saslušnaje drugoosumnjičenog, ali on se nije odazvao na poziv Tužilaštva za organizovani kriminal i da je njegovo salušanje odloženo, pa je od MUP-a zatražen izveštaj o razlozima za neodazivanje osumnjičenog na poziv tužilaštva. Privatizacija APT Vojvodina jedna je od 24 privatizacije koje je Savet za borbu protiv korupcije označio kao sporne, dok je Evropska komisija posebno bila zainteresovana da se obavi detaljna istraga u tom i još nekim slučajevima.

Vlasnik Autotransportnog preduzeća (ATP) Vojvodina iz Novog Sada Ilija Dević nije danas došao na saslušanje u Tužilaštvo za organizovani kriminal iz zdravstvenih razloga, tvrdi njegova odbrana. Dević se nalazi na lečenju u inostranstvu i odbrana je o tome dostavila danas tužiocu medicinsku dokumentaciju, rekao je Tanjugu njegov branilac Nikola Stanojević. Prema njegovim rečima, s obzirom da je na lečenju, Dević nije mogao danas da dođe, ali će se odazvati narednom pozivu za saslušanje.
