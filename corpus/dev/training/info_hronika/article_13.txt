> Izvor: B92
> Datum: Hronika		| četvrtak 2.01.2014  |  15:56
> Rubrika: info_hronika
> Naslov: Kako je Medić dobio slobodan vikend
> Članak:

Beograd -- Vođa “Škorpiona” Slobodan Medić, koji je poginuo pre tri dana u saobraćajnoj nesreći, dobio je slobodan vikend iz zatvora zbog dobrog vladanja, piše Blic.
Slobodan Medić, vođa paravojne formacije “Škorpioni” zajedno je sa sinom i suprugom 31. decembra poginuo u saobraćajnoj nesreći. Medić je bio osuđen na dvadesetogodišnju zatvorsku kaznu zbog ratnog zločina nad šestoricom Muslimana u Trnovu u BiH 1995. godine.
Kaznu je izdržavao u Kazneno-popravnom zavodu Sremska Mitrovica, a na privremenoj slobodi se našao, objašnjavaju u Upravi za izvršenje krivičnih sankcija, koristeći zakonsko pravo na posetu porodici i srodnicima za vreme vikenda i praznika. "Poravo za odlazak na vikend i u vreme praznika Medić je stekao posle osam godina provedenih u zatvoru, računajući i vreme provedeno u pritvoru. U tom periodu nije napravio ni jedan disciplinski prekršaj i juna ove godine je iz zatvorenog dela KPZ Sremska Mitrovica prebačen u poluotvoreni deo", kažu u Upravi za izvršenje krivičnih sancija. Medić je uhapšen juna 2005. godine, dan pošto je Haško tužilaštvo na suđenju Slobodanu Miloševiću prikazalo video-snimka ubistva šestorice Bošnjaka koji su napravili sami pripadnici "Škorpiona". Na osnovu tog snimka srpsko tužilaštvo za ratne zločine je podiglo optužnicu protiv Slobodana Medić, Pera Petraševića, Aleksandra Medića, Aleksandra Vukova i Branislava Medića. Kaznu od 20 godina zatvora koju je Slobodanu Mediću izreklo veće za ratne zločine nekadašnjeg beogradskog Okružnog suda potvrdio je i Vrhovni sud Srbije.
