> Izvor: B92
> Datum: ponedeljak 13.01.2014  
> Rubrika: info_hronika
> Naslov: Policija: Vince izmislio napad
> Članak:

Novi Sad -- Novosadska policija je saopštila da će podneti krivičnu prijavu protiv romskog aktiviste i muzičara Olaha Vincea zbog sumnje da je prijavio lažni napad na sebe.
Policija sumnja da je Vince 6. januara lažno prijavio da su ga dvojica muškaraca fizički napala i lakše povredila, kao i da su ga vređali i pretili mu na osnovu njegove nacionalne pripadnosti.
On je takođe osumnjičen da je lažno prijavio da je dobijao uvredljive i preteće poruke putem mobilnog telefona u oktobru 2013. godine. Vince (59) je prošle subote agenciji Beta kazao da su ga za Badnje veče nepoznati muškarci tukli kada se sa suprugom vraćao iz šetnje, ispred njegove kuće u novosadskom naselju Telep. "Intenzivnim operativnim radom policija je, u konsultaciji sa nadležnim tužilaštvom, došla do saznanja koja upućuju na to da su ovi događaji fingirani, te da postoji osnov sumnje dovoljan za podnošenje krivične prijave protiv O.V, u redovnom postupku", dodaje se u saopštenju policije. Gradonačelnik Novog Sada Miloš Vučević kaže da je uvek spreman da osudi svaki incident kada je ugrožen neko ko se bavi društvenim aktivnostima, ali da još žešće osuđuje nekoga ko je spreman da zloupotrebi takvu poziciju. "Utisak je da određena udruženja pred ovogodišnje konkurse za dodelu nemalih sredstava iz budžeta grada Novog Sada, što kroz upravu za kulturu, što kroz upravu za socijalnu politiku, vrše specifičan vid pritiska na grad, pre svega na gradonačelnika... Mislim da dolazi do teških zloupotreba manjinskih prava i nadam se da će nadležni državni organi reagovati i da će procesuirati sve one koji se bave takvim stvarima", rekao je Vučević.
