> Izvor: B92
> Datum: ponedeljak 6.01.2014  
> Rubrika: info_hronika
> Naslov: Srbiji izručen prevarant iz "Elite"
> Članak:

Beograd -- Italija izručila Srbiji vlasnika firme "Elita internacional" Nikolu Lazića optuženog da je tokom 2008. od 1.600 građana prevarom uzeo više od 35 miliona evra.
U srpskom Ministarstvu pravde danas je Tanjugu rečeno da je Lazić (59) uhapšen u Italiji po srpskoj poternici koja je za njim raspisana pre gotovo pet godina.
Italijansko pravosuđe je usvojilo molbu za izručenje Lazića i on je proteklog vikenda prebačen u Okružni zatvor u Beogradu.
Više javno tužilaštvo u Beogradu podiglo je krajem marta 2012. godine optužnicu protiv Lazića, a pošto je konačno iza rešetaka očekuje se da mu Viši sud zakaže početak suđenja. Optužnicom se tereti da je u prostorijama svog preduzeća u Nušićevoj ulici u Beogradu od 20. juna do 29. decembra 2008. godine zaključio 1.785 ugovora o zajmu sa građanima kojima je obećavao da će im isplatiti mesečnu kamatu od tri odsto. U nekim slučajevima isti građanin je sačinjavao više ugovora. Lazić je optužen jer je poslovnu mogućnost preduzeća registrovanog za obavljanje delatnosti posrednika u saobraćaju, a reklamiranog kao uspešnog u plasiranju kapitala, iskoristio za lične potrebe. Tužilaštvo tereti Lazića da je 29. decembra 2008. zatvorio preduzeće i postao nedostupan pravosudnim organima, a sumnja se da je sa sobom poneo i novac koji je na prevaru uzeo od građana. Prevareni građani su mahom uplaćivali pojedinačne iznose od 5.000 evra, dok su najviši iznosili 40.000 evra. Veštačenje koje je završeno u februaru ove godine pokazalo je da je ukupan iznos za koji se tereti Lazić je 3.107.233.676 dinara ili 35.069.921 evro. Oštećeni građani, njih 1.600, formirali su udruženje preko koga su tražili zaštitu svojih prava poslednje dve godine. B92 se ovim slučajem bavio u emisiji "Reakcija: Lekcija o prevari".
