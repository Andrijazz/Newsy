> Izvor: B92
> Datum: sreda 1.01.2014  
> Rubrika: info_hronika
> Naslov: NP: Uhapšeni zbog ilegalne trgovine
> Članak:

Novi Pazar -- Novopazarska policija uhapsila dve osobe osumnjičene za nedozvoljen promet akciznih proizvoda i nedozvoljenu trgovinu, od kojih je jedna državljanin Crne Gore.
Policija je uhapsila i još jednu osobu osumnjičenu za nasilničko ponašanje.
Kako je saopštila danas Policijska uprava u Novom Pazaru, službenici te policijske uprave uhapsili su i uz odobrenje nadležnog tužioca, odredili meru zadržavanja do 48 časova crnogorskom državljaninu A.D. (1989) zbog postojanja osnova sumnje da je izvršio krivična dela nedozvoljen promet akciznih proizvoda i nedozvoljena trgovina. I.I. (1984) iz Raške određena je ista mera zbog postojanja osnova sumnje da je izvršio krivična dela nedozvoljen promet akciznih proizvoda, nedozvoljena trgovina i falsifikovanje službene isprave. Policija je sinoć oko 20 časova u selu Pokrvenik u teretnom vozilu pronašla 237 paketa cigareta. Pronađena roba nije imala potrebnu prateću dokumentaciju, a njena vrednost iznosi oko 150.000 evra. Policija je oduzela pet putničkih vozila. Službenici Policijske uprave u Novom Pazaru uhapsili su i uz odobrenje nadležnog tužioca odredili meru zadržavanja do 48 časova H.D. (1994) iz Novog Pazara, zbog postojanja osnova sumnje da je izvršio krivično delo nasilničko ponašanje. On se tereti da je, jutros oko 2:30 časova, u kafeu "Cigla" u Novom Pazaru, naneo više ubodnih rana E.H. u predelu glave. Vlasniku kafea policija je podnela odgovarajuću prekršajnu prijavu zbog neprijavljivanja narušavanja javnog reda, navedeno je u saopštenju.
