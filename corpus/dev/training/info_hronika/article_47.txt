> Izvor: B92
> Datum: sreda 8.01.2014  
> Rubrika: info_hronika
> Naslov: Pao motorni zmaj, pilot poginuo
> Članak:

Smederevo -- U blizini Smedereva danas se srušio motorni zmaj, a pilot je poginuo, rečeno je Tanjugu u Ministarstvu unutrašnjih poslova.
Motorni zmaj se iz za sada nepoznatih razloga srušio oko 17 sati u ataru sela Vranovo, a pilot je preminuo od zadobijenih povreda, navode u MUP-u.
Motorni zmaj je laka letelica sa motorom, a sastoji se od trokolice, dela na kome su smešteni instrumenti, sedište, oslonac za noge i nosač krila. Iza leđa pilota su motor, elisa, trougaono krilo koje se nalazi iznad glava letača, dok je, kako se navodi u stručnoj literaturi, poletanje i sletanje moguće sa ravne površine duge nekoliko stotina metara.

Pogibija pilota motornog zmaja danas u blizini Smedereva jedna je u nizu nesreća u civilnom vazduhoplovstvu Srbije, kojih je bilo više od 20 od 2010. godine. Krajem juna prošle godine, pilot neregistrovanog motornog zmaja je u blizini Kovina prvo zakačio letelicom električni vod, a zatim je udario u drvo na visini od oko četiri metra. Pilot je, koji je pokušao da sleti na mesto koje za to nije predviđeno, prilkom pada na tlo teže je povređen. Na aerodromu Ečka kod Zrenjanina pilot jedrilice je lakše povređen prilikom pokušaja da podigne u vazduh tu letelicu, koja je u udesu pretrpela velika oštećenja. Jedrilica je bila vezana za avion, ali kada je, po izveštaju nadležnih, trebalo da se podigne u vazduh, okrenula se na desnu stranu zbog blokiranih komandi i potom pala na tlo. Početkom marta 2013. poginula je paraglajderka S. R. koja je, neposredno posle poletanja ispala iz sedišta sa visine od oko 70 metara i pala na tlo, saopštio je tada Direktorat civilnog vazduhoplovstva. U padu sportskog aviona kod mesta Ratari kod Obrenovca, 5. avgusta 2012. su poginula oba muškarca koja su bila u letelici. Na aeromitingu koji je 28.jula 2012. održan u Jagodini, jedan padobranac je povređen zbog otkazivanja glavnog padobrana. Na aerodromu Lisičji jarak kraj Beograda, 10. marta 2012. padobranac je poginuo prilikom trećeg skoka iz aviona, dok je istog dana, u udesu sportskog aviona na letilištu Vojka kod Stare Pazove, pilot teško povređen. Ultralaki avion "Slepićev Stor š4", kome je zbog jakog čeonog vetra i kiše nestalo gorivo prinudno je, 5. decembra 2011. sleteo u njivu kod mesta Ševarice u blizini Šapca, a pilot i putnik nisu bili povređeni. Sportski avion "pajper" srušio se 9. novembra 2011.u selu Medveđa kod Trstenika, a jedna osoba je poginula dok je druga povređena. U avgustu 2011. su se dogodila tri udesa, među kojima i nesreća u blizini zrenjaninskog aerodroma "Ečka" kada je pilot jedrilice "Cirus" na takmičenju zakačio drugu letelicu. Do udesa je došlo 8. avgusta, obe letelice su pretrpele manja oštećenja, a nije bilo povređenih, za razliku od nesreće 19. avgusta kada je na Kopaoniku poginuo pilot paraglajdera. Avion "dromader", koji je zaprašivao komarce prinudno je 19. avgusta sleteo na područje Novog Beograda, a pilot je prošao bez ozleda dok je letelica uništena. Avion "cesna 206" je 19. maja prinudno sleteo u blizini mesta Zlokus kod Požege, a pilot i kopilot su bili lakše povređeni. U selu Gornje Međumurje kod Niša 23. aprila poginuo je pilot paraglajdera, a u padu privatnog aviona "cesna 172", 10. aprila kod Mrčajevaca poginule su tri osobe. Prethodno je, 7. marta, na beogradskom aerodromu "Nikola Tesla", letelica istog tipa, mađarske firme "Cegcentrum", sletela bez izvučenog stajnog trapa, a dva člana posade prošla su bez povreda. U 2010. godini u Srbiji je evidentirano osam udesa raznih letelica u kojima je takođe bilo poginulih, teže i lakše povređenih. Početkom marta, pilot helikoptera firme "Ciklonizacija" iz Novog Sada teško je povređen kod zrenjaninskog aerodroma "Ečka", pošto se za vreme trenažnog leta, na 100 do 200 metara od piste, srušio. Na aerodromu "Ečka" kod Zrenjanina, prilikom trenažnog leta, 27. marta, pilot helikoptera "hilar UN -12" zadobio je teže povrede kada se njegova letelica srušila sa visine od oko 40 metara. Pilot helikoptera "gazela SA-341HA", 2. maja, posle poletanja iz sela Krnješevci kod Stare Pazove, stigao je na visinu od dva do tri metra iznad tla kada je došlo do povećanja sile na cikličnim komandama letelice. Pokušaj pilota da "izravna" helikopter povlačenjem ciklične palice ka sebi nije uspeo, a prilikom udesa jedna osoba je povređena, dok je letelica znatno oštećena. Na aerodromu "Ečka" kod Zrenjanina 6. juna padobranac je prilikom skoka iz aviona "antonov an-2" teže povređen. Pilot aviona "pl 12 t-300", 5. jula, nije uspeo da poleti sa letelišta "29. novembar" kod Kikinde, letelica je izletela sa staze, ali u udesu nije bilo povređenih, mada je naneta veća materijalna šteta. Na aerodromu Lisičji jarak, 4. septembra srušio se sportski avion, tipa "ZLI CDL 526", vlasništvo Aerokluba "Falkons" iz Zrenjanina, a u nesreći su poginuli pilot i njegova saputnica. Pilot sportskog aviona, 13. novembra, izgubio je kontrolu nad letelicom i pošto je leteo na maloj visini udario je u automobil "golf" u pokretu na putu Šabac - Ruma. Na aerodromu u Paraćinu 9. decembra, oko 15 sati, zbog iznenadnog pogoršanja vremenskih prilika, srušio se avion "cesna 150", a u udesu je lakše povređen instruktor letenja, dok je učenik ostao nepovređen.
