> Izvor: B92
> Datum: utorak 7.01.2014  
> Rubrika: info_hronika
> Naslov: Ajkovića ispituju o ubistvu Pantića
> Članak:

Beograd -- Vođu niškog narko-klana Zorana Ajkovića Ajkulu ispitaće tužilac i policija zašto je boravio u Jagodini dva dana pre ubistva novinara Milana Pantića.
On je nasmrt pretučen u hodniku zgrade u kojoj je živeo 11. juna 2001.
"Istraga je nesumnjivo utvrdila da je Ajković 2001. bio u Jagodini 9. juna i 10. juna do večernjih časova. Pantić je ubijen sutradan, oko 7.30 ujutru. Sada se ispituju svi Ajkovićevi kontakti, a naročito oni sa ljudima iz jagodinske pivare i cementare u Paraćinu da bi se proverilo da li ima veze sa ubistvom novinara", kaže izvor "Blica". Proverava se i da li je Ajković bio u kontaktu sa još dvojicom osumnjičenih za koje u Komisiji za otkrivanje ubistva novinara sumnjaju da su ubili Pantića. Reč je o Stanku Kojiću, koji se nekad prezivao Savanović i trenutno je u zatvoru u Foči gde služi kaznu od 35 godina zbog zločina u Srebrenici. Njegovo saslušanje se uskoro očekuje jer je BiH dala dozvolu.
Policijska i tužilačka istraga suzila je motive ubistva Milana Pantića na dva. Sumnja se da je dopisnik iz Jagodine ubijen zbog kritičkih tekstova objavljenih o malverzacijama u Jagodinskoj pivari i cementari "Novi Popovac" u Paraćinu. O oba preduzeća Pantić je objavio seriju tekstova koji su mesecima objavljivani.
Policijska i tužilačka istraga suzila je motive ubistva Milana Pantića na dva. Sumnja se da je dopisnik iz Jagodine ubijen zbog kritičkih tekstova objavljenih o malverzacijama u Jagodinskoj pivari i cementari "Novi Popovac" u Paraćinu. O oba preduzeća Pantić je objavio seriju tekstova koji su mesecima objavljivani.
Druga osoba koja je pod sumnjom živi sa porodicom u jednoj evropskoj zemlji od koje je tražena pravna pomoć. On je bio u kontaktu sa Jovanom Stojanovićem Jocom, bivšim direktorom Jagodinske pivare. Ajković se prvi put u evidenciji Interpola pominje baš te 2001, kada je ubijen Pantić. Ali, do danas nisu nađeni dokazi o njegovim nezakonitim poslovima i nije pokrenut postupak. Protiv Ajkovića se vode pretkrivični postupci u Srbiji, ali ga i policije čak sedam evropskih zemalja već 12 godina ispituju. Sumnja se da je prodaju narkotika organizovao u Srbiji, Švajcarskoj, Austriji i Nemačkoj. Novac stečen od droge ulagao je u kupovinu nekretnina u Srbiji, ali i u Švajcarskoj. Vesna Ajković, Ajkulina sestra i vlasnica niške diskoteke "Studio", osuđena je na četiri godine zatvora i 400.000 dinara zbog utaje poreza. Mirko Ajković, mlađi brat, uhapšen je 30. oktobra 2013. zbog sumnje da je iznuđivao novac. Mlađi Ajković i njegova grupa sumnjiče se da su primorali jedan bračni par iz Niša da im plac vredan 11 miliona dinara prodaju za 10.000 evra.
