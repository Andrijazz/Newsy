> Izvor: B92
> Datum: petak 3.01.2014
> Rubrika: kultura
> Naslov: Muzika u 2014: Šta možemo da očekujemo
> Članak:

Iako se neki ne bi složili, za nama je uzbudljiva muzička godina, a šta bismo veliko u svetu muzike mogli da očekujemo u upravo započetoj 2014. godini pokušali su da predvide novinari BBC-a.

Prošle godine po prvi put u poslednjih 20 godina nije bilo muzičkog albuma koji je tokom prve sedmice od objavljivanja prodat u više od milion primeraka, a neizvesno je da li će u ovoj godini biti nekoga ko će prekinuti taj novouspostavljeni trend. Ljudi iz muzičke industrije se nadaju da će se to desiti jer se u ovoj godini spremaju albumi izvođača koji su ranije prebacivali milion prodatih primeraka. Poput Eda Širana recimo, a govori se da je i Adel uveliko u studiju u kome je već snimila većinu svog novog albuma. "Adel zvuči bolje nego ikada, to mi se jako dopada", još u oktobru je saopštio jedan od koautora njenih pesama i član grupe One Republic, Rajan Teder. Međutim javnost nije baš mnogo saznala o tome koliko je daleko Adel stigla sa snimanjem novog albuma osim toga da će možda biti "obojen klavirskim tonovima".

Za razliku od nje, Ed Širan, koji je vlasnik šestostrukog platinastog debitantskog albuma, počeo je rad na svom novom albumu odmah nakon završetka američke turneje sa Tejlor Svift. Mesec dana nakon toga je na Tviteru postavio svoju fotografiju sa legendarnim producentom Rikom Rubinom uz komentar: "Gotovo...Uspeo sam čak i da Rika nateram da se nasmeje". To bi trebalo da znači da je njegov novi album gotov, ali se još uvek ne pominje nikakav datum objavljivanja, ali se nagađa da bi to moglo da bude čak i u prvoj polovini godine. S druge strane Atlantika, Lejdi Gaga nam već "preti" drugim delom njenog nedovršenog ambicioznog "ArtPop" projekta, dok Geri Barlou najavljuje da će se povući iz X-Factora i početi da radi na novom albumu grupe Take That, baš u januaru. Armiju njihovih obožavalaca će to obradovati, dok će se oni koji su bili pošteđeni Take That euforije na neko vreme, izgleda ponovo početi da čupaju kosu od muke.

Škotski pevač Paolo Nutini se u proleće vraća svojim trećim albumom "Caustic Love" nakon ploče "Sunny Side Up" iz 2009. godine koji je prodat samo u Velikoj Britaniji u 1,7 miliona primeraka. Njegov naslednik je sniman u Americi, a oni koji su čuli neke delove kažu da je pod jakim uticajem Stax soula. Dobitnici Merkjuri nagrade, sastav Elbow, radili su vredno na svom "eksperimentalnom" šestom albumu u Salfordu i Batu prošle jeseni, a da li će plodovi tog rada biti predstavljeni publici u 2014. godini, još uvek nije sasvim izvesno. "Mi smo sada ljudi u 40-im godinama i nekoliko pesama je napisano upravo iz perspektive četrdesetogodišnjaka", saopštio je u septembru pevač grupe Gaj Garvi. Bono Voks međutim, kaže da se U2 još uvek "motaju" oko njihovog 13. studijskog albuma i da bi voleo da se on pjavi u 2014. godini. Što bi, tumačeći između redova njegove reči, moglo da znači da ćemo možda na novi album pričekati još koju godinu. Novi album U2 snimaju u Njujorku, producent je Danger Mouse, a magazin Bilbord je hrabro objavio da će datum izlaska novog albuma biti objavljen reklamom koja će se emitovati za vreme Superbola u februaru. Možda ipak dobijemo novi album U2 u ovoj godini?

Moguće je očekivati i novi album Kajli Minog, koja ga već snima u studiju, a na putu su i nove ploče Lane Del Rej, Brusa Spriingstina, Lili Alen, Si Lo Grina, Džonija Mara, Beka, Farela Vilijamsa, Blondi i bendove Kasabian, Foster The People, Foo Fighters... Kao po običaju, najbolji albumi ovoj novoj godini će nas sasvim sigurno iznenaditi. A najočekivanije ponovno okupljanje u 2014. godini, o kome se govori unazad mesecima, jeste eventualan nastup u originalnoj postavi švedskih kraljeva popa, grupe ABBA, makar i samo jednom. Kao podsećanje na pobedu na takmičenju za pesmu Evrovizije pre 40 godina. Godina je počela, čekamo događaje....
