> Izvor: B92
> Datum: sreda 8.01.2014
> Rubrika: kultura
> Naslov: Ratni roman Džerarda Vilijamsa “Lenova pustinja”
> Članak:

Izdavačka kuća "Adimral books" je krajem prošle godine objavila roman "Lenova pustinja" britanskog istoričara i novinara Džerarda Vilijamsa, prvi iz serijala u kome je glavni lik mladi vodnik Bil Leonard.

Vilijams, koji se već tri decenije bavi istraživanjima i pisanjem o Drugom svetskom ratu, a internacionalnu slavu mu je donela publicistička knjiga "Sivi vuk" pisana sa kolegom Sajmonom Danstonom o besktvu Hitlera u Latinsku Ameriku, odlučio je da se konačno oproba kao pisac fikcije, ali se ipak opredelio da radnju romana smesti u vreme i na mesto koje mu je poznato: u Drugi svetski rat i u savezničku Severnoafričku kampanju od 1941 do 1942. godine. Beogradski izdavač "Sivog vuka" koji je do sada doživeo više izdanja i našao se i na svim srpskim bestseler listama, "Admiral books" ugostio je početkom godine Vilijamsa i tada je i postignut dogovor o prevodu knjiga iz ovog ratnog serijala. Već sada je najavio da će uskoro biti objavljen "Lenov Alamejn" u kome će centeralno mesto imati odlučujuća bitka između savezničkih snaga, pre svega iz Velike Britanije i njenih kolonija i nemačkih koje je predvodio slavni maršal Romel, a odigrala se u bliizni Aleksandrije kod El Alamejna i ušla je u sve istorije Drugog svetskog rata. Sledeća knjiga koju Vilijams priprema nosi naslov "Koldic-Projekt Amerika" u kome je njegov junak Bil Leondard već major i dobija zadatak da onemogući Nemcima koji su u januaru 1945. već svesni da gube rat, da izgrade mlazni bombarder koji bi mogao da odleti do SAD i izvrši raketni napad. Prema rečima glavnog urednika "Admiral booksa" Zorana Rapajića "Lenova pustinja" je "pravi roman za poklonike priča o Drugom svetskom ratu, naročito za one koji žele da osete miris i čuju zvuke Zapadne pustinje o kojoj se veoma malo pisalo kao ratnom poprištu sve dok Nemci nisu stigli pred sama vrata Aleksandrije". Vodnik koga svi zovu po nadimku Leni tokom tog polugerilskog ratovanja stiče svest o jednom ratu koji ne liči na one predstave koje je imao jer tu ne važe neka pravila već samo jedno-ubij protuvnika i pokušaj da ostaneš živ. Osim ratnih borbi Leni vodi i neke lične koje mu je donelo prvo unapređenje ali i na privatnom planu gde treba da se opredeli između dve žene. Simpatični, hrabri, vešti Leni je lik koji lako može da pridobije simpatije čitalaca što je prvi uslov da serijal postane uspešan.
