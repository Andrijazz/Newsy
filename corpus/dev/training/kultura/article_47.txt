> Izvor: B92
> Datum: nedelja 5.01.2014
> Rubrika: kultura
> Naslov: Irena Josifoska u Kolarcu
> Članak:

Prvi koncert u Centru za muziku Kolarčeve zadužbine u 2014. godini danas će održati "Najperspektivniji mladi muzičar u 2013. godini" - violončelistkinja Irena Josifoska.

Njoj titula pripada kao dobitnici "ArtLink - Societe Generale nagrade", koja uključuje novčani deo, seriju koncerata, javnu promociju i izdavanje CD-a. Na koncertu će je pratiti Eleonora Mali na klaviru. Na programu su Tartini, Lokateli, Dvoržak, Fore, Poper, Rahmanjinov, Sarasate. Koncert počinje u podne, ulaz je slobodan, a svi posetioci će, kao i svake godine, dobiti na poklon CD izdanje ArtLinka. Irena Josifoska je rođena 31. maja 1996. u porodici muzičara. Violončelo je počela da svira sa pet godina kod svoje majke prof. Judit Josifoski, u muzičkoj školi "Isidor Bajić" u Novom Sadu. Prvi solistički koncert je održala sa osam godina i od tada je svirala na oko 200 javnih nastupa. Osvojila je više od 25 domaćih i međunarodnih nagrada i priznanja.
