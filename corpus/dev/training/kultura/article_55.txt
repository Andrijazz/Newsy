> Izvor: B92
> Datum: ponedeljak 6.01.2014
> Rubrika: kultura
> Naslov: “Juritmiks” će ponovo nastupiti uživo
> Članak:

Grupa "Juritmiks" (Eurythmics) ponovo će nastupati zajedno na koncertu posvećenom legendarnim "Bitlsima", saopštila je danas grupa Recording Academy, koja organizuje dodelu Gremi nagrada.

Eni Lenoks (Annie Lennox) i Dejv Stjuart (Dave Stewart) izvodiće numere "Bitlsa" na večeri pod nazivom "The Night That Changed America: A Grammy Salute to the Beatles". Taj događaj održaće se 27. januara u Los Ađelesu, dan posle dodele Gremi nagrada, i biće sniman. Dugogodišnji producent Gremija Ken Erlih (Ehrlich), koji organizuje i ovaj specijal posvećen "Bitlisima", naveo je da je smatrao da bi "Juritmiksi" bili idealni kao tribjut bend. Erlih nije precizirao koje pesme "Bitlsa" će britanski duo izvesti, a poznato je da će Džon Majer i Kit Urban u duetu izvesti "Don't Let Me Down", a Ališa Kis i Džon Ledžend "Let It Be". Na bini će se naći i grupa Maroon 5 i još desetak izvođača, a producent je naveo da će imena drugih muzičara biti saopštena kasnije. Specijal posvećen Bitlsima biće emitovan na televiziji CBS 9. februara, tačno 50 godina pošto je ta grupa prvi put nastupila u šou Eda Salivena. Procenjuje se da je 73 miliona gledalaca tada gledalo taj šou. Erlih nije mogao da potvrdi da li che Pol Makartni ili Ringo Star, poslednja dva živa člana legendarne liverpulske četvorke, prisustvovati tom događaju, iako će "Bitlsima" biti dodeljena nagrada za životno delo dva dana uoči tog koncerta u Los Anđelesu na događaju koji će organizovati takođe Recording Academy.
