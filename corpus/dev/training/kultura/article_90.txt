> Izvor: B92
> Datum:  
> Rubrika: kultura
> Naslov: Sećanje na Ljubicu Cucu Sokić
> Članak:

Projekcijom dokumentarne emisije o Ljubici Cuci Sokić (1914-2009), u Spomen-zbirci Pavla Beljanskog u subotu (11.1.) će biti obeležena petogodišnjica smrti slikarke, saopštila je danas ta novosadska galerija.

Polusatni dokumentarac, uz prateće arhivske sekvence, mnoštvo prikazanih radova i priču same umetnice, pruža slikovit uvid u njen razvojni i kreativni put, kao i neposredno sagledavanje stvaralaštva koje predstavlja nezaobilazni deo nacionalne moderne umetnosti 20. veka. Ljubica Cuca Sokić, umetnica, profesor i akademik, rođena je u Bitolju 1914. godine a preminula u Beogradu 8. januara 2009. godine. Jedna je od osnivača i član grupe Desetorica (1940), profesorka na Akademiji likovnih umetnosti u Beogradu (1948-1972), od 1968. godine dopisni, a od 1978. redovni član SANU. Dobitnica je brojnih nagrada i priznanja, a pored slikarstva bavila se i ilustracijom knjiga. U predelima i mrtvim prirodama Cuce Sokić dominira stišan kolorit i nostalgična lirska atmosfera. Pavle Beljanski je u svoju Kolekciju uvrstio četiri njena ulja na platnu Autoportret (1942), Glava mlade devojke (1946), Sremski Karlovci (1950) i Mrtva priroda (1952). Film iz serijala Slikari i vajari nastao je u produkciji Radio televizije Beograd 1986. godine. Scenarista i voditelj je istoričar umetnosti Nikola Kusovac, a reditelj Gojko Škarić. Projekcija filma o Cuci Sokić, u Spomen zbirci Pavla Beljanskog, je 11. januara u 17 sati a ulaz je slobodan.
