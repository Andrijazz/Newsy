> Izvor: B92
> Datum: sreda 1.01.2014
> Rubrika: kultura
> Naslov: Ovo je obeležilo svet umetnosti u 2013.
> Članak:

Godina 2013. u svetu umetnosti prošla je u znaku velikih pronalazaka, konačnog razrešavanja velikih pljački umetničkih dela, vrtoglavih iznosa postignutih na aukcijama i aktivizma koji se profilisao kao važno umetničko delovanje današnjice.

Godinu 2013. u svetu umetnosti bez dileme obelžili su značajni pronalasci, kako oni vezani za rešenja misterioznih krađi umetničkih dela, tako i slučajna otkrića već zaboravljenih radova. Tako je 2013. napokon razrešena prošlogodišnja velika pljačka holandske galerije Kunsthal iz koje su ukradena remek-dela slikarstva, među kojima slike Pabla Pikasa, Lusijana Frojda i Kloda Monea. Krivci dolaze iz Rumunije, ali uprkos uspešnom pronalasku kradljivaca, priča je mesto srećnog dobila crnohumorni završetak. Naime, majka Radua Dogarua, predvodnika pljačkaške trojke, u želji da spasi sina, neka je dela spalila u peći i tako u dim pretvorila slike naverovatne vrednosti, a sebe lansirala na naslovne strane širom sveta. Zahvaljujući činu zabrinute majke rumunski reditelj Tudor Đurđu najavio je snimanje filma o ovom događaju. Zanimljivo je da je i 2013. jedno umetničko delo palo kao žrtva dobre namere, i to u sada već proslavljenom slučaju Sesilije Himenez, osamdesetjednogodišnje starice koja je samoinicijativno 'restaurirala' fresku "Ecce Homo" u seoskoj crkvi blizu španskog grada Saragose i stvorila viralni hit. Nakon godina zaborava u stanu osamdesetogodišnjeg Korneliusa Gurlita u Minhenu nedavno je pronađeno nešto više od 1.400 umetničkih dela, među kojima su i dela Pabla Pikasa, Anrija Matisa, Marka Šagala, Pola Klea i drugih slavnih umetnika. On ih je nasledio od svog oca, poznatog kolekcionara Hildebranda Gurlita koji ih je nabavio zahvaljujući saradnji sa nacistima. Veći deo zbirke deo je nacističkog plena, između ostalog dela ekspresionizma, dadaizma, nadrealizma i kubizma, pravaca koje je Adolf Hitler nazvao 'izopačenima'. Valja spomenuti i otkriće još jednog, dosad nepoznatog dela Leonarda da Vinčija. Zahvaljujući metodi određivanja starosti materijala pomoću radioaktivnog izotopa ugljenika, potvrđeno je da je portret italijanske plemkinje Izabele D Este naslikan u periodu između 1460. i 1650. godine i da je rad renesansnog majstora. Portret je godinama stajao zaključan u švajcarskom sefu, smešten među 400 umetničkih slika iz privatne porodične zbirke. I dok je jedno Da Vinčijevo delo uspešno pronađeno, drugo je inspirisalo novu potragu. Istraživači od maja tragaju za Mona Lizom pa su u Firenci otvorili više vekova staru grobnicu tražeći ostatke koji bi mogli da potvrde identitet žene čiji je zagonetni osmeh Da Vinči ovekovečio. Kad govorimo o 2013. nezaobilazna su imena dve žene, umetnice Marine Abramović i Al-Majase bint Hamad al Tani. Marina Abramović ove je godine skupila sredstva za otvaranje Instituta Marine Abramović, mesta, kako sama ističe, koje će postati Meka za umetnike, naučnike, mislioce i sve koji su spremni da se podvrgnu višesatnim vežbama za čišćenje uma i tela. Zbog svoje prisutnosti u medijima i statusa prave umetničke zvezde, kojoj nisu strana koketiranja sa svetom šoubiznisa, Abramović je podstakla i sarkastične kritike. Tako se na primer putem online kampanje MARFA skupljaju donacije za njeno penzionisanje. Ćerka katarskog emira Al-Majasa bint Hamad al Tani na kupovinu umetničkih dela od privatnih vlasnika i na aukcijama troši godišnje oko milijardu dolara kako bi osigurala vrhunska umetnička dela za muzeje u Dohi. U svojoj zbirci ima dela jednog od najvećih umetnika prošlog veka - Pikasa, kao i kontroverznog savremenog umetnika Demijena Hirsta i brojnih drugih, a upravo je zbog svojih akvizicija zaslužila prvo mesto na listi sto najuticajnijih osoba i institucija u svetu kulture koju godišnje objavljuje časopis "Artreview". A upravo po astronomskim cenama postignutim na aukcijama, poput na primer 'Tri studije Lusijena Frojda' Frensisa Bejkona koja je u samo šest minuta dostigla cenu od 142 miiliona dolara na aukciji u Njujorku, pamtićemo 2013. Uprkos izvesnom oporavku tržišta umetničkih dela, ne suviše blistava aktuelna politička i društvena situacija umetnicima je poslužila kao muza. Najpoznatiji ulični umetnik Benksi oktobar je proveo u Njujorku, priuštivši stanovnicima tog grada svakodnevne akcije prilikom kojih se obračunao sa nehumanim tretiranjem životinja, teroristima i narugao kapitalizmu.
