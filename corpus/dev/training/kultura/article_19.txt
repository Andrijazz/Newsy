> Izvor: B92
> Datum: petak 3.01.2014
> Rubrika: kultura
> Naslov: Pixies spremili novogodišnje iznenađenje
> Članak:

Nakon što su nas prošle godine pozitivno iznenadili novim pesmama posle devetogodišnje pauze, članovi legendarnog benda Pixies priredili su 2. januara novo iznenađenje.

Četiri nove pesme "Blue Eyed Hexe", "Magdalena", "Greens and Blues" i "Snakes" objedinjene su na izdanju "EP2". Trenutno je pesme u digitalnom formatu moguće kupiti posredstvom njihovog zvaničnog sajta. Osim toga, u prodaju je pušteno i svega 4.000 ploča sa novim pesmama, namenjenih kolekcionarima vinila. Izdanje "EP1" takođe je, na iznenađenje mnogih, objavljeno prošle godine, i baš kao i "EP2" sadrži četiri nove pesme. Njemu je prethodilo objavljivanje singla "Bagboy" 28. juna. Publika u regionu imaće priliku da čuje nove pesme uživo, zajedno sa starim hitovima 25. juna u Zagrebu na INmusic festivalu. Njihov nastup u Hrvatskoj za sada je jedini potvrđeni u zemljama bivše SFRJ u okviru najavljene svetske turneje.
