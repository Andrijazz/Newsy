> Izvor: B92
> Datum:  
> Rubrika: kultura
> Naslov: Preminuo istoričar prof. Miroslav Jovanović
> Članak:

Istoričar Miroslav Jovanović, redovni profesor Filozofskog fakulteta u Beogradu i Filozofskog fakulteta u Banjaluci, koji je bio i predsednik Upravnog odbora Arhiva Srbije, iznenada je preminuo 8. januara u Beogradu u 52. godini.

Arhiv Srbije saopštio je da je Jovanović, kao dugogodišnji član i kao predsednik UO te institucije, ostavio dubok trag u njenom radu i unapređivanju arhivske delatnosti. Iza sebe je ostavio izuzetno značajan i bogat naučni opus. Glavna područja njegovih naučnih interesovanja bili su savremena i moderna istorija. Bavio se istraživanjem istorije ruske emigracije u XX veku, proučavanjem moderne i savremene ruske istorije (SSSR), kao i istorije Balkana. Posebno značajan segment istraživačkog rada prof. dr Miroslava Jovanovića odnosio se na proučavanje istorije srpske istoriografije, kao i društvene i kulturne istorije srpskog naroda u XIX i XX veku. Bio je jedan od retkih domaćih istoričara koji je dao doprinos izučavanju problema teorije istorijske nauke. Autor je osam monografija, autor i koautor deset zbirki istorijskih izvora i više od 80 naučnih radova i priloga na srpskom, ruskom, engleskom, nemačkom, češkom i bugarskom jeziku. Jovanović je bio i član Radne grupe za izradu Nacrta zakona o arhivskoj građi i arhivskoj službi, predsednik redakcije višetomnog zbornika dokumenata "Moskva - Srbija, Beograd - Rusija 16-20. vek" i predsednik žirija za dodelu godišnje nagrade "Đurđa I. Jelenića". "Preranim odlaskom prof. dr Miroslava Jovanovića istorijska nauka i kultura Srbije ostaju uskraćeni za pregaoca koji je težio i uspevao da proširi horizonte naučne spoznaje prošlosti", saopštio je Arhiv Srbije, ističući da je Jovanović stručnošću i integritetom pružao primer i putokaz kolegama i brojnim studentima.
Komemoracija povodom smrti prof. dr Miroslava Jovanovića, predsednika Upravnog odbora Arhiva Srbije, biće održana u petak (10.1.) u 12 sati u Arhivu Srbije (Karnegijeva, broj 2).
Komemoracija povodom smrti prof. dr Miroslava Jovanovića, predsednika Upravnog odbora Arhiva Srbije, biće održana u petak (10.1.) u 12 sati u Arhivu Srbije (Karnegijeva, broj 2).
Rođen 1. maja 1962. godine u Beogradu, diplomirao je 1988. na Odeljenju za istoriju Filozofskog fakulteta u Beogradu, na kojem je i magistrirao 1993, na Katedri za opštu savremenu istoriju. Doktorirao je na istoj katedri 2001. na temu "Ruska emigracija na Balkanu 1920-1940". Od 1989. godine radio je kao asistent-pripravnik, a od 1993. godine kao asistent na Katedri za opštu savremenu istoriju Filozofskog fakulteta u Beogradu. Od osnivanja Andrićevog instituta u Andrićgradu 2013. godine, obavljao je funkciju direktora Odeljenja za istoriju, kao i funkciju predsednika Međunarodnog naučnog odbora za obeležavanje 100-godišnjice Prvog svetskog rata. Obavio je više naučno-istraživačkih boravaka u inostranstvu (Moskva, Blagoevgrad, London, Sofija, Berlin). Učestvovao je na brojnim domaćim i međunarodnim naučnim skupovima i simpozijumima. Kao gostujući profesor držao je predavanja u inostranstvu - na Istorijskom fakultetu Moskovskog državnog univerziteta, na Istorijskom fakultetu Sofijskog državnog univerziteta, na Univerzitetu MGIMO, MID Rusije, kao i na domaćim univerzitetima - na Akademskoj alternativnoj obrazovnoj mreži, na Filozofskom fakultetu Univerziteta u Novom Sadu, na Filozofskom fakultetu Univerziteta u Banjaluci. Bio je koordinator i rukovodilac više međunarodnih projekata: History and History Teaching in Southeast Europe, Moskva - Srbija, Beograd - Rusija 16-20. vek, Women and Minority Documentation and Digital Presentation - from Fragmented Data to Integration in the Information Society, Russka 2011-2014) Ministarstva nauke, tehnologije i zaštite životne sredine Srbije i Ministarstva prosvete i nauke Srbije. Bio je osnivač i upravnik Centra za savremenu istoriju Balkana (od 2006. godine) i Centra za ruske studije Filozofskog fakulteta u Beogradu (od 2010. godine). Bio je i član Veća društveno-humanističkih nauka Univerziteta u Beogradu i član Saveta Filozofskog fakulteta Univerziteta u Beogradu od 2012. godine. Dobitnik je Nagrade grada Beograda za društvene i humanističke nauke za 2012. godinu za delo "Srbi i Rusi 12-21 vek (Istorija odnosa)".

Ministarstvo kulture i informisanja izrazilo je danas saučešće porodici dr Miroslava Jovanovića, Arhivu Srbije i celokupnoj javnosti naše zemlje povodom gubitka istaknutog naučnika, redovnog profesora Filozofskog fakulteta Univerziteta u Beogradu i predsednika Upravnog odbora Arhiva Srbije. "Smrću jednog od najistaknutijih savremenih srpskih istoričara, celokupna nauka, kultura i prosveta ostaju uskraćeni za ličnost koja će zbog svog profesionalnog i ličnog integriteta ostati upamćena pružajući putokaz budućim generacijama srpskih istoriografa", ističe se u poruci koju je ministar Ivan Tasovac uputio direktoru Arhiva Miroslavu Perišiću. Dodaje se da je profesor Jovanović bio autor velikog broja naučnih monografija i stručnih radova, a rezultati njegovih istraživanja suštinski su obogatili našu i evropsku istoriografiju, kao i da je svojim radom i zalaganjem doprineo razvoju i ugledu Arhiva - jedne od najvažnijih ustanova kulture u Srbiji. "Iznenadnom i preranom smrću Miroslava Jovanovića naša nauka, kultura i prosveta izgubili su istaknutog istraživača i univerzitetskog profesora, ali je njegovo ime od sada deo panteona srpske istoriografije u kome se, pored ostalih, nalaze Ilarion Ruvarac, Stojan Novaković, Stanoje Stanojević, Vladimir Chorović, Mihajlo Dinić, Radovan Samardžić, Slobodan Dušanić, Sima Ćirković, Čedomir Popov, Andrej Mitrović...", navodi se u poruci.
