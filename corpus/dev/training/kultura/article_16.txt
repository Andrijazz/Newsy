> Izvor: B92
> Datum: petak 3.01.2014
> Rubrika: kultura
> Naslov: “Nedopustivo narušavanje integriteta Srđana Tešina”
> Članak:

Državni sekretar Ministarstva kulture i informisanja Dejan Ristić izjavio je povodom situacije u Kikindi i položaja književnika i bivšeg direktora opštinskog Kulturnog centra Srđana Tešina, da se stiče utisak da se tu radi o nedopustivom narušavanju integriteta jednog uglednog književnika.

Verujem da ćemo se složiti da neko ko je ugledan stvaralac ne može biti tehnički referent i da na taj način devalviramo i opus književnika i čitavu oblast savremene književnosti, ukazao je Ristić, koji je duboko uveren da niko tome ne teži. Ristić je rekao da nema dileme da će pitanje koje se pokrenulo u Kikindi sa radnim mestom Srđana Tešina biti sređeno u skladu sa zakonom i činjenicom da se radi o jednom od najuglednijih književnih stvaralaca u Srbiji. Duboko verujem da postoji spremnost sa obe strane i to je utisak koji nosim sa oba sastanka, rekao je Ristić u Kikindi, posle odvojenih razgovora sa opštinskim rukovodstvom i Tešinom, bivšim direktorom Kulturnog centra. Verujem da će naredni dani, počev od ponedeljka, pokazati da ono što zajedno želimo da uspostavimo u Srbiji i obnovimo jeste vrednosni sistem, zasnovan na poštovanju istinskih vrednosti i stvaralaca, rekao je Ristić. Ristić je rekao da je u Kikindi došlo do situacije koja, nažalost, nije jedini slučaj takve vrste. U poslednje vreme slični slučajevi su se dogodili u biblioteci u Prijepolju, u Zaječaru, napomenuo je Ristić. Ministarstvo kulture i informisanja, iako u Kikindi nema direktnih nadležnosti nad Kulturnim centrom, apeluje i na lokalnu samoupravu i na Tešina da narednih dana dođu do onog rešenja, koje će biti u skladu sa zakonom. Rešenja, koje će poštovati lični i profesionalni, književni integritet jednog od naših najuglednijih stvaralaca srednje generacije, naglasio je Ristić. On je istakao da su razgovori koje je imao sa čelnim ljudima lokalne samouprave i sa Tešinom bili u konstruktvnoj atmosferi, zbog čega se nada rešenju tog pitanja narednih dana. Dozvolite, dodao je Ristić, da budem blagi optimista da se ovaj problem, do kojeg nije moralo doći, može rešiti u skladu sa zakonom i onim što jeste opredeljenje svih nas, a to je pružanje sistemske podrške kulturi, posebno savremenom stvaralaštvu u oblasti književnosti. Ristić je napomenuo da ovaj čin u Kikindi ne ide u tom pravcu, ali veruje da će biti dovoljno razuma i vremena da se nađe odgovarajuće rešenje. Ministarstvo kulture i informisanja u ovom slučaju nema nadležnost nad radom Centra, jer je osnivač lokalna samouprava. Ali, moj dolazak jeste pokušaj da se pokaže dobra volja, da se razgovara i između dve strane pronađe ono rešenje koje će zadovoljiti i pravni osnov i ono što jeste kultura u pravom smislu te reči, odnosno valorizacija, prepoznavanje i poštovanje naših stvaralaca u svim oblastima, uključujući i književnost, zaključio je Ristić. Tešin je odbio da potpiše angeks ugovora o radu kojim bi bio raspoređen na radno mesto domara u Kulturnom centru u Kikindi. Tešin napadnut u Zrenjaninu Književniku Tešinu ponudili posao domara
