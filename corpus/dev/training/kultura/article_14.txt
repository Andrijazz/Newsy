> Izvor: B92
> Datum:  
> Rubrika: kultura
> Naslov: Foto-izložba: Tužna stvarnost Afrike
> Članak:

Izložba fotografija američkog fotografa Brendana Banona "Wonderful Photographic Site" biće otvorena u Galeriji Narodne banke Srbije u subotu, 4. januara u 19.30 časova.

Izložbu organizuje Udruženje Art Balance iz Beograda uz podršku Ambasade SAD, a sve u okviru međunarodnog projekta "Life Balance" koji je u toku. Izložba će, kako je najavljeno, trajati do 11. januara. Banon će biti gost u Beogradu desetak dana i srpskoj publici će se predstaviti ne samo u okviru izložbe, već i predavanjem otvorenog tipa - 9. januara biće organizovan razgovor sa njim, kroz koji će publika moći da se upozna sa njegovim iskustvima.

"Ovo su lične fotografije otrgnute s ruba fotožurnalističkih zadataka tokom poslednjih nekoliko godina u Keniji, Južnom Sudanu, Demokratskoj Republici Kongo, Ugandi i Somaliji. Svako od tih mesta predstavlja složenu i brzo promenljivu stvarnost. Fotografije nam često pokazuju nešto sasvim drugo", rekao je on uoči izložbe u Galeriji NBS. Fotografisao je u Keniji, Južnom Sudanu, Somaliji, Sijera Leoneu, Nigeriji, Tanzaniji, Ugandi, KonguZadaci su ga vodili u izbegličke kampove širom kontinenta, iza scena konflikta, na prvu liniju ekološke katastrofe i u jednostavne domove običnih ljudi.

Njegova izložba "Wonderful Photographic Site" je lirska serija fotografija, nastala tokom zadataka na ovim mestima u poslednjih nekoliko godina. One su izbor uočenih trenutaka koji nude posmatraču složeniji i iznijansiraniji pogled na život u Africi, nego što to na tipičan način rade velike medijske kuće, navode organizatori. Banon intenzivno radi u Africi od 2005. godine, kada je počeo da predaje fotografiju i pisanje tinejdžerima koji su ostali bez roditelja zbog AIDS-a. Radi fotografije za razne klijente, uglavnom novine (Gardijan, Njujork Tajms, Dejli Telegraf, Indipendent...), Agencije Ujedinjenih Nacija i Nevladine organizacije.

Fotografijom se "zarazio" zahvaljujući majci, fotografu amateru i ocu koji je aktivno učestvovao u razvoju njegovog interesovanja. Na formiranje određenog pristupa fotografiji dosta je uticalo njegovo lično iskustvo - bio je veoma mlad kada je preuzeo brigu o svojoj majci koja je obolela od multiple skleroze. "Ja ne bežim od teških priča. Iskustvo koje sam stekao zbog brige o svojoj majci, pokazalo mi je jasno da iza svakog trenutka percipirane patnje postoji suštinska pobeda nad okolnostima. Gledam na živote ljudi kao na bezbroj smislenih odnosa, borbi protiv teškoća i postizanja malih pobeda", rekao je on. Trenutno radi na projektu koji se zove "Daily Dispatches" u saradnji sa piscem Majkom Flancom, koji istražuje brzi rast afričkih gradova.
