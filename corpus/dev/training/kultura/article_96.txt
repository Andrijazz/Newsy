> Izvor: B92
> Datum: petak 10.01.2014
> Rubrika: kultura
> Naslov: Kebrini crteži do 17. januara u "New Momentu"
> Članak:

Izložba digitalnih crteža Branislava Babića Kebre, koja je otvorena u galeriji "New Moment", zbog velikog interesovanja, biće produžena do 17. januara.

Sto grafičkih radova su, jedan za drugim, u preciznom ritmu, svakog jutra u 8:30 časova, izlagani publici na društvenim mrežama i tako postali svojevrstan oblik dnevnika i pop kulture današnjice. Proizvedene u "Pejntu", najjednostavnijem kompjuterskom programu za crtanje, ove slike kombinuju mnoštvo boja i linija, i serviraju alternativnu viziju sveta kakav poznajemo. "Ovi crteži su nastali tako što sam napravio Fejsbuk profil i 100 dana na njega svakodnevno postavljao po jedan crtež. Bio sam inspirisan događajima i razmišljanjima iz proteklog dana. Pošto volim da crtam i prosto uživam u tome verovatno ovo neće biti moja jedina izložba ", izjavio je Kebra na otvaranju izložbe. Izbor od dvadeset dela ove svedene geometrijske apstrakcije dobio je novu formu digitalno štampanih slika i biće prikazan svim posetiocima Galerije New Moment (Hilandarska 14) do 17. januara - ulaz na izložbu je slobodan.
