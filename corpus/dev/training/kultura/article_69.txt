> Izvor: B92
> Datum: sreda 8.01.2014
> Rubrika: kultura
> Naslov: Reditelji odabrali potencijalne oskarovce
> Članak:

Reditelji Martin Skorseze, Stiv Mekvin, Dejvid O. Rasel, Alfonso Kuaron i Pol Gringras nominovani su za nagradu Udruženja američkih reditelja (DGA), koja se često smatra najboljim pokazateljem uoči dodele Oskara.

Britanski reditelj Mekvin zaradio je svoju prvu nominaciju za istorijsku dramu "12 godina ropstva" kao i njegov zemljak Gringras za triler o somalskim gusarima "Kapetan Filips". Meksički reditelj Kuaron takođe je prvi put nominovan za ovu nagradu za svemirsku dramu "Gravitacija". Za 71-godišnjeg Skorsezea ovo je 11. nominacija za film "Vuk sa Vol strita", dok je Raselu ovo druga nominacija za film "Američke varalice". Skorseze, koji je do sada bio deset puta nominovan za nagradu Udruženja američkih reditelja, osvojio ju je samo jednom i to 2006. za triler "Dvostruka igra" (The Departed), za koji je dobio i Oskara kao najbolji reditelj. A ako osvoji ovu nagradu, Mekvin će postati prvi crni reditelj kojem je pripala ta čast. Nagrada Udruženja američkih reditelja smatra se ključnim pokazateljem za nominacije za Oskara. Od 1948. dogodilo se u samo sedam navrata da dobitnik ove nagrade nije dobio i Oskara, nagradu Američke akademije nauke i umetnosti. Imena dobitnika nagrade Udruženja američkih reditelja biće objavljena na svečanosti 25. januara, šest nedelja uoči dodele Oskara.

Holivudsku sezonu nagrada, nikada poznatu po uljudnosti, sada je obeležio sukob između režisera Stiva Mekvina (12 godina ropstva) i filmskog kritičara Armonda Vajta. Na dodeli nagrada njujorških filmskih kritčara početkom sedmice Vajt je navodno Mekvina nazvao "vratarom i đubretarom", dok mu je nagradu za najbolju režiju uručivao Hari Belafonte. Mekvin je prešao preko komentara, naizgled nezainteresovano. U imejlu distributeru filma, studiju "Foks", predsedavajući Udruženja njujorških filmskih kritičara Džošua Rotkop izvinio se i studiju i Mekvinu zbog komentara i naveo da je "užasnut" rečima koje je čuo od jednog člana udruženja i najavio "disciplinski postupak". Vajt je inače poznat po otrovnim kritikama a film "12 godina ropstva" nazvao je "pornografijom mučenja". U odgovoru na mejl, Vajt je odbacio izveštaje o svom ponašanju, ali je odbio da kaže šta je rekao za Mekvina. "Baraž laži, pogrešnih izveštaja, nepotkrepljenih izvora i izmišljenih citata zasenio je same nagrade i vrhunac večeri kada su Džejms Toak i Piter Bogdanovič hvalili dobitnika nagrade za najbolji film - 'Američku prevar' ", naveo je on. Osnovano 1935. Udruženje njujorških filmskih kritičara je jedna od najprestižnijih grupa u SAD i čini je 38 kritičara iz Njujorka. Vajt je do skora bio predsedavajući udruženja.
