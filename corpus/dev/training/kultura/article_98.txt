> Izvor: B92
> Datum: petak 10.01.2014
> Rubrika: kultura
> Naslov: Vibrator u rikverc "osvaja" Ameriku
> Članak:

Pančevački bend Vibrator u rikverc potpisao je ugovor sa nezavisnom izdavačkom kućom Cleopatra Records iz Los Anđelesa, a njihova pesma "Doris" naći će se na kompilaciji "Girls With Guitars" na kojoj će biti predstavljeni bendovi iz celog sveta predvođeni ženama.

Specijalno za ovu priliku naš poznati fotograf Nebojša Babić uradio je foto sešn, a devojke je obukla avangardna kreatorka Nataša Šarić. "Doris" je prvi singl sa predstojećeg, drugog po redu, albuma benda "Stereo jezik" koji će biti objavljen u prvoj polovini ove godine. Pesma je nekoliko nedelja bila na prvom mestu Diskomera Radija Studija B, a uskoro će biti objavljen i spot u režiji Nebojše Nenadića (15 Minutes Pictures) koji je sa bendom sarađivao i na spotu za singl "Neko nema ni to" (br. 1 godišnje liste Diskomera za 2011. godinu).

Bend trenutno završava sledeći singl "Begbede Wonderbra", a devojkama se u studiju pridružio frontmen grupe Psihomodo pop Davor Gobac, koji je otpevao refrene. Vibrator u rikverc će u subotu, 11. januara, održati koncert u Kikindi u klubu Teatar. Nastup počinje u 23h, ulaz je slobodan.
