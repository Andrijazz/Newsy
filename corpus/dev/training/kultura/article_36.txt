> Izvor: B92
> Datum: subota 4.01.2014
> Rubrika: kultura
> Naslov: Preminule glumice Ališa Ret i Barbara Lorens
> Članak:

Holivud je ostao bez dve glumice koje su zasjale u zlatno doba te mašinerije snova, Ališe Ret i Barbare Lorens, preneli su 4. januara američki mediji.

Najstarija preživela članica glumačke ekipe filma "Prohujalo sa vihorom" Ališa Ret preminula je u Južnoj Karolini. Imala je 98 godina, prenose agencije. Ret je u čuvenom filmu sa Vivijen Li i Klarkom Gejblom igrala Indiju Vikls. Portparol doma za stare u Čarlstonu, gde je Ret živela od 2002, rekao je da je glumica preminula juče popodne. Ališa Ret rodjena je 1. februara 1915. u Savani a bila je i dobar portretista i skicirala je svoje kolege na setu. Istog dana saopšteno je i da je preminula američka glumica Barbara Lorens, najpoznatija po ulozi u filmu "Oklahoma". Kako prenosi AP, njena snaja Kristi Nelson rekla je da je Lorensova umrla 13. novembra. Tokom filmske karijere koja je trajala od četrdesetih do šezdesetih godina prošlog veka, osim "Oklahome" (1955), igrala je u filmu "Ulica bez imena" i klasiku SF žanra "Kronos". Radila je i na televiziji i to na serijama "Peri Mejson" i "Bonanca". Lorens je potom postala pisac, publicista i trgovac nekretninama na Beverli Hilsu a ima i zvezdu na holivudskom Bulevaru slavnih.
