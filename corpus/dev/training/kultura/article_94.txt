> Izvor: B92
> Datum:  
> Rubrika: kultura
> Naslov: Od Hitlera do Dajane
> Članak:

Pre deset godina film "Hitler, poslednji dani" (Untergang) doneo je režiseru Oliveru Hiršbigelu svetsku slavu i nominaciju za prestižnog Oskara. Sada u nemačke bioskope stiže njegov novi film - "Dajana".

Adolf Hitler i britanska princeza Dajana, vanzemaljci iz svemira i IRA (Irska republikanska armija) - akteri filmova Olivera Hiršbigela ne mogu biti različitiji. Ko je taj režiser, Nemac, koji je u međuvremenu sebi našao mesto i u međunarodnom filmskom svetu? Reditelj koji ima svoj stil ili samo tehnički nadaren režiser po narudžbi? Odgovor nije jednostavan. Rođen je u Hamburgu 1957. U rodnom gradu je završio Fakultet lepih umetnosti i filma, prvo se bavio slikarstvom i grafikom. Bio je uspešan kao umetnik performansa i kreator jednog video magazina, a potom je otišao na televiziju kao realizator TV serija, piše Dojče Vele. Počeo sa nemačkim TV serijama Godinama je radio na popularnim krimićima koji se u Nemačkoj već decenijama emituju nedeljom uveče, posle dnevnika. 2001. prvi put radi za veliko platno. Njegov film "Eksperiment", učinio ga je poznatim široj publici. Film je zasnovan na eksperimentu američkog univerziteta Stenford u ranim 70-im: pod naizgled realnim uslovima, ispitivano je ponašanje ljudi u zatvorskoj situaciji. Film Hišbigela je bio hvaljen kao zanatski vešt i zahtevno-zabavni film.

Posle jednog malog, tihog dela "Moj poslednji film" sa Hanelorom Elzner u glavnoj ulozi, 2004. je došao veliki trenutak Hiršbigela: Bernd Ajhinger, najmoćniji nemački filmski producent, uspešan i u inostranstvu, postavio je Hiršbigela kao režisera filma "Hitler, poslednji dani". Opus o poslednjim danima Hitlera i njegovog najužeg kruga, neposredno pred kolaps Trećeg rajha, postigao je spektakularan uspeh. Kritika i ohrabrenje Mada je većina kritika bila negativna (filmski kritičari su bili mišljenja da je taj film više delo Ajhingera nego režisera), činilo se da su tada Hiršbigelu bila otvorena mnoga vrata. Ali Hiršbigel je ostao veran sebi i ponovo je snimio mali film, sa malim budžetom: "Sasvim običan Jevrejin", priču o Jevrejinu koji govori o svojoj ulozi kao jevrejskog sugrađanina u posleratnoj Nemačkoj. A onda ga opet pozvao Holivud. Međutim, Hiršbigelov naučno fantastični film "Invazija" (2007) sa Nikol Kidman u glavnoj ulozi, doživeo je katastrofu kako kod publike tako i među kritičarima. U završnim fazama proizvodnje Hiršbigel je čak bio smenjen kao režiser.

Međutim, dve godine kasnije, imao je više sreće. Britansko - Irska produkcija "Five Minutes of Heaven"- epizoda iz sukoba u Severnoj Irskoj iz 1975, osvojio je nagradu na Sundance festivalu u SAD. 2011 Hiršbigel se još jednom vratio televiziji i režirao istorijski spektakl " Bordžije". Kritika "Dajane" "Dajana" je njegov šesti film. Premijera je bila u septembru 2013. u Londonu. Film govori o poslednje dve godine života princeze Dajane, koja je poginula u avgustu 1997., i njenoj ljubavnoj aferi sa pakistanskim hirurgom kardiologom Hasnatom Kanom. Britanska štampa je reagovala užasnuto: "Sramota, grozno, nametljivo", pisao je "Tajms","Ledi Di" je umrla po drugi put, konstatovao je drugi list. Zašto se usudio da napravi film o toj osetljivoj britanskoj temi, pitali smo Hiršbigela pre premijere: "Kao Nemac nisam baš deo onoga što se dešava u ovoj zemlji ", rekao je reditelj, koji sada u Londonu ima stan. "Imao sam osećaj da mogu bez straha da napravim film koji je autentičan, iskren i veran, koliko god je to moguće." U Engleskoj, film je propao ne samo kod kritičara, već i kod publike. Isto je i u Kanadi i u SAD. Kako će biti primljen u ostatku sveta, koji ima nešto opušteniji odnos prema ikoni "Dajana", ostaje da se vidi. Ali jedno je sigurno: tipična karijera reditelja Olivera Hiršbigela se nastavlja: između velikih produkcija i manjih filmova, između bioskopskih i televizijskih projekata, između uspeha i neuspeha. Autor: Johen Kirten / Dijana Roščić Redakcija: Jakov Leon
