> Izvor: B92
> Datum: nedelja 5.01.2014
> Rubrika: kultura
> Naslov: Umro holivudski producent Sol Zaenc
> Članak:

Poznati američki filmski producent Sol Zaenc, koji je dobio Oskara za najbolji film za ostvarenja "Let iznad kukavičjeg gnezda", "Amadeus" i "Engleski pacijent", preminuo je u San Francisku, javili su američki mediji.

Zaenc (92) je preminuo od posledica Alchajmerove bolesti u petak 3. januara u svom domu u San Francisku, izjavio je njegov nećak Pol Zaenc za list Los Anđeles Tajms. Zaenc, koji je počeo karijeru kao muzički producent, prešao je na film i otvorio svoju nezavisnu produkcijsku kuću u Berkliju kod San Franciska, kako bi držao određenu distancu prema Holivudu. Film "Let iznad kukavičjeg gnezda" iz 1975. godine u koprodukciji s glumcem Majklom Daglasom i Džekom Nikolsonom u glavnoj ulozi, osvojio je pet Oskara, među kojima i za najbolju režiju koji je dobio Miloš Forman. Zaenc i Forman su zajedno radili i na filmu "Amadeus" (1984) o životu kompozitora Volfganga Amadeusa Mocarta. Film je dobio osam Oskara, među kojima opet i za najbolji film i režiju. U filmu "Engleski pacijent" iz 1996. godine, Zaenc je radio s rediteljem Entonijem Mingelom. I taj film je osvojio mnogo Oskara, ukupno devet, takođe i za najbolji film i najbolju režiju. Zaenc je pored toga 1977. godine dobio Oskara za životno delo. On je bio producent i za serijal "Gospodari prstenova", kao i za ostvarenje "Nepodnošljiva lakoća postojanja" reditelja Filipa Kaufmana s tada mladim glumcem Danijelom Dej Luisem. Taj film je osvojio dva Oskara.
