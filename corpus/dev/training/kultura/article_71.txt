> Izvor: B92
> Datum: sreda 8.01.2014
> Rubrika: kultura
> Naslov: Najviše BAFTA nominacija za "Gravitaciju"
> Članak:

Svemirski triler "Gravitacija" nominovan je u 11 kategorija za nagrade Britanske akademije za film i televizijsku umetnost (BAFTA), dok su istorijska drama "12 godina ropstva" i priča o prevarantima iz 1970ih "Američka prevara" nominovani u 10 kategorija.

"Gravitacija" je nominovana u kategorijama najbolji film, najbolja glumica (Sandra Bulok), najbolji režiser (Alfonso Kuaron), najbolji zvučni i vizuelni efekti i izvanredni britanski film. Nominacija za najbolje britansko ostvarenje dala je, piše Rojters, "Gravitaciji" prednost u odnosu na američke rivale u godini kada je "12 godina ropstva" britanskog režisera Stiva Mekvina na vrhu mnogih američkih lista za nagrade. Taj film dobio je najviše nominacija za Zlatni globus, a favorit je i za Oskare. Britanac Čivetel Edžiofor, koji igra ulogu slobodnog crnca prodatog u roblje, nominovan je i za BAFTA nagradu za najbolju mušku ulogu. Ostali filmovi koji se takmiče za BAFTA nagradu u kategoriji najbolji film su triler o somalijskim piratima "Kapetan Filips" i drama o usvajanju "Philomena". U kategoriji najbolji režiser uz Kuarona i Mekvina su i Dejvid O. Rasel (Američka prevara), Pol Gringras (Kapetan FIlips) i holivudski veteran Martin Skorseze za "Vuka sa Vol strita". Za najboljeg glumca nominovani su Kristijan Bejl (AMerička prevara), Brus Dern (Nebraska), Leonardo DiKaprio (Vuk sa Vol strita) i Tom Henks (Kapetan Filips). Britanska zvezda Džudi Denč nominovana je za najbolju žensku ulogu (Philomena). Uz nju su i Ejmi Adams (Američka prevara), Ema Tompson (Saving Mr. Banks), Kejt Blančet (Blue Jasmine). Zanimljivo je da Meril Strip nije nominovana za svoju ulogu u "August: Osage County". Dodela nagrada BAFTA biće organizovana 16. februara u Londonu.
