> Izvor: B92
> Datum:  
> Rubrika: kultura
> Naslov: Jovan Kolundžija - menadžer godine u kulturi
> Članak:

Proslavljeni violinista i osnivač Centra lepih umetnosti "Guarnerius", maestro Jovan Kolundžija, dobitnik je priznanja - Menadžer godine u oblasti kulture, koje u okviru akcije "Kompanije i licnosti koje su obelezile godinu", dodeljuje Klub privrednih novinara Srbije.

U saopštenju se navodi da je "na predlog novinara koji prate kulturu, žiri Kluba privrednih novinara, ceneći dugogodišnji, uspešan rad Jovana Kolundžije, kao i njegovu posvećenost radu sa mladim umetnicima, dodelio maestru Kolundžiji priznanje Menadžer godine u oblasti kulture". Klub privrednih novinara Srbije, koji okuplja urednike i novinare vodećih privrednih redakcija u Srbiji, već trinaest godina bira najuspešnije kompanije i pojedince u vodećim privrednim delatnostima, a njihova priznanja su jedna od najuglednijih u našoj zemlji, dok su dosadašnji laureati najuspešnije kompanije i menadžeri. Svečano uručenje priznanja biće održano 28. januara 2014. godine u prostorijama Privredne komore Srbije. Maestro JOVAN KOLUNDŽIJA već više od četiri decenije ostavlja značajan trag na svetskoj muzičkoj sceni, uz više od 4000 održanih koncerata u najprestižnijim salama na svim kontinentima. Dobitnik je najuglednijih i najvećih domaćih i međunarodnih nagrada, kao i društvenih priznanja. Svojom virtuoznošću i harizmom, decenijama osvaja svetsku publiku i kritiku. Pored svojih brojnih koncerata i gostovanja širom sveta, maestro veliki deo svog vremena posvećuje promovisanju i usavršavanju mladih talenata u svojoj umetničkoj zadužbini, Centru lepih umetnosti Guarnerius, koji je osnovao 2001. godine i koji je do sada realizovao više od 750 umetničkih projekata. Odlukom Vlade Republike Srbije, Centar lepih umetnosti Guarnerius je 2013. godine dobio status Ustanove kulture od nacionalnog značaja.
