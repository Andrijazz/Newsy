> Izvor: B92
> Datum: sreda 8.01.2014
> Rubrika: kultura
> Naslov: Ovo je "najgori" film 2013. godine
> Članak:

Koliko je lako postati holivudski gubitnik najbolje zna ekipa koja je radila na filmu "Storage 24" koji je jedan od retkih koji nije uspeo da zaradi ni 100 dolara u bioskopima.

Ovaj film prikazan je u samo jednom bioskopu i to tokom jedne nedelje tokom koje je inkasirao 72 dolara. Film govori o grupi ljudi zarobljenih u londonskom magacinu sa "nepozvanim gostom". U međuvremenu, izvan magacina, grad je u blokadi, jer je srušen vojni avion prepun poverljivih dokumenata, koji su rasuti ulicama. Film iz nezavisne produkcije dobio je svega 22 odsto podrške na sajtu Roten tomatos, a verovatno su ga ocenjivali oni koji su ga gledali u DVD izdanju. Kako je ovaj neuspešni film uopšte nastao? Ideju je dobio glumac Noel Klark, dok je šetao magacinom i shvatio da bi to bila idealna scenografija za neki horor. "Tu nema prozora, svetla su jednolična, a ako odete predaleko i pokušate da nađete put nazad, nalazite se u pravom lavirintu", objasnio je on svoju ideju, dodavši da upravo na takvom mestu možete da očekujete nekog serijskog ubicu. Ipak, on nije želeo da bude predvidljiv, pa je umesto ubice izmaštao - vanzemaljca. Klark je zatim u timu pisao scenario, sebi dao glavnu ulogu, a režiju poverio Džonasu Robertsu. Prema Klarku, Roberts je angažovao ostatak glumačke postave, među kojima su Kolin ODonahju, Antonija Kempbel Hadžis, Lora Hedok i još nekoliko manje poznatih glumaca. Na drugom mestu liste filmova koji su ostvarili najmanji profit godine nalazi se "The Perfect Man" sa Livom Šrajberom i Džin Triplhorn, koji je dobio svega 445 dolara od bioskopskih projekcija, ali je njihov gubitak nesumnjivo veći u odnosu na "Storage 24", budući da je film imao daleko veći budžet.
