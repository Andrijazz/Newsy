> Izvor: B92
> Datum:  
> Rubrika: kultura
> Naslov: Književniku Tešinu ponudili posao domara
> Članak:

Bivši direktor Kulturnog centra Kikinda, književnik Srđan V. Tešin, saopštio je danas da neće potpisati Aneks ugovora o radu po kom treba da obavlja poslove domara u toj insituciji.

"Neću potpisati ovaj ponižavajući Aneks ugovora i, kao što je to bilo 2005. godine, kada su sadašnji lokalni funkcioneri bili članovi Srpske radikalne stranke a danas Srpske napredne stranke, opet ću ostati bez posla", naveo je Tešin u otvorenom pismu javnosti. On je precizirao da je od Kulturnog centra Kikinda dobio ponudu za zaključenje Aneksa ugovora o radu, po kome treba da bude raspoređen na mesto referenta za tehničke poslove i poslove održavanja, to jest domara Kulturnog centra. "U finansijskom, egzistenicjalnom smislu, ponuđena mi je plata u visini koeficijenta 9,6, što je najniži koeficijent koji se može dodeliti nekom zaposlenom u Kulturnom centru. Doskora sam imao koeficijent 22,17", napisao je Tešin. On je od februara 2009. do novembra 2013. godine obavljao funkciju direktora Kulturnog centra Kikinda. Izabran je, kao nestranačka ličnost, na javno raspisanom konkursu na mandat od četiri godine, a razrešen je dužnosti pre isteka mandata, kada je vlast u Kikindi "upodobljena" po republičkom modelu. Srđan Tešin je dobitnik književne nagrade "Borislav Pekić" iz 2004. godine, kao i nagrade Društva književnika Vojvodine, iz 2010. godine. Njegova dela prevođena su na engleski, nemački, francuski, češki, albanski, poljski, mađarski, makedonski i slovenački jezik.
