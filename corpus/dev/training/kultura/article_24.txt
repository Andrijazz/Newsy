> Izvor: B92
> Datum: petak 3.01.2014
> Rubrika: kultura
> Naslov: Novogodišnji koncert Irene Josifoske na Kolarcu
> Članak:

U nedelju 5. januara u podne održaće se prvi koncert u 2014. godini u Kolarčevoj zadužbini. Nastupiće čelistkinja Irena Josifoska, dobitnica nagrade ArtLinka za najperspektivnijeg mladog muzičkog umetnika 2013. godine, na tradicionalnom "Novogodišnjem koncertu".

Stručni žiri sastavljen od eminentnih umetnika i ličnosti iz muzičkog života bira mladog muzičkog umetnika koji je se posebno istakao svojim sjajnim nastupima, izvođenjima, nagradama i kritikama. Ovogodišnji žiri u sastavu: violinista Stanko Madić, čelistkinja Maja Bogdanović, kompozitorka Ivana Stefanović, muzička urednica Kolarčeve zadužbine Mirjana Lazarević, flautista i profesor na FMU Ljubiša Jovanović, čelista Nemanja Stanković i Jovanka Višekruna Janković, pijanistkinja i umetnička direktorka ArtLink, doneo je jednoglasno odluku da nagradu za 2013. godinu godine dobije sedamnaestogodišnja čelistkinja Irena Josifoska, koju je predložila Muzička omladina Novog Sada. Kao prvi u nizu koncerata koji nagrada donosi biće tradicionalni Novogodišnji koncert 5. januara, u velikoj dvorani Kolarčeve zadužbine, u organizaciji Centra za muziku Kolarčeve zadužbine i ArtLink -a. Na programu su dela Lokatelija, Sarasatea, Rahmanjinova, Dvoržaka, Despića. Publici je ArtLink pripremio kao poklon CD izdanje iz ArtLink muzičke produkcije.
