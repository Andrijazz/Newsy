> Izvor: matf
> Datum: 
> Rubrika: info_politika
> Naslov: KARLA DEL PONTE NAJAVLJUJE JOŠ TRINAEST OPTUŽNICA 
> Članak:


Četiri optužnice Hrvatima, po jedna ili dve idu u Makedoniju i na Kosovo 

Glavni tužilac Karla del Ponte oglasila se iz Londona, gde boravi u službenoj 
poseti, i objasnila da je "optužnica protiv četiri srpska generala za nas važna 
zato što se četvorica optuženih mogu priključiti procesu protiv Miloševića, 
Milutinovića i Šainovića koji su veću Hagu". 
Momenat za podizanje ove optužnice svakako je smišljeno izabran, i malo je 
verovatno da se tužilaštvo rukovodilo uštedom u radu ili bilo kakvim haškim 
pravosudnim razlozima. 
Kosovski deo procesnog maratona protiv Miloševića odavno je prošao, a sada je 
aktuelna Bosna, gde tužilaštvu u završnici sledi najteži i najznačajniji posao, 
izvođenje dokaza za genocid, bez čega bi ovo preskupo i po obimu, svedocima, i 
po funkciji optuženog, suđenje bez presedana u istoriji pravosuđa izgubilo svoj 
značaj i poruku. 
Karla del Ponte je pokušala i da iz Londona objasni zašto je optužnica držana 
kratko pod pečatom, iako se podrazumevalo da su vremena zapečaćenih optužnica 
odavno prošla. 
Optužnica je od 2. oktobra, kada je potpisana, bila tajna da bi se beogradskim 
vlastima dalo vreme da uhapse bar trojicu generala koji su im dostupni, ali oni 
to nisu učinili. Karla del Ponte, uspela je posle, kako kaže "dosta teškoća" da 
uruči optužnicu Goranu Svilanoviću 3. oktobra. 
Prema nekim dobro obaveštenim izvorima, vlasti u Beogradu vodile su odvojene 
tajne pregovore sa američkom administracijom i sa haškim tužilaštvom, pa je 
došlo do velikih raskoraka u signalima koji su odašiljani iz Vašingtona i iz 
Haga. Hag, na primer, tvrdi da će se svima koji su već optuženi, ili protiv 
kojih će se podići optužnica, suditi samo u haškom tribunalu, dok američki 
ambasador za ratne zločine Pjer Rišar Prosper, suprotno tvrdi da svi slučajevi 
mogu da se prepuste Beogradu, ukoliko se u Hag pošalje Ratko Mladić. 
Do kraja roka za podizanje optužnica u Hagu (kraj 2004), glavna tužiteljka 
planira da podigne još trinaest optužnica. Četiri će biti, kako tvrde hrvatski 
mediji, pozivajući se na razgovor s predstavnicima haškog tužilaštva za 
"hrvatske zločine", a jedna ili dve optužnice slede Makedoniji za sukob između 
Albanaca i Makedonaca u 2001. godini. Jedna ili dve optužnice, po davnašnjem 
obećanju, otići će na Kosovo, i to na adresu čelnika OVK. 
Iako zvanično haški tribunal odbija da daje evidenciju o nacionalnosti 
optuženih jasno je, na osnovu hotimičnog prebrojavanja, da su Srbi u velikoj 
većini u ševeningenskoj pritvorskoj jedinici. Takva vrsta novinarskog 
prebrojavanja uvek izaziva negodovanje kod portparola haškog tribunala. Oni su 
skloni da ističu da zločini nemaju nacionalnost. Ali ostaje činjenica da je 
među optuženicima pet ili šest nekadašnjih predsednika srpske nacionalnosti, a 
broj ministara, generala i šefova policije je još veći.