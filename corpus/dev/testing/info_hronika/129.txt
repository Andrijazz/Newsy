> Izvor: matf
> Datum: 
> Rubrika: info_hronika
> Naslov: Jednom mesečno, Izeta i Nebojša mogu da budu zajedno četiri sata u jednoj od 
> Članak:

zatvorskih prostorija 

BEOGRAD - U jedinom crnogorskom zatvoru za izdržavanje kazne u Spužu ovih dana 
očekuje se da dvoje najpoznatijih osuđenika ove republike, Izeta Ličina i 
Nebojša Ranisavlejvić, stanu pred matičara. Izeti, koja je presudom 
bjelopoljskog Višeg suda optužena na 15 godina zatvora zbog svirepog ubistva 
supruga Sadika, ovo će biti drugi brak, a Nebojši, osuđenom takođe na 15 godina 
zatvora zbog otmice i ubistva 19 Muslimana u mestu Štrpci 27. februara 1993. 
godine, treći.
Prema pričama zatvorskih stražara, razdaljina između Izetine i Nebojšine ćelije 
u bjelopoljskom zatvoru, gde su čekali presude, bila je svega dvadesetak 
metara, a njihov "razgovor" se odvijao mimikom i rukama, što je podsećalo na 
komunikaciju gluvonemih osoba. 
Na sklapanje braka u Spužu su se odlučili, navode stražari, verovatno da bi bar 
jednom mesečno, prema zatvorskim pravilima, mogli da budu zajedno u jednoj od 
uređenih prostorija u trajanju od četiri sata. Pretpostavlja se i da je do 
zbližavanja osuđenika došlo i iz razloga što su oboje prepušteni sudbini, 
ostavljeni i zaboravljeni od svojih najbližih.
Nadležne vlasti zatvora u Spužu će ovih dana doneti odluku o datumu venčanja 
Ličine i Ranisavljevića.