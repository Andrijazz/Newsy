> Izvor: matf
> Datum: 
> Rubrika: kultura
> Naslov: I ovog leta na Partizanovom stadionu
> Članak:


Ljubitelji sedme umetnosti biće u prilici da tokom predstojećeg leta uživaju u 
vrhunskim projekcijama filmskih hitova i van klasičnih bioskopskih sala. 
Ditributerska kuća Tuck u saradnji sa stadionom Partizan i Mobtelom startovala 
je bioskop na otvorenom koji je ove godine dobio naziv Mobter Open Air Cinema. 
Na najvećem platnu na Balkanu (27x12 metara) uz najbolju digitalnu audio 
opremu, posetioci Partizanovog stadiona moći će da gledaju hitove poput "Troje" 
Volfganga Petersona, koji će veliko svetsko otvaranje imati 13. maja i sa kojim 
počinje sezona bioskopa na otvorenom. Do 1. oktobra biće još prikazani i 
"Intolerable Cruelty" sa Džordžom Klunijem, "Dan posle sutra" sa Denisom 
Kvejdom, "The Punisher" sa Džonom Travoltom, nastavci Harija Potera i 
Spajdermena, potom "Put oko sveta za 80 dana" sa Džekijem Čenom, igrana verzija 
popularnog Garfilda, ekranizacije stripova "Hellboy" i "Catwoman", te "Šhrek 
2", "Timeline", "Paycheck" i "School of Rock". Do velikog starta sa "Trojom", 
predstoji malo zagrevanje sa reprizama filmova "Poslednji samuraj" i "Gotika" 
(7. maja), "Master and Commander" i "Samo ne ti" (8. maja), "Podzemni svet" i 
"Mistična reka" (9. maja), "Gospodar prstenova: Povratak kralja" (10. maja), 
"Dole ljubav" i "Obrtni momenat" (11. maja) i "Dobrodošli u džunglu" i "Odbegli 
porotnik" (12. maja). 
Cena karata za premijerne filmove iznosi od 150 do 250 dinara, a za reprizne 
filmove 80 dinara za dve osobe. Korisnici 063 mreže biće putem SMS poruka, 
redovno obaveštavani o projekcijama na stadionu, a agencija "Moya Tours" 
pobrinula se za veliku nagradnu igru povodom premijere "Troje", kada će biti 
izvučena tri dobitnika putovanja u Kušadasi na 10 dana!