> Izvor: matf
> Datum: 
> Rubrika: sport
> Naslov: Zoran Sretenović: Crveno-beli me nisu iznenadili. Hemofarm i Partizan 
> Članak:

opravdali uloge favorita, kao i Mornar, Primorka i Rudar 

Sa tri uzastopne pobede na startu Gudjer lige (Lovćen, Široki i Cibona), 
košarkaši Crvene zvezde su obeležili početak sezone na prostoru Srbije i Crne 
Gore. 

Rezultatski, crveno-beli su najbolje prošli na početku Jadranskog takmičenja, 
ostala tri naša kluba, najpre Budućnost i Refleks, uz dve pobede su u vrhu 
tabele, dok su Cetinjani na začelju sa jednim trijumfom i dva poraza na teškim 
gostovanjima, crveno-belima i Splitu. Karakteristika prve tri runde je mali 
broj navijača, osim tradicionalno punog "Pionira", kada igra četa sa Malog 
Kalemegdana. 
Za razliku od prošle godine, svakako pozitivna stvar je da su utakmice u prve 
tri runde protekle bez incidenata, pogotovu se to odnosi na pojedine mečeve 
"visokog rizika", među kojima je bila i poslednja između Crvene zvezde i 
Cibone, kao i prošlonedeljno gostovanje Beograđana u Širokom Brijegu.
- Rezultati su sasvim očekivani u prva tri kola, a realno me nije iznenadila 
serija Crvene zvezde od tri pobede. Osim Cibone, crveno-belih i Splita, koji je 
u smiraj prelaznog roka doveo Stepaniju, ostali timovi su u odnosu na prethodnu 
sezonu oslabljeni ušli u sezonu - komentariše Zoran Sretenović, nekad jedan od 
najtrofejnijih naših košarkaša (tri titule Kupa šampiona sa Jugoplastikom), 
sada trener bez angažmana.
Prva liga Srbije je već u premijernom kolu donela uspehe favorita. Hemofarm je 
opravdao očekivanja ubedljivom pobedom u Leskovcu, uz rame je Partizanu 
(relativno lako slavio protiv jake Vojvodine), kada je u pitanju konačan 
plasman u Super ligu. Ergonom je neočekivao dosta uverljivo savladao iskusnu 
ekipu Zastave u Kragujevcu, dok je Sloga bila bolja od Atlasa, Mašinac od 
Lavova u Beogradu, a OKK Beograd od Spartaka u Subotici.
Crnogorska liga, objektivno najslabije takmičenje na prostoru bivše SFRJ, već 
je formirala u vrhu tabele tri najbolje ekipe - dva kluba iz Bara, Mornar i 
Primorku, odnosno pljevaljski Rudar. Jedan iz ovog trija trebalo bi da uđe i u 
doigravanje za titulu SCG, sa naravno minimalnim šansama za takav uspeh. 
Mana novoformiranih liga je, za razliku od narednih godina, svakako mali broj 
ljudi na tribinama. Publika zna šta je prava košarka, prethodnih sezona je 
punila dvorane širom SCG. Već u prvom kolu, u takmičenju Srbije i Crne Gore, 
izostao je očekivani broj navijača (Srbija u prvom kolu - 7.500, Crna Gora u 
drugom - 2.500), što je pokazatelj koliko je bio dobar potez čelnika saveza da 
razdvoji YUBA ligu na dva dela i olako pusti četiri kluba u Gudjer takmičenje.
- Razdvajanja liga je upravo dovelo do odvajanja navijača od dvorana, jer 
takmičenje bez Zvezde, Refleksa i Budućnosti svakako gubi mnogo na kvalitetu. 
Nadam se ipak da će se publika vremenom "zagrejati", a kada su rezultati u 
pitanju, mala iznenađenja su pobede Mašinca nad Lavovima i Sloge protiv Atlasa. 
Što se Crnogorske lige tiče, izostanak Budućnosti i Lovćena uslovio je da 
starosedeoci vode glavnu reč, pa su Mornar i Primorka, uz Rudar s pravom na 
čelu karavana - dodao je Sretenović.