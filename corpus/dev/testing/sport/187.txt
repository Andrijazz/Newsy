> Izvor: matf
> Datum: 
> Rubrika: sport
> Naslov: KOŠARKAŠI REFLEKSA VEČERAS (20.00) DOČEKUJU ZAGREB
> Članak:


Pred domaćom publikom debitovaće Ognjen Aškrabić i Jamajčanin Frend Kimani

LEPA vest podigla je raspoloženje među košarkašima Refleksa pred večerašnji 
(20.00) duel sa Zagrebom u četvrtom kolu Gudjir lige. Ognjen Aškrabić, najbolji 
igrač tima i kapiten, ostaje do kraja sezone u Železniku i već danas će 
istrčati pred domaće navijače. NJegova pomoć značiće mnogo u duelu sa neugodnim 
Zagrepčanima...
- Gledajući meč Borac - Zagreb, koji su Banjalučani dobili lako sa deset poena 
razlike, na prvi mah mi se učinilo da su Zagrepčani skroman tim. Međutim, oni 
su u prošlom kolu pobedili Zadar i moram da priznam da nisu nimalo naivni. 
Nemaju "imena" u timu, ali svi znaju da igraju košarku i svako radi ono što 
najbolje ume - raportira trener Refleksa Vlade Đurović.
Opuštanja nema?
- Nema šta, mi jesmo favoriti, ali to nikako ne znači da smemo nonšalantno da 
uđemo u meč. Imamo problem da nijedan meč od početka lige nismo odigrali u 
istom sastavu. Nikako da se uigramo... Dobra vest je da je sada tu Aškrabić, a 
debitovaće i novi stranac Frend Kimani. Nadam se da ćemo uskoro imati 
kontinuitet u radu - očekuje Đurović.