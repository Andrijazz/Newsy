> Izvor: matf
> Datum: 
> Rubrika: sport
> Naslov: U PETAK POČINJE SVETSKO PRVENSTVO U KARATEU ZA JUNIORE I KADETE
> Članak:


Naši aduti su Strika, Kavurin, Jovanov, Umićević, Cecunjanin i Mandić

PLAVI borci obično blistaju na velikim takmičenjima. Tradiciju će nastojati da 
nastave i naši juniori i kadeti na Svetskom prvenstvu u karateu, koje se od 24. 
do 26. oktobra održava u Marselju. Sportski direktor KS SCG Zoran Jerković 
poveo je naše takmičare do francuske luke, preko Zagreba, LJubljane, Trsta, 
Verone i Azurne obale.
- Očekujem da osvajača medalja bude i u muškom i u ženskom timu. Svi borci su 
svesni šta ih čeka u Marselju, većina ima iskustva na velikim takmičenjima. Što 
se tiče juniorske konkurencije, naši aduti su Katarina Strika i Branka Kavurin, 
a mnogo očekujem i od Jovanova, Umićevića, Cecunjanina i kadeta Nikole Mandića 
- najavljuje Jerković.
Na put u Francusku krenuli su juniori: Ivan Kunevski (kate pojedinačno), Milan 
Jovanović, Danijel Ćirić, Kunevski (kate ekipno). U konkurenciji borbe 
pojedinačno nastupiće: Dejan Ivanović (do 60 kg.), Dejan Jovović (do 70), Rade 
Jovanov (do 75), Dejan Umićević (do 80) i Almir Cecunjanin (plus 80). Borbe 
ekipno: Cecunjanin, Jovanov, Danko Milinković, Umićević, Miloš Jovanović, Nenad 
Gligorić, Zoran Glišić.
Juniorke: Milena Milačić (kate pojedinačno), Tijana Radulović, Milica 
Bulatović, Milačić (kate ekipno). U borbama pojedinačno takmičiće se: Jovana 
Vuković (do 53), Katarina Strika (do 60), Branka Kavurin (plus 65). Ekipno: 
Jelena Ćirić, Strika i Kavurin.
Kadeti: Danijel Ćirić i Tijana Radulović (kate pojedinačno), a u borbama 
pojedinačno nastupiće: Nikola Žižić (do 70), Dimitrije Jerković (do 75), Milan 
Ostojić (plus 75).
Naše borce predvodi selektori Rajko Vujošević (borbe), Livijus Bunda (kate), 
savezni treneri Predrag Stojadinov i Dragoljub Fatić.