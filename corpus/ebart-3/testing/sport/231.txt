> Izvor: matf
> Datum: 
> Rubrika: sport
> Naslov: Plavi rukometaši u Tivtu završili prvi deo priprema za Svetsko prvenstvo u 
> Članak:

Tunisu

Zbog izuzetne atmosfere na pripremama, 
selektor Veselin Vujović neće iz ekipe 
odstraniti ni jednog reprezentativca do 
samog polaska na smotru svetskog rukometa

Iako je, po planu samog selektora, posle šestodnevnih priprema obavljenih u 
Tivtu, trebalo da se spisak igrača "skrati" za dva imena, do toga neće doći. 
Veselin Vujović se odlučio da sve rukometaše drži na okupu do samog polaska na 
Svetsko prvenstvo u Tunis.
- Momci su izuzetno dobro radili, atmosfera je fantastična, drugarstvo koje 
krasi ovu generaciju je za primer, pa sam stoga odlučio da sve rukometaše 
zadržim - kaže selektor Vujović za Glas, neposredno po povratku ekipe u 
Beograd. - Dakle, odustao sam od prvobitne namere da ovaj spisak već sada, 
posle prve faze, skratim za dva imena.
A to znači?
- Da ćemo se ponovo u istom sastavu okupiti 2. januara, s tim što dva igrača 
neće ići u Francusku na turneju (5 - 9. januar). Ali, oni će nas sačekati u 
Beogradu po povratku iz Francuske i ponovo ćemo biti zajedno do odlaska u Poreč 
(13 - 15. januar). Ali, tada će druga dvojica ostati u Beogradu.
Kada ćete se odlučiti za konačan spisak?
- Tek posle revije rukometa koji će biti 19. januara na Banjici, a uoči polaska 
na SP. Onda ću saopštiti konačan spisak igrača koji će igrati u Tunisu.
Zar to nije "opasna igra". Nešto slično se dogodilo pred odlazak u Barselonu na 
OI. Tada je bila narušena atmosfera u rukometnoj reprezentaciji, došlo je 
maltene do puča, što se odrazilo i na plasman...
- Mislim da ovoga puta neće biti problema. Razgovarao sam sa igračima, rekao im 
šta nameravam i oni su se složili sa ovom idejom. Svesni su da ćemo u Tunis 
otputovati sa 16, najviše 17 igrača i da sa spiska moraju da otpadnu četvorica 
ili petorica. Ja sam im objasnio da su oni svakako u reprezentaciji, i da ih se 
ne odričemo niti brišemo sa spiska trajno, već da smo na neki način limitirani 
propisima. Ali to su momci koji savršeno shvataju da ih ja neću izneveriti i 
prevariti.
Novogodišnje praznike igrači će dočekati sa svojim najdražim. Ali, neće biti 
čudo ako se već prvog dana u novoj 2005. nađu negde u nekom od beogradskih 
kafića, s obzirom na drugarstvo koje su ostvarili.