> Izvor: matf
> Datum: 
> Rubrika: sport
> Naslov: Košarkaši Majamija poveli su sa 2:0 u četvrtfinalnoj seriji Istočne 
> Članak:

konferencije nakon što su prethodne noći drugi put zaredom pred svojom publikom 
slavili protiv Čikago Bulsa (115:108). Svih pet startera domaćeg tima imali su 
dvocifren koš učinak, a najefikasniji među njima bili su Šekil O'Nil i Džejson 
Vilijams sa po 22 poena, dok je Dvejn Vejd postigao poen manje. U timu Bulsa, 
ali i na meču najbolji strelac bio je Andres Noćioni sa 30 poena, što je ipak 
slaba uteha za čikaški tim koji sada naredne dve utakmice igra na svom terenu.
- Potrudili smo se da utakmica bude zanimljiva na kraju, ali su oni od samog 
starta dominirali - priznao je nakon meča trener gostiju Skot Skils.
Ukoliko žele da uhvate priključak sa Hitom u što skorije vreme i da preokrenu 
rezultat, a to je samo 16 timova u istoriji NBA dosad uspelo da uradi, Bulsi će 
morati u Čikagu da od početka meča daju sve od sebe. 
Isto kao i Denver Nagetsi koji su u Los Anđelesu poraženi od Klipersa (98:87), 
koji im sada beže za dve pobede (2:0). Katino Mobli je domaće predvodio sa 21 
poenom, Elton Brend je postigao 19, dok je Vladimir Radmanović za 20 minuta 
ubacio osam poena. Četiri minuta na terenu je proveo i Željko Rebrača, ali se 
nije upisao u strelce.        