> Izvor: ebart
> Datum: 
> Rubrika: sport
> Naslov: FSSCG i "plavi karavan" pred Belgiju
> Članak:

FSSCG i "plavi karavan" pred Belgiju

Cilj - vratiti kult reprezentacije. Nastavak u Nišu, Kragujevcu, Subotici, 
Novom Sadu, a finalni dan u Beogradu 

Srbija i Crna Gora će dugo pamtiti 30. mart i sjajnu atmosferu koja je posle 
dužeg vremena vladala na našem najvećem stadionu kada igraju plavi. 
Španci su i te kako osetili vulkan sa Zvezdinih tribina, a da isto bude i 
protiv Belgije 4. juna u šestom kvalifikacionom kolu za plasman na SP, 
pobrinuli su se juče FSSCG i agencija "Plavi, plavi".
"Cela je nacija reprezentacija" slogan je kampanje koja će se od 26. maja 
odvijati širom Srbije, a za duel sa Litvanijom akcija će se proširiti na Crnu 
Goru i Republiku Srpsku.
- Ovu kampanju smo nazvali "Plavi karavan", sa ciljem da i navijači iz 
unutrašnjosti pomognu i osete fantastičan ambijent koji smo vratili na utakmice 
našeg nacionalnog tima. U Leskovcu ćemo biti gosti 26. maja, u Nišu 27, u 
Kragujevcu 28, u Subotici 1. juna, dan kasnije u Novom Sadu, a finalni dan 
održaće se u Beogradu kada će se odigrati meč sa Belgijom - kaže Slobodan 
Pejović, generalni direktor agencije "Plavi, plavi".
Zadatak je vratiti kult reprezentacije SCG?
- Hoćemo da vratimo veru u plave, da stvorimo navijački korpus koji će bodriti 
te momke i pratiti najbolju selekciju na utakmicama ne samo kod kuće već i van 
zemlje. Ljudi širom Srbije u svojim gradovima će moći da kupe ulaznice, a na 
poklon će dobiti navijačke rekvizite (kape, šalove, dresove), lopte... Na 
trgovima gradova će svirati "Plavi bend" i bubnjari, a svečanost će počinjati u 
20 časova. Gosti će biti poznati sportisti iz tih gradova, a reklama će se 
vrteti na 50 lokalnih televizijskih stanica širom SCG. Finalno veče je 
planirano u Beogradu, na dan utakmice, 4. juna, sa početkom u 15 sati, kada će 
navijački karavan pešice krenuti od Trga Republike prema stadionu Zvezde - 
zaključio je Pejović.