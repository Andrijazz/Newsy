> Izvor: ebart
> Datum: 
> Rubrika: sport
> Naslov: Crveno-beli juče počeli pripreme za proleće
> Članak:

Crveno-beli juče počeli pripreme za proleće

U dobrom raspoloženju, rešeni da prolećni deo šampionata odigraju u duhu 
jesenjih evropskih megdana protiv Kjeva i Lacija, fudbaleri Crvene zvezde juče 
su se okupili posle prvenstvene pauze i odradili prvi trening u 2003. godini. 
Na raspolaganje Zoranu Filipoviću, prvom stručnjaku crveno-belih, stavilo se 36 
kandidata za najbolji tim. Među njima, veliki je broj  mladih i perspektivnih 
igrača koji očekuju priliku za dokazivanje...  
- I dobiće je tokom rada koji nas narednih dana očekuje u Beogradu - ističe 
Zoran Filipović. - U pitanju su talentovani igrači, neki će uspeti da se 
nametnu odmah, neki kasnije, u svakom slučaju, do polaska u Trebinje odlučiću 
ko nastavlja pripreme sa nama.
Zvezdin strateg, uprkos okolnosti da za svako mesto u timu konkurišu po dva-tri 
igrača, ne isključuje mogućnost dolaska nekog pojačanja.
- To će se dogoditi samo ukoliko nam se ukaže mogućnost angažovanja nekog 
fudbalera ekstra-kvaliteta.
Neizvesnost oko odlaska kapitena Lalatovića, te Gvozdenovića i Pjanovića, 
potrajaće još neko vreme.
- Kao trener, najviše bih voleo da se ta dilema otkloni što pre, međutim, 
prelazni rok traje prilično dugo i moraćemo da sačekamo na rasplet - zaključio 
je Filipović. 