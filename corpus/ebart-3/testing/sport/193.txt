> Izvor: ebart
> Datum: 
> Rubrika: sport
> Naslov: Plavi sutra duelom sa San Marinom počinju kvalifikacije za prvenstvo sveta 
> Članak:

Plavi sutra duelom sa San Marinom počinju kvalifikacije za prvenstvo sveta 
2006. godine

fudbal

Odbrojavanje je završeno - od "azarbejdžanske kataklizme" srpskocrnogorskog 
fudbala prošlo je tačno 447 dana tokom kojih su plavi odigrali sedam mečeva 
pripremajući se za novi početak i povratak na "glavnu scenu" (skor 2-3-2 uz gol 
razliku 9:9). Sutra od 17.30 časova u najmanjoj evropskoj prestonici Servalju, 
Petkovićeva četa otvara novu stranicu, na startu kvalifikacija za prvenstvo 
sveta protiv selekcije San Marina. 
Dragan Mladenović, jedan od retkih članova plavog tima koji će u narednom 
periodu nositi dres sa grbom FSSCG, a koji nije učestvovao na blamantnom 
putovanju od Praga 2002. godine (Češka 0:5) do Bakua 2003. (Azerbejdžan 1:2), 
status naše reprezentacije opisao je rečima - "autsajder smo koji mora da 
pobeđuje". Ovoj kvalifikaciji, utisak je, ne treba dodati ni slovo, sa čim su 
se, izgleda, složili i svi izabranici Ilije Petkovića. Zbog toga od najboljih 
fudbalera Srbije i Crne Gore sutra treba očekivati da istrče mnogo manje gordi 
a mnogo više motivisani, nego pre četrnaest meseci u Bakuu.
- Znamo kakav smo zadatak preuzeli i šta treba da učinimo na startu 
kvalifikacija. Znaju to dobro i svi fudbalski zaljubljenici u našoj zemlji pa, 
možda, i ne treba trošiti reči na priču šta se od nas očekuje u Servalju. Došlo 
je vreme da "pričamo" samo na terenu - bio je juče kratak i jasan centralni 
štoper plavih i moskovskog Spartaka Nemanja Vidić.
U sličnom tonu govorili su i svi ostali članovi plavog tima a kapiten Savo 
Milošević nije želeo da komentariše dostizanje rekorda Dragana Džajića po broju 
nastupa u reprezentaciji.
- O rekordu ne razmišljam, koncentrisan sam isključivo na zadatak koji treba da 
ispunimo protiv San Marina. Siguran sam da sam zbog toga i pozvan u 
reprezentaciju. Svi znaju šta treba da uradimo na startu kvalifikacija i 
verujem da ćemo biti uspešni. Važno je da ozbiljnost koju smo pokazali minulih 
dana tokom priprema demonstriramo i na terenu protiv San Marina. Ako na tom 
planu budemo dobri, ostvarićemo i željeni rezultat na startu kvalifikacija - 
rekao je Milošević.
Ako je suditi po kombinacijama koje su juče uvežbavali na treningu na stadionu 
Olimpiko u Servalju, plavi će se San Marinu suprotsaviti u formaciji u kojoj su 
odigrali i prijateljski meč sa Slovenijom (3-5-2), ali i sa nešto ofanzivnijim 
srednjim redom. Umesto specijaliste za kvarenje protivničke igre, Igora 
Duljaja, na teren će od prvog minuta verovatno istrčati vezista Glazgov 
Rendžersa Dragan Mladenović. Uz Stankovića i Vukića na sredini, odnosno 
Dragutinovića i Koromana na bokovima, Kežmanom i Miloševićem u špicu i za skok 
igru u protivničkom šesnaestercu uvek raspoložene defanzivce Krstajića, Vidića 
i Gavrančića, to bi trebalo da bude dobitna kombinacija plavih u Servalju, za 
"rešetanje" mreže domaćina.