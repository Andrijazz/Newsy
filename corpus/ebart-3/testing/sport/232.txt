> Izvor: ebart
> Datum: 
> Rubrika: sport
> Naslov: CRVENA ZVEZDA DANAS (19.00) GOSTUJE EKIPI SLASKA U 8. KOLU ULEB KUPA
> Članak:

CRVENA ZVEZDA DANAS (19.00) GOSTUJE EKIPI SLASKA U 8. KOLU ULEB KUPA

Svesni da u Vroclavu možemo mnogo, mnogo da dobijemo - kaže Čedomir Vitkovac, 
krilo crveno-belih

POBEDA za drugi krug, poraz kao oproštaj... Košarkaši Crvene zvezde igraju 
večeras (19.00) u poljskom Vroclavu najvažniji meč u Evropi ove sezone. Protiv 
Slaska u 8. kolu ULEB kupa, crveno-beli će pokušati da ostvare želje iz 
novogodišnje noći. Biti ili ne biti?
- Mi ne gledamo tako na utakmicu. Spremamo se kao i za svaku drugu, iako smo 
svesni da u Vroclavu možemo mnogo, mnogo da dobijemo - kaže Čedomir Vitkovac, 
krilo crveno-belih. - Odmorili smo se tokom ove novogodišnje pauze, uz to smo 
se i dobro spremili, jedino nas je, na kraju, poremetila povreda kapitena 
Gorana Jeretina. Ovo je trebalo da bude Jerin veliki povratak i svi smo 
računali na njegovu pomoć.
Jeretin je, posle višemesečnog oporavka od povrede potkolenice, potom i pauze 
zbog istegnuća skočnog zgloba, na jednom od poslednjih treninga pred put u 
Poljsku polomio prst šake i sada mu sledi nova, duga pauza. Ni Subotić, ni 
Koprivica nisu se oporavili...
- Istina, bili smo u naletu na kraju 2004. godine, igrali smo sjajno, tako da 
ne znam da li kako će pauza uticati na nas. Nije se oporavio ni Subotić, koji 
bi nam mnogo značio, ali videćemo na parketu kako će sve funkcionisati. Mi ćemo 
dati sve od sebe da pobedimo - poručuje Vitkovac.
Slask je pobedio Crvenu zvezdu u prvom meču u Beogradu posle produžetka i to sa 
ubedljivih sedam poena razlike (81:88). Ubedljiv revanš Trifunovićevog tima sa 
već upisanom pobedom u "Pioniru" protiv Benfike, trebalo bi da bude dovoljan za 
bezbrižan put u Litvaniju u poslednjem kolu.