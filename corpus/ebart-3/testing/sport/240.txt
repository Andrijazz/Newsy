> Izvor: ebart
> Datum: 
> Rubrika: sport
> Naslov: VANREDNI KONGRES SVETSKE VESLAČKE FEDERACIJE U DUBROVNIKU
> Članak:

VANREDNI KONGRES SVETSKE VESLAČKE FEDERACIJE U DUBROVNIKU

DUBROVNIK će od danas do 6. februara biti u centru pažnje svetske veslačke 
javnosti. Povod je vanredni Kongres FISA, kome će u ime VSSCG prisustvovati 
generalni sekretar Nebojša Jevremović i Nebojša Ilić, savezni selektor naših 
majstora vesla. Jedan od razloga je i kandidatura Beograda za dobijanje regate 
Svetskog kupa u 2006. ili 2007. godini, ali će odluka biti poznata najkasnije 
do kraja marta.
- Pored izmena Statuta i takmičarskih pravila, Savet će usvojiti program novog 
olimpijskog ciklusa. Shodno tome, razmatraće se i mesta održavanja Svetskih 
kupova, a mi ćemo sa svoje strane učiniti sve kako bi naš glavni grad uskoro i 
dobio željeno domaćinstvo. To bi samo bila uvertira ka organizaciji SP za 
seniore A, kojoj u budućnosti težimo, a što je posle OI najveći mogući veslački 
događaj - istakao je pred polazak za Dubrovnik Nebojša Jevremović.