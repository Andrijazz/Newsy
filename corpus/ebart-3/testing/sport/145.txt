> Izvor: matf
> Datum: 
> Rubrika: sport
> Naslov: Partizan spremio spisak letnjih pojačanja
> Članak:


Partizan se zvanično nije oprostio od titule prvaka Srbije i Crne Gore, ali je 
i onima kojima je matematika slabija strana jasno da je minus sedam u odnosu na 
Crvenu zvezdu, osam kola pre kraja prvenstva, teško dostižno. Crno-beli su 
zacementirani na drugoj poziciji, koja donosi plasman u Kup UEFA, a rukovodstvo 
kluba, iako je letnji prelazni rok daleko, ne sedi skrštenih ruku. 
Direktor Nenad Bjeković je nedavno izjavio da navijači ne treba da brinu, jer 
će se velikom broju mladih igrača koji stižu krupnim koracima na veliku scenu, 
ovog leta sigurno priključiti nekoliko iskusnih fudbaleri, koji će garantovati 
rezultate na visokom nivou.
Gledajući u bližu prošlost, nije teško zaključiti da je Partizan raširenih ruku 
prihvatao povratak igrača koji su punu afirmaciju stekli u Humskoj, a zatim se 
otisnuli trbuhom za kruhom. Poslednji primeri su Nađ i Mirković, pre njih 
Kralj, Damjanac, Rašović, Đorđe Tomić...
Tempirane bombe za letnji prelazni rok jesu imena dva nekadašnja kapitena - 
Dragan Ćirić i Ivan Tomić. U ovom trenutku gotovo je sigurno da će njih dvojica 
sledeće sezone nositi dres koji im je omogućio transfere u Barselonu i Romu, a 
ostalo je da se utanače detalji.
Poslednja prvenstvena utakmica protiv Sartida potvrdila je da srednji red 
aktuelnog šampiona štuca. Nakon odlaska Ilića, nedostaje završni pas, neko ko 
će da oplemeni igru, Čakar posle povrede rebara još nije spreman, Nađ je blizu 
odlaska u Kinu, Iviću ističe ugovor, pa bi dolazak Ćirića i Tomića pomogao da 
se Radović, Vukčević, Babović i ostali izdanci omladinske škole ne potroše pre 
vremena.