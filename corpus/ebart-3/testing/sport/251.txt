> Izvor: matf
> Datum: 
> Rubrika: sport
> Naslov: PARTIZAN MB IZGUBIO DERBI I SADA LEČI KOŠARKAŠKE RANE
> Članak:


CRVENA zvezda je deklasirala večitog rivala (95:86), skoro istom merom kakvu je 
u oktobru Partizan uzeo Zvezdi, ali glavni razlog poraza šampiona leži u dve č
injenice: očajno je počeo utakmicu u kojoj kasnije nije imao ni minimalnu šansu 
da se vrati u život. Pored toga, teško da je Partizan mogao da se nada bodovima 
sa poletarcima Paunićem, Borovnjakom, Veličkovićem, Markovićem i Đurkovićem u 
timu.
Sa Šuputom, Perovićem, Stepom, Avdalovićem i Božovićem u publici, crno-beli 
sada vidaju košarkaške rane i samo od njih zavisi koliko će se brzo oporaviti, 
jer im u naredne dve nedelje slede dueli protiv Olimpije u Ljubljani i Cibone u 
Beogradu.
- Nekim našim igračima ovo je bio prvi derbi. Realno, nismo ni mogli više 
protiv Zvezde u ovakvom sastavu. Ipak, da smo samo malo bolje otvorili meč, 
možda smo i mogli nečemu da se nadamo. Dozvolili smo rivalu da se previše 
razmahne i to je uticalo na konačan rezultat - priznaje Dejan Milojević, koji 
je proradio tek od drge četvrtine.
Desetkovanog tima, ali sa Božićem, Bakićem, Samardžiskim i Tripkovićem, koji su 
već u 20. minutu imali po četiri lične greške, Partizan MB je bio lak gutljaj 
za crveno-bele, koji su bili žedni pobede nad evčitim rivalom od 4. novembra 
2001. godine.
- Napravio sam nekoliko nepotrebnih faulova, mada su i sudije svirale preko 
svake mere. Žao mi je što nismo pružili jači otpor Crvenoj zvezdi. Ne bi 
trebalo da više razmišljamo o ovom porazu, jer nas čekaju još dve veoma važne 
utakmice u sledeće dve nedelje - kaže Uroš Tripković, koji je sa samo sedam 
poena završio svoj nastup u večitom debiju.