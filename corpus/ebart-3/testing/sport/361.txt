> Izvor: ebart
> Datum: 
> Rubrika: sport
> Naslov: Real zabeležio i četvrtu uzastopnu pobedu 
> Članak:

Real zabeležio i četvrtu uzastopnu pobedu 

Real Madrid je zabeležio i četvrtu uzastopnu pobedu. Madridski "galaktičari" su 
u subotu uveče poslali ohrabrujuću poruku svojoj brojnoj armiji navijača pošto 
su uspeli da neutrališu vođstvo Kadiza na "Santjago Bernabeu" i pobede sa 3:1.

Gosti sa juga Španije poveli su u 54. minutu golom Medine na asistenciju Nenada 
Mirosavljevića, ali je Real golovima iz dva slobodna udarca preokrenuo rezultat 
u svoju korist.
Prvo je Roberto Karlos u 68. minutu razornim projektilom sa 18 metara pogodio 
mrežu gostiju, da bi tri minuta kasnije i Dejvid Bekam, prvim golom u sezoni, 
pronašao put do gola.
- Jako je važno što smo navijačima pokazali da umemo da igramo i kada protivnik 
vodi i da smo u stanju da načinimo preokret. Ušli smo u seriju pobeda i sada 
delujemo znatno ozbiljnije - smatra Dejvid Bekam.
Da sve bude u znaku domaćina pobrinuo se mladi Robinjo koji je u finišu 
utakmice sjajnim volej udarcem postavio konačnih 3:1. On još uvek veruje da je 
titula dostižna.
- Možemo da budemo šampioni! Ništa još nije gotovo. Prednost rivala jeste 
velika, ali ne i nedostižna. Trener je hteo da igram po levom boku i mislim da 
je sve bilo kako treba. Mislim da je sudija propustio da dosudi penal za nas u 
prvom delu, ali to na kraju nije imalo uticaja - rekao je mladi brazilski as, 
koji kaže da je ekipa sada jaka "kako na terenu, tako i van njega".