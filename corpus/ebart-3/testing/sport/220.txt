> Izvor: ebart
> Datum: 
> Rubrika: sport
> Naslov: Košarkaši Crvene zvezde protiv Slaska doživeli drugi poraz u ULEB kupu, ponovo 
> Članak:

Košarkaši Crvene zvezde protiv Slaska doživeli drugi poraz u ULEB kupu, ponovo 
posle produžetka

Ko kaže da je u sportu najvažnije biti zdrav, taj se grdno vara. Ako vam nije 
jasno, onda pogledajte snimak (ako već niste gledali direktan prenos) utakmice 
trećeg kola ULEB kupa, u kome je Crvena zvezda doživela drugi poraz u ovom 
takmičenju. Crveno-beli, skoro svi zdravi i pravi, izgubili su u svom Pioniru 
od poljskog Slaska 81:88 posle produžetka, baš kao i u prošlom kolu od Telekom 
Bona.
Prema rečima gostujućeg trenera, pola tima mu nije bilo spremno za ovaj meč 
zbog raznih problema s bolešću, odnosno povredama, a rekovalescent Votson, koji 
je odradio samo dva treninga sa timom, otkako se oporavio, ubacio je Zvezdi 
neverovatnih 39 poena, uključujući i trojku za produžetak.
Zvezda je 25 sekundi pre kraja meča imala plus tri (72:69) i jedan faul do 
bonusa, što je posle pet sekundi rezonski iskoristila. Međutim, kada su svi 
očekivali novi faul, što bi Poljacima omogućilo da šutiraju sa penala i dalo 
Zvezdi napad s minimum poenom prednosti, Vuk Radivojević je dozvolio "ubici" 
Votsonu da trojkom poravna rezultat. Poslednji napad crveno-belih je prokockan, 
nepreciznim pokušajem Stefanovića, da bi gosti rutinski preko kontri stigli do 
pobede u dodatnih pet minuta.
Zvezda je prvo poluvreme rešila u svoju korist, najviše zahvaljujući 
raspoloženom Radivojeviću, koji je pogodio četiri trojke u drugoj četrvtini, 
međutim, ravnotežu je održavao pomenuti Votson.
U trećem periodu samo je Koprivica postigao koš iz igre od ukupno 12 poena 
domaćih. Zvezda je četiri minuta pre kraja imala plus pet (67:62), a 25 sekundi 
pre kraja i 72:69, međutim, ni to nije bilo dovoljno pobedu.