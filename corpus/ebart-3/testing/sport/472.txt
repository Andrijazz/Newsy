> Izvor: matf
> Datum: 
> Rubrika: sport
> Naslov: Mihael Šumaher, bivši vozač Formule 1, od juče najbogatiji penzioner na svetu
> Članak:


Mihael Šumaher (38) sa godišnjim primanjima većim od 80 miliona dolara od juče 
je najbogatiji penzioner na svetu. Legendarni nemački as, koji je čak sedam 
puta osvajao titulu u prvenstvu Formule 1, imaće priliku da svoj bankovni konto 
još više uveća, jer je Mihael Šumaher brend koji se odlično prodaje. Za razliku 
od njega, srpski sportisti koji odu u penziju mogu samo da maštaju o 
Šumaherovim milionima.
Poređenja radi, prema podacima Republičkog zavoda za statistiku prosečna 
septembarska plata u Srbiji iznosi 22.259 dinara, što bi preneto na godišnji 
nivo iznosilo 267.108 dinara. Siroti Šumaher godišnje će, iako u penziji, 
zarađivati preko pet milijardi dinara (preciznije 5.129.824.000), odnosno 
19.205 puta više od prosečnog Srbina!
Otkada je pre mesec dana Mihael Šumaher zvanično objavio da se na kraju sezone 
povlači iz Formule 1, sponzora zainteresovanih za saradnju s njim ima više nego 
ikada. Menadžer sada već bivšeg vozača Ferarija Vili Veber, kome pripada 20 
odsto od svakog ugovora koji Mihael potpiše, nedavno je izjavio da njih dvojica 
planiraju odlične poslove i posle završetka Šumaherove karijere. Nemac je već 
obnovio saradnju s kompanijama DVAG, "Šel" i "Omega". Finansijski stručnjaci 
predviđaju da će 2007. godine Mihael Šumaher zaraditi oko 26 miliona dolara, 
što je više od ukupne zarade Ralfa Šumahera, Fernanda Alonsa i Kimija Raikonena.
Prema najnovijim procenama, Nemac je zahvaljujući svojim sponzorskim ugovorima, 
platama i imovini težak oko 800 miliona dolara. Iako je okončao karijeru u 
Ferariju, on će i dalje ostati na platnom spisku Fijata, jer će narednih 
nekoliko godina raditi kao savetnik u "skuderiji". Nemački automobilski gigant 
"Audi" ponudio je Šumiju 12,5 miliona dolara godišnje kako bi vozio u DTM 
šampionatu ili nastupao u legendarnoj trci "24 časa Le Mana". Zanimljivo je da 
svi vozači DTM prvenstva, među kojima su mnogi bivši vozači Formule 1 (Mika 
Hakinen, Hajnc Harald Frencen, Žan Alezi i Nikolas Kijeza), zajedno imaju 
primanja manja od 12,5 miliona dolara.
Podaci o velikom bogatstvu Mihaela Šumahera veoma su šturi jer se Nemac 
pobrinuo da svoj privatni život drži što dalje od očiju javnosti. Zna se da 
bankovne račune ima u nekoliko poznatih švajcarskih banaka, a veliki novac 
uložio je u porodično imanje u Švajcarskoj, gde je kupio jedno selo, izgradio 
veliki ranč na kojem uzgaja konje i ovce, a porodičnu garažu krasi na desetine 
najluksuznijih automobila današnjice. I pored velikog bogatstva, Šumaher je 
skroman momak, ne odlazi na fensi žurke i partije svetskog džet-seta, već u 
svom bogatstvu uživa pored supruge Korine, ćerke Đine Marije i sina Mika.
Koliko je Šumi bio značajan Ferariju i FIA, najbolje odslikava podatak da su 
Berni Eklston i Luka di Montezemolo zajednički pokušali da nagovore Nemca da 
odlazak u penziju prolongira do 2008. godine. Naime, Ferari je bio spreman na 
to da Nemcu plati 30 miliona evra godišnje, ali je on pod pritiskom porodice 
ipak odustao. Sada mu predstoji odmor na porodičnom imanju i dvorcu u pokrajini 
Gland u Švajcarskoj, kao i u brojnim kućama širom sveta.