> Izvor: matf
> Datum: 
> Rubrika: sport
> Naslov: Crvena zvezda danas (20.00) u drugom kolu Gudjir lige gost Širokom Hercegtisku
> Članak:


Nakon startne pobede nad Lovćenom ostvarene u subotu u prvom kolu Gudjir lige, 
Crvena zvezda već danas gostovaće veoma neugodnoj ekipi Širokog Hercegtiska. 
Crveno-beli imaće veoma težak zadatak da zabeleži i drugi uspeh, pre svega zbog 
činjenice da su domaćini na premijeri ovogodišnjeg regionalnog takmičenja u 
Novom Mestu priredili najveće iznenađenje savladavši favorizovanu Krku.
- Široki je napravio veliko iznenađenje u prvom kolu, tako da mi imamo obavezu 
da iz poraza Krke izvučemo pouke. Na ovaj meč odlazimo odmorni, motivisani i 
spremni sa željom da pobedimo. Najvažnije je da nametnemo svoj stil igre i da 
dug period priprema iza nas konačno pokaže rezultate - izjavio je Milan Dozet, 
jedan od četvorice igrača iz sadašnjeg tima koji je i prošle godine imao 
priliku da oseti atmosferu meča protiv Širokog Brijega.
Veoma oprezan pred gostovanje na "vrućem" terenu je i trener crveno-belih Zmago 
Sagadin, koji zbog dugog staža u Sloveniji i Hrvatskoj dobro poznaje većinu 
igrača iz tima protivnika.
- Široki poseduje veoma iskusan tim iz kojeg čak osam igrača mogu igrati u bilo 
kojoj ekipi Gudjir lige. Najopasniji košarkaš svakako je Vanjak, koji je bio 
ključni igrač u pobedi nad veoma dobrom ekipom Krke, koja je dosta pojačana u 
odnosu na prošlogodišnji sastav. Naš primarni cilj će biti da im ne dozvolimo 
da se raspucaju i isforsiraju igru kao u Novom Mestu, kada su ostvarili učinak 
od 42 odsto uspešnosti za tri poena i 82 odsto u šutu sa slobodnih bacanja. 
Dakle, moramo ponoviti igru iz drugog poluvremena sa Lovćenom, znači veoma 
agresivno odigrati u odbrani, izvršiti pritisak na spoljne igrače, pre svih 
Jeretin i Stefanović uz pomoć Koprivice, odigrati bolje u skoku i truditi se da 
načinimo što manje grešaka - rekao je Sagadin. 
Crveno-beli na ovom meču, koji će biti prenošen samo na radiju, neće moći da 
računaju na pomoć Majkla Kempbela, koji je izgubio pasoš, dok se očekuje bolja 
igra pod koševima budući da će se u tim posle problema sa temperaturom i 
stomakom vratiti Nikola Jestratijević.