> Izvor: ebart
> Datum: 
> Rubrika: sport
> Naslov: POČETKOM LETA PRVI KOŠARKAŠKI KAMP DEJANA BODIROGE
> Članak:

POČETKOM LETA PRVI KOŠARKAŠKI KAMP DEJANA BODIROGE

Želimo da naš kamp bude kvalitetan u svakom pogledu i da iz njega učesnici 
izlaze zadovoljni i bolji. Posebno ćemo insistirati na druženju i izgradnji 
timskog duha

OSTAVIO je Dejan Bodiroga dubok trag u našoj, evropskoj i svetskoj košarci. Do 
prošle godine kapiten svetskih šampiona, sada predvodi rimsku Lotomatiku, ali 
korene ne zaboravlja. Želi da što pre dobije naslednika, na našim prostorima, u 
Evropi, ali i u svetu.
Početkom leta (29. jun - 15. jul) u Trebinju naš as organizuje prvi kamp "AND 1 
Dejan Bodiroga", koji će da okupi decu iz Srbije, Republike Srpske, Federacije 
BiH, Slovenije, a pozvaće i 16 košarkaških talenata iz celog sveta... Kamp će 
raditi sa blagoslovom njegovog preosveštenstva, gospodina Grigorija, vladike 
zahumsko-hercegovačkog. Planirano je da kamp bude tradicionalan i da okuplja 
najbolje svetske kadete, dajući prednost talentovanim dečacima i devojčicama 
(od 12-16 godina) s prostora republika nekadašnje Jugoslavije.
Prvi korak je već načinjen, u vreme 34. EP u Beogradu održan je elitni kamp sa 
48 kadetskih nada (igrači od 15 i 16 godina) iz Srbije, Crne Gore, Hrvatske, 
Slovenije, BiH, Makedonije, Rusije, Italije i Bugarske. Najviše igrača je bilo 
iz Partizana, Crvene zvezde i FMP, a Dejan Musli, član ekipe iz Železnika, 
proglašen za najboljeg igrača turnira.  
- Izuzetno sam zadovoljan probnim kampom u Beogradu - kaže Dejan Bodiroga. - To 
je bila lepa najava za ono što će se događati ovog leta u Trebinju. Stručni rad 
je poveren profesoru Milivoju Karalejiću, kojem će pomagati provereni treneri. 
Želimo da naš kamp bude kvalitetan u svakom pogledu i da iz njega učesnici 
izlaze zadovoljni i bolji. Posebno ćemo insistirati na druženju i izgradnji 
timskog duha.
Bodiroga je roćen u vojvođanskom mestu Klek, u blizini Zrenjanina, ali koreni 
su mu u Trebinju. To je jedan od razloga zašto će prvi kamp biti baš u ovom 
lepom hercegovačkom gradu. 
- Odlučili smo se za ambijent u kojem se rađaju dečaci sa izraženim 
predispozicijama za košarku - kaže profesor Milivoje Karalejić, stručnjak koji 
je brinuo o fizičkoj spremi mnogih poznatih evropskih ekipa i reprezentacije 
Jugoslavije. - Tu mislim na Dinaru, Hercegovinu i severni deo Crne Gore. Želimo 
taj potencijal da pretvorimo u košarkaške sposobnosti. Poznato je da se u 
Trebinju rađaju visoki, snažni ljudi. Vrhunski čovek i igrač Bodiroga, čiji su 
roditelji iz Trebinja, ovo radi iz ljubavi prema košarci. Obojica verujemo da 
će naš kamp iznedriti nekog novog Bodirogu, iako smo svesni da to neće biti 
lako. 
Sa takvim asom i takvim stručnjacima, sigurno je, brzo će da se pojavi neki 
novi Dejan. Iz Kleka ili Trebinja - svejedno. Biće dobro za našu košarku.