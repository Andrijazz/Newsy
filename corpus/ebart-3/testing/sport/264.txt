> Izvor: matf
> Datum: 
> Rubrika: sport
> Naslov: Redži Frimen možda i nije bio potreban Vojvodini na startu Superlige
> Članak:


Matematički gledano, Vojvodini čak i nije bio potreban Redži Frimen, junak 
nedavnog hit-transfera, da bi sinoć pobedila Partizan. Tamnoputi Amerikanac, 
donedavni košarkaš Refleksa, na debiju za novosadsku ekipu nije postigao 
nijedan poen, ali je Vojvodina ipak savladala crno-bele 86:81 u prvom kolu 
Super lige, pred 5.000 gledalaca na tribinama "Spensa".
Tradicionalno oslonjen na "šta Milojević uradi" filozofiju, aktuelni šampion 
naše zemlje nije imao rešenja za rafalnu paljbu Novosađana iz spoljne linije 
(Feliks Kojadinović postigao 23 poena, od čega pet trojki), ali ni za centra 
Kibua Stjuarta. Robusni Amer je sa 22 poena i 12 skokova uspešno parirao 
srpskom razbijaču Dejanu Milojeviću u svojevrsnom MVP okršaju i praktično nosio 
Vojvodinu do trijumfa, uz pomenutog Kojadinovića i izuzetno korisnog Miljana 
Pavkovića koji je izvodio slobodna bacanja kao DŽef Hornasek (11 pogodaka iz 13 
pokušaja).
Domaći tim je u većem delu utakmice bio u vođstvu, ali ipak nije mogao da se 
"odlepi" na dvocifrenu prednost, pa je pola minuta pre kraja imao samo tri 
poena i jednu brigu viška - Uroš Tripković stao je na liniju slobodnih bacanja.
Mladi plejmejker Partizana, međutim, loše šutersko veče (iz igre 2-11), 
zaokružio je tako što je promašio oba penala, posle čega crno-beli više nisu 
mogli da spreče poraz na startu zakasnelog, predugo čekanog, zbog onog "izlaska 
na more" zapostavljenog prvenstva Srbije i Crne Gore.