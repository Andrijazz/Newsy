> Izvor: ebart
> Datum: 
> Rubrika: sport
> Naslov: TRENER LJUBIŠA TUMBAKOVIĆ KAO "RATNI REPORTER" IZ SAUDIJSKE ARABIJE
> Članak:

TRENER LJUBIŠA TUMBAKOVIĆ KAO "RATNI REPORTER" IZ SAUDIJSKE ARABIJE

Ovde u Rijadu nije baš prijatno u poslednjih nekoliko dana, jer se još broje 
mrtvi i ranjeni...

NIJE lako biti fudbalski trener. Trofejni stručnjak Partizana, LJubiša 
Tumbaković, već nekoliko meseca radi u Saudijskoj Arabiji. I bilo je sve kao iz 
bajke donedavno, kada je bombaš samoubica u elitnom delu glavnog grada Rijada 
ubio, procenjuje se, između 20 i 30 ljudi, a ranio najmanje stotinu. Snažna 
eksplozija je ostavila krater prečnika pet i dubine dva metra!?
- Rijad ima više elitnih četvrti i na sreću, ja živim u centru, a nemio događaj 
je bio na periferiji grada, pa ja nisam bio ugrožen - raportira iz vrelog 
Rijada Tumbaković. - Iskren da budem, nije baš prijatno u poslednjih nekoliko 
dana, jer atmosfera nije dobra, još se broje mrtvi i ranjeni...
Tumbaković kaže da je zamro i život u Rijadu.
- "Kuća-škola", ne izlazimo nigde, samo trening i pravac  kući. Svi su u grču, 
nekada se ovako nešto događalo jednom u nekoliko godina, a ovo je drugi napad u 
poslednjih šest meseci. Kontrole na sve strane: automati, mitraljezi, borna 
kola, svakako nije prijatno.
S Tumbakovićem pričamo dok u DŽedi čeka prvenstvenu utakmicu, ali mu događaji u 
Rijadu nikako ne izlaze iz glave.
- Amerikanci i Englezi su ovde žigosani i oni to znaju, ali ni nama ne piše na 
čelu odakle smo. Zato i postoji strah od nemilih događaja, međutim, mi smo 
sportisti, ne bojimo se ničega i "teramo" našu priču. Ovde preko dana nema 
nikoga, jer traje Ramazan, pa se u to vreme spava, a živi se noću. Posle 17.10 
može i da se jede, a molitve idu kao na traci...
 I, šta sada?
- Idemo dalje, u nove pobede - s osmehom završava razgovor LJubiša Tumbaković. 
- Nije nam lako, nije nam ni prijatno, ali mi smo profesionalci. Dobro guram, 
ispred nas je samo dugogodišnji prvak Itihad, međutim, kako smo praktično već 
obezbedili učešće u plej-ofu, spremam tim za odlučujuće utakmice. Izdržaćemo i 
ovu "torturu"...