> Izvor: matf
> Datum: 
> Rubrika: sport
> Naslov: Bolest bubrega jača od centra NJu DŽersija
> Članak:


Centar NJu DŽersi Netsa Alonzo Morning okončao je karijeru zbog bolesti bubrega 
i predstoji mu transplantacija, potvrdio je generalni menadžer NBA ligaša Rod 
Torn. 
- Sa velikim žaljenjem moram da saopštim tu vest. Alonzo je veliki šampion i 
borac, ali je sada sasvim izvesno da on više neće moći da igra košarku. Naše 
misli i molitve su sa njim i njegovom porodicom uoči medicinskih pretraživanja 
i operacije koja mu predstoji - izjavio je Torn. 
Bolest bubrega kod 33-godišnjeg asa otkrivena je pre tri godine, ali ni posle 
uporne borbe i stalnih dijaliza nije uspeo da se sasvim oporavi. Prošle sezone 
nije odigrao nijednu utakmicu. Ipak, u julu ove godine NJu DŽersi je za njegov 
prelazak iz Majami Hita i četvorogodišnji ugovor platio 22 miliona dolara. 
Morning se, međutim, u novom dresu pojavio na samo 12 mečeva ove sezone 
igrajući prosečno 17,9 minuta sa skorom od osam poena i 2,3 skoka po utakmici.
Lekar specijalista sa Univerziteta Kolumbija DŽerald Ejpil konstatovao je 
rapidno pogoršanje funkcije bubrega kod slavnog košarkaša, navodeći da bi dalje 
fizičke aktivnosti ugrozile njegov život. 
- Došlo je do poremećaja hemijske ravnoteže u njegovoj krvi i bilo bi vrlo 
opasno da nastavi sa igranjem, pogotovo što se bolest pogoršava. Alonzu je 
neophodna transplantacija bubrega i mi smo već u potrazi za donatorom - rekao 
je Ejpil. 
Morning je učesnik sedam "Ol star" utakmica, ali nikada nije osvojio šampionski 
prsten niti igrao u velikom NBA fiinalu. U dresu olimpijskog tima SAD 2000. 
godine u Sidneju osvojio je zlatnu medalju. Izabran 1992. godine kao drugi pik 
na draftu, Morning je prve tri sezone proveo u Šarlot Hornetsima, a narednih 
osam u Majamiju, odakle je letos prešao u NJu DŽersi. 
Tokom 11 sezona imao je prosek od 20,3 poena i 9,8 skokova po utakmici, a 1999. 
i 2000. godine proglašavan je za najboljeg odbrambenog igrača u NBA ligi.  
TANJUG