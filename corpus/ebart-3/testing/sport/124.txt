> Izvor: ebart
> Datum: 
> Rubrika: sport
> Naslov: LIGA ŠAMPIONA ZA ODBOJKAŠICE: CRVENA ZVEZDA - KONIC 3:1
> Članak:

LIGA ŠAMPIONA ZA ODBOJKAŠICE: CRVENA ZVEZDA - KONIC 3:1

Naš prvak obezbedio drugo mesto u grupi i preostaje da naredne srede protiv 
Asistela u Italiji pokuša da kao najbolji drugoplasirani prođe u plej-of za 
"fajnal for"

DVORANA: SC "Voždovac" na Banjici. Gledalaca: 1.050. Sudije: Kotoanta 
(Rumunija) i Mihelinakis (Grčka).
C. ZVEZDA: Erić 10, Đerisilo 22, Mratinković 1, Popović 14, Lakušić, Ilić 4, 
Vasin, Ognjenović 10, Hanušić, Božić, Spasojević 15, Vujović (libero). Poeni - 
napad: 58, blok: 11, servis: 7, greške rivala: 16 (7 iz servisa).
KONIC: Surikova 1, Horka 8, Soto 15, Kutek, Frej 4, Vlčkova 24, 
Koleva-Lazarova, Gerson, Martinson 1, Rorer (libero), Vetra 9. Poeni - napad: 
41, blok: 15, servis: 6, greške rivala: 21 (9 iz servisa).
"BRAVO, devojke!" - pozdrav je zadovoljnih "delija" koji sve govori. 
Odbojkašice Crvene zvezde uspele su da se za 24 časa
oporave od ekspresnog poraza protiv prejakog Asistela i u 90 minuta lepe 
predstave na "Banjici" još jednom savladaju švajcarski Konic u trećem meču A 
grupe Lige šampiona - 3:1 (25:23, 17:25, 25:16, 25:19). Naš prvak je ovim 
trijumfom obezbedio željeno drugo mesto i preostaje mu da u Italiji naredne 
srede pokuša naizgled nemoguće: kao najbolji drugoplasirani tim prođe u plej-of 
za "fajnal for".
- Ušli smo znatno staloženije u ovaj duel i odmah je sve mnogo bolje 
funkcionisalo, što se posebno odnosi na servis i broj načinjenih grešaka. 
Naravno da smo zadovoljni, jer da nam je neko ponudio uoči starta dve pobede u 
tri meča, oberučke bi prihvatili - nije krio zadovoljstvo strateg Zoran Terzić.
Crveno-bele su prvi set spretno i sretno dobile, a drugi ubedljivo izgubile. 
Zato je treći bio kao "iz udžbenika", dok u poslednjem nisu dozvolile gošćama 
ni da pomisle da se vrate u meč. Blistale su najiskusnije, kapiten Anja 
Spasojević i Ivana Đerisilo koje su ravnopravno podelile opterećenje, a sjajnu 
podršku su imale u mladom levorukom  korektoru Ivani Popović (13 poena iz 18 
napada!) i tehničaru Maji Ognjenović, koja je na 13 poena iz Berna sada 
pridodala beogradskih deset - četiri iz napada i po tri iz servisa i bloka.