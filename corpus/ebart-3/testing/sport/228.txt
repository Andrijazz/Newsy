> Izvor: ebart
> Datum: 
> Rubrika: sport
> Naslov: Rang lista FIFA za 2004. godinu
> Članak:

Rang lista FIFA za 2004. godinu

Nismo bili na Evropskom prvenstvu u Portugaliji i ceh smo platili, ali 
zahvaljujući uspesima u kvalifikacijama za Mundijal u Nemačkoj pali smo "samo" 
pet mesta u odnosu na prošlu godinu. Međunarodna fudbalska federacija FIFA 
objavila je juče završnu rang-listu najboljih svetskih reprezentacija u 2004. 
godini, prema kojoj selekcija Srbije i Crne Gore zauzima 46. mesto sa 599 
bodova. U odnosu na listu iz novembra "plavi" fudbaleri su, zahvaljujući dobrim 
rezultatima u kvalifikacijama, skočili za osam mesta i našli se neposredno iza 
selekcije Belgije.
U vrhu liste nema promena. Brazil ubedljivo završava godinu na vrhu, treći put 
uzastopno, sa 843 boda, ispred Francuske (792), Argentine (785), Češke (777) i 
Španije (765), glavnog rivala našeg tima u kvalifikacijama za Mundijal 2006.
Reprezentacija Kine je najviše napredovala protekle godine, za 32 mesta, i sada 
je 54, za razliku od 86. pozicije na kraju 2003, dok su najviše nazadovali 
Island (35 mesta, sada je 93.) i Škotska (32 mesta, sada je 86.).
Među deset ekipa koje su zabeležile najveći pad na listi dve su iz sedme 
kvalifikacione grupe za prvenstvo sveta u kojoj se takmiči SCG. Belgija je na 
kraju prošle godine bila 16. na listi, a sada je 45, dok je Bosna i Hercegovina 
bila 59. a sada je 79. Od ostalih rivala u našoj kvalifikacionoj grupi 
Litvanija je na 100. mestu, a San Marino na 164.