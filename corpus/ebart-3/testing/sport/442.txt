> Izvor: ebart
> Datum: 
> Rubrika: sport
> Naslov: ODBOJKAŠI SCG SUTRA (20.00) U BEOGRADU PROTIV SAD
> Članak:

ODBOJKAŠI SCG SUTRA (20.00) U BEOGRADU PROTIV SAD

Najvažnije je da u oba meča slavimo, a posle ćemo da delimo poene i čekamo 
ishod duela Poljske i Japana - ističe Roljić

DIGITRON je stavljen po strani. Odbojkaši SCG ne žele da se opterećuju 
poen-količnikom pred duele sa Amerikancima. Plavi žele da sutra i u subotu 
(20.00) u Beogradu i Novom Sadu ostvare pobede i potom se uzdaju u čast Japana 
u megdanima sa Poljskom. 
Jer, najverovatnije će poen-količnik odlučivati o pobedniku A grupe i učesniku 
finalnog turnira Svetske lige u Moskvi.
- Naš zadatak je da pobedimo. Ne pada nam na pamet da se za vreme utakmice 
opterećujemo poen-količnikom. Važno je da igramo bolje nego protiv Japana, da 
jakim servisom uzdrmamo Amerikance. Uostalom, imamo veoma iskusne igrače, koje 
malo toga može da poremeti - naglašava Branko Roljić.
Libero plavih poštuje Amerikance, ali smatra da je kvalitet na našoj strani.
- Mi smo u Spokejnu odigrali ispod nivoa. Prvi put smo slavili, drugi put 
izgubili. Oni mogu da budu neugodni ukoliko se potcene. Naročito je opasan 
njihov primač Pridi, koji igra veoma brzo i dobija više lopti od korektora. 
Zato je veoma bitno da ga umirimo i tako završimo pola posla - ističe Roljić.
Nekadašnji igrač Vojvodine nada se da će "Pionir" i "Spens" biti ispunjeni do 
poslednjeg mesta.
- Neophodna nam je i pomoć navijača. Nadamo se da ovog puta nećemo oscilirati, 
mada je teško odigrati dva dana zaredom na vrhunskom nivou. To se videlo 
prošlog vikenda protiv Japana, kada je došlo do pada u trećem setu - objašnjava 
Roljić.