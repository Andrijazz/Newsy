> Izvor: ebart
> Datum: 
> Rubrika: sport
> Naslov: PARTIZAN PIVARA MB U EVROLIGI IZGUBIO OD KLIMAMIA - 85:88
> Članak:

PARTIZAN PIVARA MB U EVROLIGI IZGUBIO OD KLIMAMIA - 85:88

Crno-beli nastupili sa golobradom ekipom, najiskusniji opet u publici, 
povređeni. Miloš Vujanić nekadašnjem klubu ubacio 25 poena

DVORANA "Pionir". Gledalaca: 2393. Sudije: Koeljo (Portugalija), Amoros 
(Španija) i Bakalis (Grčka).
PARTIZAN PIVARA MB: Tripković 24 (3 trojke), Bogdanović 17 (3 trojke), Božić 6, 
Perović 10, Marković, Samardžiski 4, Erden, Borovnjak 5, Baki 4, Step 15 (3 
trojke, 5 izgubljenih lopti).
KLIMAMIO: Bazile 13, Mancineli 2, Belineli 3, Bagarić 8, Poceko, Vujanić 25 (3 
trojke), Rančik 17, Lorbek 2, Kjumenti, Korteze, Daglas 18.
Partizan MB je doživeo novi, deveti poraz u Evroligi, ali za razliku od nekih 
prethodnih, na ovom nema šta da mu se zameri. U gostima kod šampiona SCG je bio 
Klimamio iz Bolonje, od pre dve nedelje učesnik drugog kruga Evrolige, a 
crno-beli su izgubili u neizvesnoj završnici - 85:88 (14:21, 26:22, 20:25, 
25:20).
Miloš Vujanić je prvi put, po odlasku iz Partizana igrao pred svojom publikom u 
"Pioniru" i nije imao milosti prema nekadašnjem klubu. Ubacio je Partizanu 25 
poena i bio najefikasniji igrač utakmice.
Imali su Bolonjezi u nekoliko navrata rekordnih 11 poena prednosti (2:13, 
29:40, 64:75), juniorski sastav Duška Vujoševića je prvi i jedini put u vođstvu 
bio u 23. minutu (47:45), ali na kraju je viđena neizvesna završnica u kojoj je 
Uroš Tripković u poslednjih deset sekundi meča imao napad i šut za produžetak.