> Izvor: ebart
> Datum: 
> Rubrika: sport
> Naslov: Niko me više neće pamtiti kao čoveka koji je promašio penal za titulu u La 
> Članak:

Niko me više neće pamtiti kao čoveka koji je promašio penal za titulu u La 
Korunji, već kao trenera ekipe koja je napravila podvig u Švedskoj, kaže 
selektor Srbije

Baš je lepo danas biti Miroslav Đukić! Selektor mlade reprezentacije Srbije, 
koja je u revanš meču baraža za EP savladala Šveđane u Trolhatenu sa 5:0 i 
nadoknadila "minus tri" iz Novog Sada, dočekao je da već na početku trenerske 
karijere napravi podvig za istoriju.
- Nisam je sada ništa bolji trener nego što sam bio posle Novog Sada, ali 
upravo u tome i jeste draž fudbala. Jedna ili dve lopte potpuno ti promene 
karijeru. Ovo što su moji momci uradili u Švedskoj zaista je bilo fantastično. 
Više me niko neće pamtiti kao čoveka koji je u Deportivu iz La Korunje promašio 
penal za titulu u poslednjem minutu, već kao trenera reprezentacije koja je od 
0:3 na svom terenu uspela da pobedi 5:0 u Švedskoj. Nadam se da ćemo se ovako 
radovati i na EP u Holandiji, a posle toga i na Olimpijskim igrama u Pekingu - 
pričao je Đukić u avionu kojim se mlada reprezentacija vratila u Beograd.
Na pitanje da li su ga zabolele "teške reči" posle debakla u Novom Sadu, Đukić 
kaže:
- Najlakše je "udariti" po nekome posle poraza. Sve što je rečeno i napisano 
između dva meča više govori o ljudima koji su to radili, nego o meni. Ja sam i 
posle utakmice u Novom Sadu čestitao momcima i rekao da su izgubili prvenstveno 
zbog loše sreće. Znao sam da to ne može da se ponovi u Švedskoj i duboko u sebi 
nadao sam se da imamo šanse.
Nekadašnji reprezentativni štoper priznaje da mu u pojedinim trenucima meča u 
Trolhatenu nije bilo lako:
- Sve je krenulo sjajno, već na 2:0 morao sam da smirim momke, da im kažem da 
ne razmišljaju o trećem golu i da ne žure. Možda je sa strane izgledalo da 
mirno gledam utakmicu, ali verujte mi, dlanovi me bole od "stiskanja" tokom 
devedeset minuta revanš meča - zaključio je Đukić, koji će, prema rečima 
predsednika FSS Zvezdana Terzića, uskoro potpisati novi dvogodišnji ugovor.
Svi igrači poklonili su veliki trijumf svom selektoru. Još na terenu bacali su 
ga u vazduh, a prva pesma koju su zapevali u svlačionici bila je: "Đuka, 
majstore!" Tek posle toga pevalo se: "Evropsko prvenstvo", "Bićemo prvaci", itd.
- Selektor stvarno nije zaslužio da ga kritikuju posle prvog meča. Samo mi koji 
smo sa njim ova poslednja tri meseca znamo kako nam je lepo i kakvu je 
atmosferu napravio. Zato smo se i dogovorili da u revanšu igramo za njega - 
priča junak revanš meča Stefan Babović.