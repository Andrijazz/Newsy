> Izvor: ebart
> Datum: 
> Rubrika: sport
> Naslov: Raša Nesterović i njegov agent Bil Dafi znali su šta rade kada su odbili ponude 
> Članak:

Raša Nesterović i njegov agent Bil Dafi znali su šta rade kada su odbili ponude 
Niksa i Minesote. Sada već bivši centar Timbervulfsa dogovorio se sa aktuelnim 
šampionima NBA lige i već danas će potpisati šestogodišnji ugovor vredan 42 
miliona dolara. Načelni dogovor  postignut je još pre dve nedelje, kada je 
trener San Antonija Greg Popović iskoristio boravak u Beogradu (na košarkaškoj 
Klinici), "skočio" do Slovenije i napravio dil sa Nesterovićem, koji se odmarao 
u "deželi".
Dolazak robusnog centra svakako će najviše obradovati Tima Dankana, koji će 
moći da igra mnogo ofanzivnije i da se "izvlači" na svoje omiljeno mesto 
krilnog centra.
Čelnici Minesote brzo su se snašli posle odbijanja Nesterovića da produži 
ugovor. Novi centar Vulfsa postaće Majkl Olovokandi. Bivši igrač Kindera i 
Klipersa igraće sledeće tri sezone u dresu Minesote za 16 miliona dolara. Treba 
napomenuti da su Niksi posle Nesterovića i Olovokandija (ostali kratkih rukava) 
u očajničkoj potrazi za centrom i prema poslednjim informacijama sledeća meta 
je Predrag Drobnjak.