> Izvor: ebart
> Datum: 
> Rubrika: sport
> Naslov: Nenad Krstić, centar Partizana, kategoričan
> Članak:

Nenad Krstić, centar Partizana, kategoričan

Posle neočekivano ubedljive pobede Partizana u Novom Sadu (111:67), centar 
crno-belih Nenad Krstić, častio je sebe jednim od dužih šišanja u istoriji 
profesionalnog sporta. Punih sat vremena bio je na frizerskom tretmanu, pa smo 
razgovor sa njim počeli pitanjem da li je možda promenio imidž.
- Ne, nego poznajem frizera, pa smo se zapričali i odužilo se - kroz osmeh 
odgovara Krstić, koji je sa 23 poena bio najefikasniji igrač u susretu sa 
Vojvodinom. - Nisam menjao frizuru, u pitanju je bilo obično šišanje.
Partizan je, međutim, očigledno promenio "frizuru" - tri dana posle poraza od 
Ulkera, deklasirali ste Novosađane. Otkud toliki napredak?
- Bila je ovo, uz onu pobedu nad CSKA, naša najbolja partija u tekućoj sezoni. 
Odigrali smo požrtvovano i kolektivno. Vojvodina je pokušala nešto da uradi 
zonskom odbranom, ali krajnja razlika pokazuje koliko smo bili bolji.
Da li ste stigli da pogledate derbi kola, između Zvezde i Železnika?
- Gledali smo samo prvo poluvreme, tokom kojeg je Železnik vodio. Posle su nam 
pričali da je utakmica bila odlična i izuzetno dramatična. Nama bi možda više 
odgovarala Zvezdina pobeda, ali ni ovako nije loše, pošto smo se osamili na 
drugoj poziciji.
Znači, navijali ste za Zvezdu?
- Taman posla. Ne mogu da navijam za Zvezdu ni u jednoj utakmici, pošto sam 
navijač Partizana.