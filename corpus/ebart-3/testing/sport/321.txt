> Izvor: ebart
> Datum: 
> Rubrika: sport
> Naslov: TRIDESET ČETVRTO EVROPSKO PRVENSTVO ZA KOŠARKAŠE
> Članak:

TRIDESET ČETVRTO EVROPSKO PRVENSTVO ZA KOŠARKAŠE

SCG - Izrael 93:77 (25:21,22:17,20:27,26:12). - Naš tim od 31. do 38. minuta od 
nerešenog rezultata (67:67) do vođstva 87:67. - Sjajni Miličić

NOVI SAD - Naša reprezentacija se dugo mučila sa žilavim Izraelcima, a onda ih 
je slomila u jednom dahu. Za svega sedam minuta, od 31. do 38, napravila je 20 
poena razlike a da nije primila ni poen: od 67:67 do 87:67. To je otvorilo put 
prvoj pobedi na 34. evropskom šampionatu - 93:77 (25:21, 22:17, 20:27, 26:12) i 
bacilo u zaborav lošu igru protiv Španije na otvaranju. Uvek je teško igrati 
posle razočaranja i još kad je situacija takva da se nema pravo na grešku. 
Povrh svega, naši igrači su osećali da su ostali dužni svojim navijačima, pa su 
ovog puta morali da igraju i za njih. Na kraju je sve ispalo kako se samo 
poželeti može: više od 8.000 navijača je ispratilo "plave" pokličima "Srbija, 
Srbija" i "šampioni, šampioni".
Nekoliko časova uoči utakmice selektor naše reprezentacije Želimir Obradović je 
izjavio: "Jedva čekam da počne meč s Izraelom". Ispalo je kao da je to rekao u 
ime celog tima, jer svi igrači su dali maksimum. Koliko je ovaj meč bio važan 
videlo se i po tome što je kapiten Bodiroga igrao, iako pre podne nije trenirao 
zbog povrede leđa. Tomašević nije mogao da igra, opet zbog povrede, ali je bio 
najverniji navijač sa klupe.
Izrael se trudio na sve načine da zagorča život našem tamu, nije se predavao i 
onda kad se činilo da nema šta da traži.
Slomljeni su bili tek kada je naš tim, početkom poslednje četvrtane, zaigrao sa 
dva mlada kolosa - Miličićem i Krstićem. Miličić, koga je Detroit držao pune 
dve godine među rezervama, pokazao je da nije zaboravio da igra. Njegove 
"rampe" su uterale strah u kosti Izraelcima, a skokovima u napadu je doneo 
nekoliko novih šansi za šut svojim saigračima. Pokazalo se da naš tim najbolje 
igra kad u petorci ima barem tri niska, brza igrača. Brzina koja je nedostajala 
protiv Španaca, sada je došla do izražaja. Rakočević, Jarić, Avdalović i 
Šćepanović su odlično igrali, Radmanović je imao dobru "epizodu", a Rebrača se 
borio koliko je mogao uprkos neugodnoj povredi na samom početku meča. Treba li 
reći da se Milojević borio kao lav, kad je srčanost njegov zaštitni znak.

Dvorana: Spens. Gledalaca: 9.000. Sudije: Drabikovski (Ukrajina), Čerebuh 
(Italija), Cekov (Bugarska).

SCG: Bodiroga 3, Miličić 11, Avdalović 2, Radmanović 6, Rakočević 15 (dve 
"trojke"), Šćepanović 8 (1), Jarić 19 (1), Rebrača 7, Krstić 13 (1), Milojević 
9, Tomašević, Gurović. Selektor: Obradović.

IZRAEL: Hagag 2, Nisim 9 (1), Šason 3 (1), Votson 9, Markovic 1, Šelef, 
Burštajn 20 (4), Tapiro 10 (2), Mizrahi 4, Kozikarao 8, Grin 11, Halperš. 
Selektor: Šerf.