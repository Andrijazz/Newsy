> Izvor: matf
> Datum: 
> Rubrika: sport
> Naslov: Ivan Strugar kik bokser
> Članak:


Poslednji poraz u maju 1995. Uskoro na turniru "Osam velikih" u Parizu 

Osim Olimpijskih igara u Atini, naše asove u 2004. očekuju ispiti i u 
individualnim sportovima. Sve oči u ovoj godini biće uprte u Ivana Strugara, 
najboljeg kik boksera Srbije i Crne Gore svih vremena, aktuelnog šampiona 
sveta. Sjajni tridesetogodišnji Podgoričanin, koji je poslednji poraz doživeo 
davne 1995, tokom godine će izaći u ring sa namerom da odbrani planetarnu 
titulu, a protivnik će mu biti stari poznanik Draženko Ninić, predstavnik RS.
- Uveliko sam počeo sa pripremama, zbog povrede Ninića odložili smo dva puta 
meč za prvaka sveta. U međuvremenu sam  učestvovao na Kanarskim ostrvima, u 
kvalifikacijama za finalni turnir "Osam velikih", koji će se održati u Parizu, 
u dvorani "Bersi" kapaciteta 20.000. Boriću se pod pritiskom, jer će svi hteti 
skalp neporaženog, ali verujem u sebe, svoje kvalitete i naravno još jedan 
uspeh u karijeri - za "Blic" priča Strugar, koji se od juče nalazi na Kopaoniku.
Bez obzira što je meč, koji je bio zakazan za 29. oktobar u beogradskom 
"Pioniru" odložen, Strugar radi u društvu oprobane trenerske ekipe Predrag 
Lekić - Ismet Methadžević i razmišlja o odbrani titule najboljeg na svetu.
- Prelazeći svake sezone iz kategorije u kategoriju stičem iskustvo i 
potvrđujem vrednost. Da ne mislim da ću odbraniti svetski tron, ne bih se ni 
ovoliko trudio, jednostavno poštujem sve rivale, ali se nadam da ću i u 2004. 
ostati neporažen.
Ivan Strugar će i u narednih 12 meseci na grudima nositi majicu sa natpisom 
"Jugoslavija"?
- Moje opredeljenje je poznato, sve uspehe sam postigao boreći se pod zastavom 
Jugoslavije. Bez obzira što se moja država više ne zove tako, ponosan sam što 
ću u ring pred svaki svoj meč izlaziti sa majicom Jugoslavije, što mi donosi 
sreću - zaključio je Ivan Strugar, pred bitke koje ga očekuju u novoj godini.