> Izvor: ebart
> Datum: 
> Rubrika: sport
> Naslov: NAJBOLJI GOLMAN POSLEDNJE JUGOSLAVIJE SKIDA RUKAVICE U OTVORENOJ BORBI DA OPET 
> Članak:

NAJBOLJI GOLMAN POSLEDNJE JUGOSLAVIJE SKIDA RUKAVICE U OTVORENOJ BORBI DA OPET 
BUDE "BROJ 1"

Ivica je slobodan igrač bez obeštećenja, trenira u Partizanu i najavljuje 
povratak za dve nedelje

POČEO je gotovo bez rukavica: spuštenim gardom, kao golman fajter, poneo je 
"jedinicu" i na leđima i na grudima i niko verovao nije da i kralj može da dođe 
do ivice. Ivica Kralj, mondijalske 1998. godine, jedan od najboljih čuvara 
mreže na Starom kontinentu, danas igrač bez angažmana!?
- Nemojte me otpisivati, rano je - ne da se Ivica. - Tek sam ušao u tridesetu, 
u najbolje golmanske godine. Treniram već četiri meseca u Partizanu, u 
prijateljskom okruženju, spreman da stanem na gol i opet zadovoljim delić sebe. 
Ostalo je sve u najboljem redu, hvala na pitanju: porodica na okupu, samo još 
da navučem rukavice i biću stari, dobri Kralj.
Kao u bajci bez Marice, Ivicin fudbalski put još sam čeka srećan završetak.
- Nije mi lako, poslednju utakmicu odigrao sam u PSV Ajndhovenu, daleke, prošle 
godine. Ko je kriv? Sebe stavljam u prvi plan, ali nije vreme da se kudim... 
Potrebna mi je hrabrost, a ja je imam. Nije mi lako bilo ni kad sam stajao 
ispred mreže Jastrepca i Zvezdare, ali sam opet našao put do Partizana i 
reprezentacije. Nisam se umorio!
-Opet do Partizana i reprezentacije?
- Biću krajnje iskren: nije bilo ozbiljnih pregovora, pričam sa Mateusom i 
ljudima iz kluba onako "dnevne razgovore". Veza Partizana i mene je čvrsta i 
emotivna i uopšte nije opterećena nekim, eventualno budućim angažmanom. 
Partizan je jedini klub čiji bih gol branio u našoj zemlji. Prosto sebe ne mogu 
da zamislim u drugim rukavicama.
- Kakav je Vaš trenutni status?
- Fudbaler bez angažmana i što je posebno bitno i dobro - bez obeštećenja. PSV 
je završena fudbalska priča, ali Ajndhoven ostaje životna. Divan je to grad, 
tamo imam kuću i blizu sam odluke da jednoga dana tamo i trajno spustim kofere. 
Sad sam stalno na "mostu" Beograd -      Ajndhoven...
-Ima li još ponuda, osim one "prećutne i ljubavne", Partizanove?
- Kuva se - kaže Kralj.    
- Ne mogu da kažem da me novac ne interesuje, ali ne može da presudi u izboru 
mog budućeg kluba. Braniću za dva-tri puta manje novca, ali za klub koji volim 
ili u zemlji koja mi prija.

Još samo da znamo: od kada?
- Za dve nedelje, trebalo bi - golmanski procenjuje Ivica Kralj.
