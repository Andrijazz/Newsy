> Izvor: ebart
> Datum: 
> Rubrika: sport
> Naslov: Francuzi protiv Reala potvrdili nadmoć tima nad pojedinačnim kvalitetima
> Članak:

Francuzi protiv Reala potvrdili nadmoć tima nad pojedinačnim kvalitetima

Svi koji su mislili da se Lion u prethodne dve sezone slučajno našao u 
četvrtfinalu Lige šampiona od utorka uveče su shvatili da je francuski prvak 
jedan od najboljih evropskih timova. Lion je na jedini mogući način razuverio 
"neverne Tome" - demoliranjem velikog Reala (3:0), i nagovestio da tvrdnje 
predsednika kluba Žan-Mišela Olasa da je njegova ekipa sazrela za evropsku 
krunu nisu bile samo "hvaljenje svog konja".
Real je pao za svega 11 minuta - između 21. i 31, potvrdivši da bez Zinedina 
Zidana deluje kao vojska bez vojskovođe i da, kada prvi primi gol, nema 
mentalnu sposobnost da se vrati u meč. Istina, imali su Madriđani nekoliko 
dobrih prilika, ali je golman Liona Gregori Kupe, uz izvesnu dozu sreće, uspeo 
da sačuva mrežu. U svakom slučaju, to ne umanjuje briljantnu pobedu Francuza, 
koji su na impresivan način dokazali da jak i organizovan kolektiv lako izlazi 
na kraj sa pojedincima, bez obzira na njihov kvalitet.
- Zasluženo smo pobedili, ali to je bila samo prva od šest utakmica u grupi. 
Naravno, samopouzdanje, koje je veoma važno za Ligu šampiona, izuzetno nam je 
poraslo. Želimo da doguramo dalje nego prethodnih godina, ali se nećemo 
zanositi posle ovog trijumfa - rekao je kapiten Liona, Brazilac Kasapa. Njegov 
kolega po traci iz Reala, Raul Gonzales, rekao je da "nije smak sveta":
- Nismo igrali toliko loše kao što bi moglo da se pomisli na osnovu rezultata. 
Jednostavno, napravili smo previše grešaka. Znali smo da je Lion odličan tim, s 
tim da su oni, za razliku od nas, umeli da iskoriste svoje prilike.
Od ostalih mečeva 1. kola, odigranih u utorak, trebalo bi napomenuti pobedu 
prvaka Evrope Liverpula nad Betisom u Sevilji (2:1). Iznenađenje večeri bio je 
poraz Olimpijakosa od Rozenborga usred Atine, a svi koji su gledali snimak ove 
utakmice morali su da se smeju do suza zbog očajnih intervencija odbrane grčkog 
prvaka.