> Izvor: ebart
> Datum: 
> Rubrika: sport
> Naslov: Sakramento Kings dobili i drugi meč protiv Dalas Maveriksa, Kris Veber 
> Članak:

Sakramento Kings dobili i drugi meč protiv Dalas Maveriksa, Kris Veber 
zabeležio "tripl-dabl", Indijana i Nju Džersi takođe sigurni pred svojim 
navijačima

Krisu Veberu bilo je potrebno tek nešto više od dve četvrtine da ostvari prvi 
plej-of "tripl-dabl" u karijeri, a Majk Bibi i Bred Miler postigli su ključne 
poene u završnici meča, potpuno atipičnog za Sakramento Kingse i Dalas 
Maverikse. Jake odbrane i izuzetno neraspoloženi šuteri obeležili su drugu 
utakmicu plej-of serije, posle koje su se "kraljevi" radovali pobedi od 83:79 i 
ukupnom vođstvu od 2:0. Naredna dva meča igraće se u Dalasu, prvi je zakazan za 
nedelju u jedan čas ujutru po našem vremenu. Dirk Novicki i drugovi ove sezone 
su u svojoj dvorani postavili klupski rekord sa skorom 36-5, a Kingsi su tamo 
gubili na poslednjih pet gostovanja, počevši od prošlogodišnjeg plej-ofa.
- Ovakvu utakmicu nećete od nas videti previše često - izjavio je Majk Bibi, 
koji je 10 od svoja 24 poena ubacio u poslednjoj četvrtini, kada je u napadu 
Sakramenta škripalo na sve strane. - Pokušao sam da pokrenem stvari sa mrtve 
tačke. Bilo je mnogo napada u kojima sam stajao po strani i gledao kako sve ide 
mimo mene. Onda sam pokušao da budem agresivan i malo razdrmam ekipu. Inače 
nisam baš siguran da je ovo bila defanzivna bitka, više mi se činilo da smo se 
utrkivali u promašajima - rekao je plejmejker Kingsa.
Sakramento i Dalas tokom regularnog dela sezone su bili jedini timovi NBA lige 
sa više od 100 postignutih poena po utakmici, a prvi meč aktuelne plej-of 
serije pripao je Kingsima rezultatom 116:105. Otkako se Dalas uključio u ligu 
1980. godine, protiv Sakramenta je odigrao 126 mečeva i ni na jednom nije 
zabeleženo ovako malo koševa. 
- Mi i oni imamo svoj stil igre, koji jeste napadački, ali to ne daje pravo 
svim takozvanim ekspertima da tvrde kako nismo sposobni da odbranimo bilo šta. 
Sada smo u plej-of seriji, želimo da idemo dalje, Dalas takođe želi dalje i 
naravno da ćemo se boriti za to - prokomentarisao je trener Sakramenta Rik 
Adelman.
Mavsi su imali devet uhvaćenih lopti više, odnos u ofanzivnim skokovima bio je 
23:13 u njihovu korist, ali su promašili 10 od poslednjih 12 šuteva iz igre i 
na kraju imali tek 32 odsto ubačenih šuteva, što teško može biti dovoljno za 
pobedu na jednom plej-of gostovanju. Iako je za tri poena gađao 9-1 i u fazi 
napada nije dao ono što se od njega očekivalo, Predrag Stojaković je pri 
rezultatu 79:77 odradio odličan posao u odbrani, onemogućivši Majkla Finlija da 
izjednači šutem sa poludistance.
- Samo sam pokušao da ga zadržim, da ga nateram na ishitren šut. Znao sam da 
Finli voli da napravi iskorak u levu stranu, upravo to je uradio i ovog puta - 
objasnio je Stojaković.
U Istočnoj konferenciji su se Indijana Pejsers i Nju Džersi Nets pobrinuli da 
gostujuće ekipe i posle 13 mečeva odigranih u plej-ofu ostanu bez pobede. 
Pejsersi su bez suspendovanog Rona Artesta, zvanično najboljeg odbrambenog 
igrača lige, slomili otpor Boston Seltiksa - 103:90 - dok je Nju Džersi još 
jednom dokazao superiornost u odnosu na komšijski sastav Njujork Niksa - 99:81. 
Kao u prvoj utakmici, kada je Džejson Kolins grubo faulirao i povredio Tima 
Tomasa, Netsi se ni ovog puta nisu zadovoljili "suvom" pobedom. Kenion Martin 
se pošteno revanširao Dikembeu Mutombu za slučajan udarac laktom, a Stefon 
Marberi svojski je tresnuo o parket kada ga je prilikom jednog prodora 
izblokirao Ričard Džeferson.