> Izvor: matf
> Datum: 
> Rubrika: sport
> Naslov: ČETRNAESTO KOLO PRVE SAVEZNE FUDBALSKE LIGE 
> Članak:


Vojvodina - Crvena zvezda 0:2 (0:2). - Vodeći ligaški strelac postigao oba 
gola. - Velika igra Crvene zvezde u prvom poluvremenu. - Ambijent sa 10.000 
gledalaca 

Novi Sad, 6. decembra 

Već u startnim minutama moglo se videti šta hoće Crvena zvezda. A ona je htela: 
da protivniku nametne svoj ritam, da nametne igru, da bude čvršća od protivnika 
i taktički odgovorna... 

U svemu tome je uspela Crvena zvezda. Nikola Žigić je posebno poglavlje ovog 
susreta. Još u prvih deset minuta dva puta se našao u ozbiljnoj prilici da bude 
strelac, ali nije imao sreće. Vojvodina je imala muke da "snimi" Crvenu zvezdu, 
iako to nije bilo teško. Beograđani su bili nadmoćni na svakom delu terena i to 
je Novosađanima pričinjavalo velike teškoće. Jednostavno, bez obzira na veliku 
želju i volju koju su imali da pobede Crvenu zvezdu, oni su iz minuta u minut 
ulazili u Zvezdinu mašinu. 

A onda, ono što je propustio u dva maha, Nikola Žigić će nadoknaditi u velikom 
stilu. U 25. minutu on je postigao vodeži gol za Crvenu zvezdu, koji se po 
umešnosti strelca može porediti sa prvim pogotkom koji je dao Partizanu. Ovakve 
su bile okolnosti: na jednu loptu koja je išla sa polovine polja koje pripada 
Crvenoj zvezdi, Milan Stepanov je bio neodlučan. U razmišljanju šta da radi, da 
li loptu kojoj je prvo dozvolio da visoko odskoči, vrati svom golmanu Todiću 
ili da se odluči za neki drugi potez, odbrambeni igrač Vojvodine izbuio je 
ključno vreme, a onda se uplašio Žigića i Bogavca koji su krenuli na loptu. Na 
kraju Stepanov je pogrešio, Žigić je izbio u brisani prostor, a onda je "iz 
prve" poslao loptu u gornji desni ugao golmana Saše Todića čija je intervencija 
morala biti uzaludna - 1:0 za Crvenu zvezdu. 

Još se Novosađani nisu pribrali od šoka, ne očekujući pogodak jer su i oni 
izgledali divno u prvom poluvremenu, a snašlo ih je novo zlo. Već je domaća 
publika, a bila je u manjini u odnosi na pristalice Crvene zvezde kojih je od 
10.000 gledalaca na stadionu Vojvodine bilo bar 7.000, pošto Belić nije 
iskoristio dobru šansu, a Vojvodinu je snašlo novo zlo. Sjajni Mladenović je 
majstor za izvođenje slobodnih udaraca sa bočnih pozicija i on je to ovom 
prilikom pokazao. Na njegov centaršut u kaznenom prostoru Vojvodine najbrže je 
reagovao omaleni Bogavac. Zvezdin "džoker" koga Slavoljub Muslin upotrebljava s 
vremena na vreme, bio je najhitriji, bacio se u susret lopti i poslao ka levom 
Todićevom uglu. Golman Vojvodine je krajnjim naporima uspeo da zaustavi 
Bogavčev šut, ali uspeo je da loptu samo odbije. Zna se, u takvim situacijama, 
Žigić budno prati razvoj događaja i kada je lopta kod njega, to je novi gol - 
2:0 za Crvenu zvezdu. 

Crvena zvezda nije menjala nameru, njen taktički plan bio je toliko čvrst, a 
igrači u njemu takođe da je napadala u talasima. 

Ali, sem Žigića koji je doneo prednost Crvenoj zvezdi, i to golemu, još jedan 
igrač u njenom timu biće izuzetno zapažen. Onaj kapital koji je stekao Nikola 
Žigić sačuvao je Ivan Ranđelović. On je u dva maha na fabulozan način sačubao 
svoju mrežu. Prvo je Belada uputio strahovit udarac iz neposredne blizine, i 
malo koji golman bi postupio kao što je ovoga puta učinio Ranđelović. On je 
izveo fantastičnu paradu i izbacio loptu u korner. 

Vojvodina je u prvom poluvremenu dala pun doprinos velikoj igri i uzbuđenjima u 
ovom meču. Samo šezdesetak sekundi pošto se Ranđelović istakao, Francišković je 
dobio kolosalnu priliku da bude strelac. Vojvodina je izvela najlepšu akciju u 
ovom meču. Belić je sa desne strane uputio centaršut po zemlji, Francišković je 
bio na samo tri-četiri metra udaljen od Ranđelovića i očekivala se njegova 
sigurna egzekucija. Francišković je zahvatio loptu snažno, gađao je desni donji 
ugao Ranđelovićevog gola, ali je golman Crvene zvezde ponovo na neverovatan 
način izbacio loptu u korner i time definitivno sačuvao Zvezdin kapital od dva 
gola prednosti. 

To će biti sve od Vojvodine ne samo u prvom poluvremenu, nego uopšte, jer je 
Crvena zvezda ponovo preuzela cenu stvar u svoje ruke, a da je Mladenović imao 
samo malo više sreće, njegov udarac iz pozicije za šut kojaje bila vrlo 
povoljna ne bi nadleteo prečku. 

Vojvodina je u drugom poluvremenu imala još samo jedna pokušaj, Belić je poslao 
loptu iznad prečke Ranđelovićevog gola, a Crvena zvezda je za nastavak meča 
prikazala drugo izdanje: bila je čvrsto uverena da joj Vojvodina ne može omesti 
prednost iz prvog dela, pa se oslonila na sigurnu pozicionu igru koja je do te 
mere matirala domaći tim da on jednostavno nije znao kako da se suprotstavi. Do 
kraja meča nije više bilo ni šansi, razaume se ni atraktivnih situacija, Zvezda 
je u svom plan uspela kao veliki tim - iz minuta u minut je igru sigurno 
privodila kraju, s tim što je izlazak Žigića u 79. minutu bio trenutak kada je 
Zvezdina publika ponovo skočila na noge i uputila mu aplauz kao da je postigao 
treći gol. Njegov zamenik Stojanović se trudio, ali Zvezdi više bilo do igre ni 
golova. 

Sve u svemu, lider je protutnjao Novim Sadom sa tri nova boda u džepu, u 
Vojvodini je imao dostojnog rivala, ali tim sa kojim će trener Josif Ilić imati 
dosta muka da ga podigne na prave noge. Arbitar Aleksandar Marković sa Cetinja 
je dobro obavio posao, zadatak mu nije bio težak, a igrači dva tima, i 
pobednički i pobeđeni, sve ono što su znali, prikazali su i vešto i žustro, ali 
potpuno u granicama fer-pleja. 

Stadion Vojvodine. Gledalaca: 10.000. Strelac: Žigić u 25. i 30. minutu. Vreme: 
sunčano, idealno za igru. Sudija: Aleksandar Marković (Cetinje). Žuti kartoni: 
Belić, Stepanov i Francišković (Vojvodina). 

VOJVODINA: Todić 6, Lazarević 6, Belada 6, Stepanov 6, Cilinšek 6 (od 65. 
minuta Vukelja 6), Sljivančanin 6, Mandić 6, Francisković 6 (od 65. Milovanović 
-), Kasić 7, Belić 7, Jelić 6. 

CRVENA ZVEZDA: Ranđelović 9, Đorđević 7, Vidić 8, M. Dudić 8, Marković 7, Šarac 
7, Mladenović 8 (od 80. Milovanović -), Krivokapić 7, Perović 7, Žigić 9 (od 
79. Stojanović -), Bogavac 7 (od 80. Janković -).