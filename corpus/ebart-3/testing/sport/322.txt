> Izvor: matf
> Datum: 
> Rubrika: sport
> Naslov: OFK BEOGRAD POSLE NOVE POBEDE U PRVENSTVU I SUTRAŠNjE KUP UTAKMICE NA KOSMETU
> Članak:


Nisu se fudbaleri ligaša sa Omladinskog stadiona umorili u susretu sa 
bjelopoljskim Jedinstvom. Sa pola snage ostvarili su ubedljivu pobedu (4:0) i 
ponovo zauzeli prvu poziciju na tabeli Meridijan super lige. Dva detalja bila 
su najupečatljivija u prosečnom susretu sa indisponiranim protivnikom. Lakoća 
sa kojom su stvarali šanse i postizali golove (prva dva dali igrači poslednje 
linije odbrane) i neozbiljnost u drugih 45 minuta meča, kad su gosti igrali sa 
desetoricom.
Naljutili su izabranici Branka Babića svoga učitelja. Nisu poslušali njegove 
savete da nikakovog zabavljanja u igri ne sme biti. Dodatni razlog je bleda 
igra rezervnih igrača.
- Zadovoljan sam igrom i rezultatom samo u prvih 45. minuta. U pauzi sam ih 
upozorio da u ovom poslu zabava ne postoji, ma koliko rezultat bio povoljan. Na 
žalost nisu me poslušali. Neke sam zamenio da ih odmorim, druge da bih presekao 
zabavljanje. Nisam zadovoljan kako su odigrali igrači sa klupe. Mnogobrojne 
šanse propale su zbog težnje pojedninaca da se istaknu što efektnijim potezima, 
a protivnik je igrao sa desetoricom. To je nedopustivo.
Iskusni stručnjak dobro zna kakva iskušenja čekaju mladu ekipu u do sada 
najtežem šampionatu, iz koga ispada sedam klubova. Kako može biti pogubno svako 
opuštanje i potcenjivanje protivnika u situaciji kada jedan jedini gol može da 
pokvari plasman. Njegova reakcija pravovremena i očekivana, naročito posle 
bolnog iskustva u Ivanjici, poraza od Habitfarma, kada su se videli sve 
nedostaci na koje stalno igračima skreće pažnju.
Danas u 12 časova OFK Beograd putuje na Kosovo i Metohiju gde sutra u Zubinim 
Potoku u 15 časova igra kup utakmicu protiv Mokre gore. Babić će izvesti 
kombinovani tim i ukazati šansu onima koji su imali manju minutažu. Odmoriće 
Stančića, Petrovića, Bakovića, Rajkovića i još neke prvotimce koji su poneli 
najveći teret u dosadašnjih sedam kola šampionata.