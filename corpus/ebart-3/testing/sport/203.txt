> Izvor: ebart
> Datum: 
> Rubrika: sport
> Naslov: Selektor Ilija Petković optimistički gleda na duel sa Bosancima, iako je suočen 
> Članak:

Selektor Ilija Petković optimistički gleda na duel sa Bosancima, iako je suočen 
sa brojnim otkazima

Posle Jestrovića i napadač Čelzija zbog povrede neće igrati na "Koševu". Pozvan 
Marko Pantelić. Idemo na pobedu - poručuje selektor Petković

Selektor fudbalske reprezentacije Srbije i Crne Gore Ilija Petković saopštio je 
imena 19 igrača na koje računa za kvalifikacione duele sa reprezentacijom Bosne 
i Hercegovine u Sarajevu i San Marinom u Beogradu.
Problemi, povrede i otkazi se samo nižu, i to je ono što u ovom trenutku brine 
selektora. Posle Mladenovića i Jestrovića, otkazao je Kežman, Petković takođe 
ne igra, Vidić je na spisku, ali je "rovit"...
- Kežman je osetio bol u mišiću. Jestrović, to je neverovatan peh, za Ginisa, 
da se u jednom momentu na istom mestu nađu naša dva igrača, Stanković i 
Jestrović, i u fudbalskom duelu Jestrović zaradi težu povredu. Ali, moramo 
dalje. I pored tih pehova, ja sam optimista. U Sarajevu idemo na pobedu.
Fudbal kao pozorište
Petković je za prolaz u Nemačku napravio plan.
- Po meni, Španci su već viđeni za SP u Nemačkoj. Za ono drugo mesto bitka će 
se voditi između Letonije, Belgije, BiH i nas. Meč u Sarajevu za nas je veoma 
važan. Moramo u taj dvoboj hladne glave i vrućeg srca. Da "poginemo" na terenu. 
Protivnik preti. Pa jasno je to, moraju. Tako se diže moral, traži se motiv 
više. To je fudbalski.
Koliko je dobro što će se meč, umesto u Zenici, igrati u Sarajevu?
- Moram da naglasim, mi za tu promenu nismo krivi. Ja, lično, više sam voleo 
takve "vruće" terene. Sećam se, kada smo gostovali u Splitu, na terenu pored 
Plinare, gde je atmosfera bila više nego užarena, meni je bilo sjajno. Kada se 
izgradio stadion na Poljudu, ti mečevi sa Hajdukom izgubili su svoju draž. 
Publika je bila daleko, atmosfera daleko "hladnija". Šta to znači da su 
gledaoci tri metra bliže ili dalje? Fudbal vam je kao i pozorište, a fudbaleri 
kao glumci. Mnogo je lepše igrati pred punim gledalištem, gde se u vazduhu 
oseća neki naboj, nego u kamernoj atmosferi.
Kada je otkazao Kežman, zašto onda Danko Lazović nije prekomandovan u A tim?
- Smatram da Danko mora da igra i da je za njega korisnije da nastupa sa svojom 
generacijom. Pozvali smo Marka Pantelića jer sve bolje igra.
Snimili smo Bosance
Kakva je prognoza selektora za meč sa BiH?
- Ja ne prognoziram. Igraćemo na pobedu. Reprezentacija BiH je veoma 
napredovala. Ovo nije ista reprezentacija od pre dve godine i sada. Imaju 
veliki motiv, trče svih 90 minuta. "Snimili" smo ih i na meču sa Špancima, 
posmatrali ih u duelu sa Makedonijom i Francuskom, posedujemo kasete. Proučili 
smo njihovu igru. Kada kažem da imaju određen kvalitet, isto tako kažem da ima 
u njihovoj igri i "promaje", što moramo iskoristiti. Tvrdim, kvalitetniji smo 
od njih, pojedinačno, a to mnogo znači. Ne želim sada da idem u detalje, 
naravno da ne mislim da otkrivam taktiku, ali smo, ponavljam, svesni njihovih 
dobrih i loših osobina.
Reprezentativci se okupljaju danas do 16 časova. Odmah će odraditi lakši 
trening, a onda odlaze na Palić gde će boraviti do petka, kada putuju za 
Sarajevo. Selektor je sa novinarima zakazao viđenje za utorak i četvrtak na 
Paliću.