> Izvor: matf
> Datum: 
> Rubrika: sport
> Naslov: Utakmicom sa Osijekom, Partizan je u nedelju završio prvu fazu priprema za 
> Članak:

nastupajuću sezonu. Ako je suditi po partijama na memorijalnom turniru "Jasmin 
Hajduk" u Zenici, crno-beli punih pluća i lakih nogu dočekuju najvažniju fazu 
rada, od 16. do 26. jula u Bad Verishofenu.
- Zadovoljan sam učinjenim, pre svega na kondicionom planu. Mnogo bolje smo 
trčali od Čelika, koji se nalazi u sličnoj fazi rada, dok su hrvatski klubovi 
druga priča, jer im za deset dana počinje prvenstvo - podvlači crtu ispod prve 
faze rada trener našeg viceprvaka Vladimir Vermezović.
Strateg "parnog valjka" nije previše nezadovoljan osvojenim drugim mestom na 
turniru.
- I pre turnira sam rekao da nam je rezultat, trenutno, u drugom planu. Ove 
utakmice su nam više poslužile kao filter, dodatna selekcija igrača. Otuda, 
dosta kombinatorike u pravljenju sastava. 
Šef struke u Humskoj nije, međutim, sasvim spokojan. Zenički testovi su 
potvrdili ono što je već neko vreme vidljivo - da kvalitet navalnog reda nije 
ekvivalentan snazi ostale dve linije u timu.
- Očigledno je da imamo problema sa napadom. Lako ulazimo u šanse, ali retko 
dajemo golove.
Prelazni rok još nije završen, ni kod nas ni u Evropi. Možda rešenje potražimo 
na strani - sluti novi "pazar" trener Partizana, već duže vreme zainteresovanog 
za Mirosavljevića iz Sartida.