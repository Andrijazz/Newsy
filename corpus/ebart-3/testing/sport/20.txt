> Izvor: matf
> Datum: 
> Rubrika: sport
> Naslov: Nezanimljiv derbi na "Old Trafordu" obeležio drugi dan trećeg kola Lige 
> Članak:

šampiona u fudbalu

Fudbaleri Mančester junajteda uspeli su da savladaju desetkovanu ekipu 
Juventusa u meču trećeg kola grupe D Lige šampiona. U dosadnoj utakmici činilo 
se da su igrači Mančestera ti koji boluju od gripa, pošto su tokom cele 
utakmice ziheraški čuvali rano stečeno vođstvo.
Gol koji je odredio tok utakmice postigao je Ves Braun, nakon čega su se 
indisponirani domaći igrači povukli i prepustili inicijativu gostima, za koje 
nije igralo devet standardnih igrača. Fergusonova ekipa je na staklenim nogama 
čuvala minimalnu prednost, sve dok Van Nistelroj na pas Bekama nije skinuo 
kamen sa srca navijačima na "Old Trafordu". Nedved je u samom finišu postigao 
počasni gol za Juventus.
- Ovo je bila izuzetno važna utakmica i zato smo prezadovoljni rezultatom. 
Zadovoljan sam samo igrom u drugom poluvremenu. Čestitke Juventusu za odličan 
otpor uprkos svim problemima - rekao je Aleks Ferguson po završetku meča. Real 
Madrid je uz dosta muke pobedio Borusiju iz Dortmunda i ostao u trci za jedno 
od dva mesta u svojoj grupi. Gosti su poveli golom Kolera, ali se Real vratio u 
igru još u prvom poluvremenu, preko Raula. Gol za važnu pobedu "kraljevskog 
kluba" postigao je Ronaldo. Milan je protiv Lokomotive iz Moskve igrao taman 
toliko koliko mu je bilo potrebno za pobedu i plasman u četvrtfinale. Jedini 
pogodak za Milan postigao je Danac Jon Dal Tomason, koji je posle dužeg vremena 
dobio šansu u napadu rosonera. Bazel je osvojio prva tri boda u svojoj grupi 
savladavši Deportivo, golom Hakana Jakina u 30. minutu.