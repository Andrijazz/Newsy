> Izvor: ebart
> Datum: 
> Rubrika: sport
> Naslov: Današnjim mečevima počinje novi šampionat Rusije, defanzivac Torpeda prognozira 
> Članak:

Današnjim mečevima počinje novi šampionat Rusije, defanzivac Torpeda prognozira 

Posle višemesečne pauze, mečevima Torpedo - Tomsk i Moskva - Amkar, danas 
počinje nova sezona u ruskom fudbalu. Zvanje najboljeg tima jedne od 
najmnogoljudnijih država brani moskovski CSKA, a istom se nada još 15 klubova. 
Naravno, sa različitim šansama da se na kraju ove Premijer lige dokopa 
najvrednijeg nacionalnog trofeja.
- Tim CSKA je i ove godine favorit broj jedan za osvajanje šampionskog naslova. 
Ne samo što su zadržali igrače koji su prošle sezone uzeli duplu krunu, već su 
se pojačali sjajnim napadačem Žoom. Imaju dobrog trenera, navijače, 
organizaciju. Račune bi mogli da im pomrse gradski rivali - Spartak i 
Lokomotiva našeg Slavoljuba Muslina. S tim što bih veće šanse dao ekstreneru 
Zvezde i njegovim izabranicima. Što zbog njegovog proverenog stručnog rada, što 
zbog činjenice da je po svojoj želji i za lep budžet selektirao ekipu, s kojom 
je obavio kompletne zimske pripreme. Plasmanu u vrh tabele može još da se nada 
i Zenit, čiji je glavni problem promenljivost forme. Uvek startuju dobro, a 
onda na kraju prvenstva devalviraju postignuto. Sledi grupa ekipa kao što su 
Rubin, Moskva, Dinamo, koji sezonu dočekuje kvalitetniji za kapitena ruske 
selekcije Osmertina, i moj Torpedo. U određenim okolnostima, mogu daleko da 
doguraju - kaže standardni štoper sedmoplasiranog tima u prethodnom izdanju 
ruske Premijer lige i važan član naše mlade selekcije, koja je pre dve godine 
osvojila srebrnu medalju na prvenstvu Evrope u Nemačkoj. 
-Kakav kvalitet fudbala valja očekivati u sezoni koja startuje?
- Ako je suditi po bilansu prelaznog roka, teško da može doći do bitnijih 
pomaka. Ima para, štaviše deo ovdašnjih klubova raspolaže sredstvima na kojima 
bi im pozavideli mnogi zapadnoevropski konkurenti. Ali fudbaleri zvučnijih 
imena neće u Rusiju. Plaše se da bi mogli biti zaboravljeni u ligi koja nije na 
velikoj ceni ili im nisu po volji ovdašnji način života, klima... Figu je, 
recimo, nuđeno više od pet miliona dolara po sezoni, ali je Portugalac glatko 
odbio ponudu pošto mu žena ne voli zimu.
-Mnogi naši fudbaleri bi rado u te krajeve, ali ih sve ređe traže. Zašto?
- Nisu ni Rusi više naivni, pa da na osnovu jedne odgledane kasete daju velike 
pare za naše fudbalere, u situaciji kada za isti novac mogu da kupe nekog 
kvalitenijeg igrača iz Južne Amerike, na primer. Da ne pominjem loša iskustva 
koja su ovdašnji klubovi ranijih godina imali sa nekim momcima s naših 
prostora. 
-Od odlaska u Rusiju, pretprošle zime, nema vas među kandidatima za A tim, čak 
ni na širem spisku?
- Ne kaže se džabe daleko od očiju, daleko od srca. Šalu na stranu. Mislim da 
nije realno, pa ni pošteno, nadati se mestu u reprezentaciji, jer bi to bilo 
nauštrb ljudi koji su sa selektorom Petkovićem odradili sjajan posao u borbi za 
Mondijal. Ima vremena za mene, biće još kvalifikacija i velikih takmičenja. Za 
početak, najbitnije mi je da zadržim visok nivo klupskih igara - neće preko 
reda na SP u Nemačkoj naš defanzivac na privremenom radu u Moskvi.