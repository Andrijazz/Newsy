> Izvor: matf
> Datum: 
> Rubrika: sport
> Naslov: Kvalifikacije za EP rukometaša
> Članak:


Muška rukometna reprezentacija Srbije i Crne Gore danas od 17.30 časova u 
Pljevljima igra revanš susret protiv Finske u okviru kvalifikacija za plasman 
na Evropsko prvenstvo u Sloveniju. Prednost našeg državnog tima od dva gola iz 
prvog susreta daje nadu da će plavi uspeti protiv Finaca da izbore plasman na 
predstojeći šampionat Starog kontinenta.
- Ovaj meč biće nam mnogo lakši nego prvi duel u Finskoj. Igramo pred svojim 
navijačima i mnogo bolje poznajemo rivala. Ne bi trebalo praviti veliku pompu 
oko ovog susreta, pošto smo po kvalitetu daleko ispred Finske. Očekujem da 
pobedimo sa mnogo većom gol-razlikom nego što je to bilo u Helsinkiju. Morali 
smo da odigramo mnogo bolje u prvoj utakmici, ali najvažnije je da imamo 
povoljan rezultat od pre sedam dana. Mirnom i sigurnom igrom u, verujem, 
paklenoj atmosferi u Pljevljima plasiraćemo se na evropsko prvenstvo - kaže 
Arpad Šterbik, prvi golman našeg nacionalnog tima.
- Moramo da igramo ozbiljnije u odbrani i da ne pravimo propuste kao u 
prethodnom susretu, kada smo imali pet golova prednosti, a onda u finišu, zbog 
opuštanja, mogli čak i da izgubimo - kaže Šterbik.