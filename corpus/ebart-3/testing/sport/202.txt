> Izvor: ebart
> Datum: 
> Rubrika: sport
> Naslov: Inter prošao kroz Brisel
> Članak:

Inter prošao kroz Brisel

Inter je protutnjao kroz Brisel. Dejan Stanković, kreator igre ekipe sa "Đuzepe 
Meace", bio je strelac trećeg gola za "bjankonere" u meču koji je italijanski 
tim rešio u svoju korist rezultatom 3:1.

Ispostavilo se da je Roberto Manćini izabrao dobro oružje pred briselsku bitku: 
u vatru je od starta u špicu napada gurnuo obećavajući dvojac, Martins - 
Adriano i to se pokazalo kao pun pogodak. Martins je u osmom minutu načeo mrežu 
Pirsmana, Adrijano je u 51. minutu povisio na 2:0, a sve je bilo rešeno četiri 
minuta kasnije. Dejan Stanković je jakim udarcem sa 20 metara pogodio cilj i 
Anderleht je već tada bio potpuno slomljen. Sve što su uspeli je da postignu 
počasni gol u poslednjem minutu zaustavnog vremena.
U derbiju sinoćnjeg programa, u okviru H grupe, Čelsi je na "Stamford bridžu" 
bacio na kolena šampiona Evrope, ekipu Porta. Simbolika, legija Portugalaca u 
Abramovičevom klubu, bila je moćnija od Porta, na čijoj je klupi do pre 
nekoliko meseci sedeo baš trener Žoze Murinjo. Smertin je u sedmom minutu doneo 
prednost ekipi iz Londona, Drogba je trećim golom u Ligi šampiona ove sezone 
najavio pobedu Čelsija, iako je Beni Mekarti golom u 68. minutu dao nadu 
gostima. Sve dileme otklonio je Džon Teri golom u 70. minutu.
Na ostalim mečevima, domaće ekipe bile su uspešnije. U F grupi, sigurne pobede 
Milana i Barselone. Istina, "rosoneri" su do trijumfa protiv Seltika od 3:1 
stigli tek u poslednja dva minuta golovima Inzagija i Pirla, prethodno je 
Ševčenko u osmom minutu bio strelac za ekipu Karla Ančelotija. Seltik je u 74. 
izjednačio preko Varge, ali nije imao snage da izdrži paklen finiš domaćina. 
Na "Kamp Nou", Barselona je još jednom pokazala da će ove sezone biti među 
glavnim kandidatima za trofej. Deko u 15, Ronaldinjo u 64. sa bele tačke i Eto 
u 89. minut bili su srelci u pobedi od 3:0 protiv bledog Šahtjora. 
Rozenborg i Arsenal podelili su bodove, dok je PSV na "Filipsu" golom Haselinka 
u 86. minutu savladao Panatinaikos.
Od igrača iz SCG, sinoć ih je igralo šestorica, Ljuboja (PSŽ) do 80. minuta, 
Jestrović (Anderleht) do 70, Stanković (Inter) do 68, Vukić (Šahtjor) do 76, 
Kežman (Čelsi) od 80. minuta, dok je ceo meč jedino odigrao Igor Duljaj 
(Šahtjor) protiv Barselone.