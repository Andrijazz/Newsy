> Izvor: ebart
> Datum: 
> Rubrika: sport
> Naslov: Rukovodstvo FSS i dalje ne želi da govori o potencijalnim kandidatima za mesto 
> Članak:

Rukovodstvo FSS i dalje ne želi da govori o potencijalnim kandidatima za mesto 
selektora seniorskog tima Srbije, ali se epolog nazire... 

I pored toga što još uvek nema zvanične potvrde o imenu novog selektora 
seniorske fudbalske reprezentacije Srbije, sudeći po jučerašnjim zvaničnim 
informacijama iz FSS, može se sa sigurnošću konstatovati da se proces potrage 
nalazi u završnoj fazi. Rukovodstvo Fudbalskog saveza Srbije i dalje zastupa 
stav da se neće izjašnjavati o imenima sa kojima se pregovara(lo), sve dok se 
posao i zvanično ne završi, ali je još jednom potvrđeno da se aktivno pregovara 
sa glavnim pretendentima za mesto selektora A selekcije, ali da posao još nije 
završen...
Sve pomenuto, moglo se čuti od Generalnog sekretara FSS, Miroljuba Rajića, koji 
je bio prisutan na jučerašnjoj konferenciji za novinare u kući srpskog fudbala.
- Situacija se odvija ka željenom raspletu. Istina je da posao izbora selektora 
seniorskog tima još nije završen, te se stoga nije promenio ni zvaničan stav 
FSS o neizjašnjavanju o imenima koja figuriraju kao potencijalni kandidati za 
mesto selektora, do trenutka kada taj posao ne bude i zvanično priveden kraju. 
Ipak, mogu da potvrdim da se pregovori nalaze u finalnoj fazi i da će Srbija do 
datuma ranije najavljenog kao krajni rok za izbor - 25. jula, sigurno dobiti 
novog selektora, a moje lično mišljenje je da će ime novog stratega A selekcije 
biti poznato do kraja tekuće sedmice - istakao je Rajić.
Upitan da iznese svoj stav o najavama da je klupi Srbije najbliži neki 
inostrani stručnjak, Rajić je rekao sledeće.
- Bez namere da nekog uvredim svojim mišljenjem, ipak moram da kažem da bi 
usled okolnosti u kojima se naš fudbal trenutno nalazi, najbolje bilo da novi 
selektor bude stranac, ali ne bilo ko, nego neko od imena, ko se već dokazao 
rezultatima - konstatovao je Rajić, prećutno možda i potvrdivši pisanja 
pojedinih medija da je klupi Srbije najbliži renomirani španski stručnjak, 
Havijer Klemente, sa kojim je predsednik FSS Zvezdan Terzić već razgovarao o 
dolasku baskijskog "malog Napoleona" na čelo naše A selekcije.  Epilog 
pregovora sa Klementeom najavljen je za sinoć, za kada je zakazan novi sastanak 
nekadašnjeg selektora Španije sa prvim čovekom srpskog fudbala Zvezdanom 
Terzićem, na kome se očekuje da će menadžer španskog stručnjaka izneti 
Klementeove "uslove", a Terzić se izjasniti o (ne)prihvatanju istih.