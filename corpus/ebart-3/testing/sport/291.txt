> Izvor: matf
> Datum: 
> Rubrika: sport
> Naslov: Košarkaški stručnjak Božidar Maljković, trener Real Madrida
> Članak:


Zahvaljujući mnogim faktorima, naši sportisti i treneri imaju izuzetan status i 
odlične veze. Zamislite samo ugled koji ima Aleksandar Đorđević u Italiji ili 
Predrag Mijatović u Španiji. NJima su sva vrata otvorena

Sportski lobi Srbije i Crne Gore, zahvaljujući odličnim rezultatima koje 
pojedinci prave u inostranstvu, izuzetno je ugledan u svetu, pogotovo u Evropi, 
a naša države sa ne trudi da iskoristi taj potencijal za svoje interese - 
ocenio je u intervjuu Tanjugu jedan od najtrofejnijih evropskih košarkaških 
trenera i šef stručnog štaba madridskog Reala Božidar Maljković.
- Zahvaljujući mnogim faktorima, naši sportisti i treneri imaju izuzetan status 
i odlične veze. Zamislite samo ugled koji ima Aleksandar Đorđević u Italiji ili 
Predrag Mijatović u Španiji. NJima su sva vrata otvorena. Mijatović u Španiji 
može sve da završi, a koliki ugled ima najbolje se videlo na proslavi Reala, 
kada su ga svi pozdravili na neverovatan način. Na žalost, naša država se na 
trudi da to iskoristi - rekao je naš trofejni stručnjak.
Maljković, koji je u karijeri sa klubovima iz Jugoslavije, Francuske, Grčke i 
Španije osvojio čak 19 titula, dodao je da on ima odlične odnose sa 
predsednikom španske Vlade Zapaterom, da ga je nekoliko puta primio predsednik 
Francuske Žak Širak, kao i da ima brojne kontakte u političkom, ekonomskom i 
kulturnom životu te dve zemlje.
- Niko mi se nikad nije obratio za pomoć. Država svoje probleme rešava preko 
drugih lobija, ali siguran sam da bi zahvaljujući vezama i poznanstvima ljudi 
iz sporta mnoge stvari mogla efikasnije da reši - naglasio je Maljković.
Trener Reala podržava ideju Aleksandra Đorđevića da se u našoj zemlji osnuje 
"Kuća legendi", ili otvori Muzej sporta, pošto jedino u Srbiji i Crnoj Gori ne 
postoji takva ustanova.
- Real ima svoj muzej, kao i Barselona. Ne razumem zašto to ne postoji i kod 
nas. Lokaciju je lako pronaći. Postoje sigurno muzeji u koje niko ne ide, a 
sportisti, po kojima smo prepoznatljivi u svetu, nemaju svoj prostor.
Maljković smatra da je hronična besparica jedan od glavnih razloga za loše 
stanje u domaćoj košarci, kojoj najavljuje još teže dane.
- U Španiji su doneli odluku prema kojoj će svaki klub moći da angažuje 
sedmoricu stranih igrača, bez obzira da li su iz Evropske unije ili ne. To će 
dovesti do velikog odliva igrača i naša zemlja će postati rezervat za 
pravljenje košarkaša. Čim neki igrač bude stasao, jaki klubovi će ga, kao zeca 
iz vreće, uzimati i snagom kapitala odrađivati posao - tvrdi Maljković.
- Naša liga će biti sve slabija i sve starija. Ne verujem da ćemo pronaći 
efikasan način da sprečimo odliv mladih igrača. Postojaće neki pravni sistem i 
ugovori, ali kada bogati klubovi budu stavili kesu na sto, teško će biti i 
igraču, ali i klubu da odbije ponudu.
Tanjug