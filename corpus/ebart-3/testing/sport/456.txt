> Izvor: ebart
> Datum: 
> Rubrika: sport
> Naslov: Tadei, Pizaro i Okaka, kao gosti, bacili na kolena Sijenu
> Članak:

Tadei, Pizaro i Okaka, kao gosti, bacili na kolena Sijenu

Kad Juventusa nema - "vučica" kolo vodi! Posle dva kola italijanske Serije A, 
na čelu tabele nalazi se Roma. Rimljani, doduše, imaju isti broj bodova kao 
Palermo, ali će naredno kolo šampionata dočekati kao lideri zbog bolje gol 
razlike.
"Vučica" je golovima Tadeija, Pizara i Okake savladala Sijenu u gostima (1:3), 
ali je "vetar u leđa" dobila već u 27. minutu, kada je fudbaler domaćih Brevi 
dobio direktan crveni karton. Već za dva dana "romanisti" će na svom Olimpiku 
odmeriti snage sa Interom, jednim od glavnih kandidata za Skudeto.
Palermo je, takođe, slavio u gostima, a savladan je Romin "večiti rival" Lacio 
golovima Di Mikelea (1:2).
Posle poraza od Livorna (1:0), Fjorentina će ostati na poslednjem mestu u 
debelom minusu od 19 bodova, sa kojim je započela prvenstvo. Već se sada čini 
da su "ljubičasti" digli ruke od ove sezone.
Mesina, srpskog internacionalca Ivice Ilieva koji doduše nije ulazio u igru, 
remizirala je sa Askolijem (1:1), iako je do samog kraja meča imala minimalnu 
prednost. A, bez pobednika je okončan i duel dve ekipe koje su povratnici u 
Seriju A, Katanije i Atalante. Gosti su bili hendikepirani neigranjem najvećeg 
pojačanja Kristijana Vijerija, dok je domaći tim imao veliku pomoć u 
navijačima, koji su posle dve decenije imali priliku da uživaju u prvoligaškom 
fudbalu.