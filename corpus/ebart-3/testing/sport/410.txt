> Izvor: ebart
> Datum: 
> Rubrika: sport
> Naslov: DUŠAN PETKOVIĆ OTVORIO DUŠU POSLE NAPUŠTANjA PLAVIH PRED START MUNDIJALA
> Članak:

DUŠAN PETKOVIĆ OTVORIO DUŠU POSLE NAPUŠTANjA PLAVIH PRED START MUNDIJALA
                                                                                
                                                                                
     Ovim potezom sam želeo da skinem veliko breme sa srca svoga oca Ilije - 
napomenuo je Petković junior, apostrofirajući Dragana Stojkovića, Dragoslava 
Stepanovića i neke medije da su vodili surovu kampanju

VELIKI čemer u duši, Dušan Petković je juče preneo na konferenciji za štampu, u 
prostoriji Saveza na Terazijama, krcatoj zbog ogromnog interesovanja novinara. 
U monologu, koji je trajao 20  minuta, reči Petkovića juniora su tekle kao 
bujica, činilo se da će u pojedinim trenucima i zaplakati. 
Zaista se videlo da mu je mnogo teško zbog povratka iz reprezentacije "na 
ovakav način". Na prvom mestu je pokušao da objasni kako je odluka samo njegova 
i da je tako hteo da zaštiti oca.
- Ovim potezom sam želeo da skinem veliko breme sa srca svoga oca Ilije - 
odlučno je rekao Petković. - Video sam da su ga izuzetno pogodile reakcije 
pojedinih ljudi, da ga je povredilo to što se vodi prava kampanja zbog toga što 
me je pozvao u reprezentaciju. I to nije bila obična, već kampanja mržnje, 
pakosti. Video sam da to više nije on, da na treninzima reprezentacije nije 
maksimalno skocentrisan. Zato sam se vratio. Sada znam da će mu biti lakše, da 
će normalno moći da se posveti pripremama, jer on može samo da radi kada je 
"mirne glave". 
Dušan je prvo hteo da se "zahvali" Draganu Stojkoviću Piksiju i Dragoslavu 
Stepanoviću.
- Piksijeva izjava da je moj poziv u reprezentaciju veliki skandal, dala je 
samo zeleno svetlo medijima da se pokrene surova kampanja. A, podsetio bih 
Stojkovića da je za vreme njegovog mandata reprezentacija doživela neviđenu 
blamažu sa Azerbejdžanom, da se nismo nigde plasirali. Stepanović je hteo da me 
omalovaži i rekao u jednom intervjuu kako se ne seća da sam igrao u Nemačkoj. I 
njemu bih da odgovorim: "Dok sam igrao u Bundesligi, on je trenirao neke 
fabričke timove naših radnika"...
Zatim je otvoreno rekao koji su mediji njega i oca "razapeli na krst".
- Pre svih "Blic", zatim "Pres" i "Kurir" su prednjačili u toj kampanji mržnje. 
Šta sve nisu pisali: kako sam se potukao sa selektorom, kako u reprezentaciji 
niko ne priča sa mnom, kako sam pozvan da bih se bolje prodao, da mi je 
zabranjen ulaz u Nemačku, da je selektor trebalo da pozove i snaju... Pritisak 
je bio strahovit, ali ja mu nisam podlegao. Znao sam da gađaju oca tamo gde je 
najosetljiviji. Nisu mu pre toga mogli ništa, jer je ostvario odlične 
rezultate, jer je pokazao da je čovek najviših ljudskih i moralnih kvaliteta. I 
zato ne razumem, a pokušavam da shvatim: zašto posle velikog uspeha 
reprezentacije ima toliko ljudi koji žele da nas bace u blato, da svojom zlobom 
unište sve što je reprezentacija uradila...
Dušan Petković je na kraju poručio:
- Ovo nije bio moj hir, niti sam želeo da napravim farsu. Niti će ova moja 
odluka poremetiti atmosferu u reprezentaciji. Tamo da padne atomska bomba ne bi 
poremetila te sjajne momke. Mnogo im hvala na velikoj podršci, mnogo mi je žao 
što neću biti sa njima, što mi je na ovakav način prekinut najlepši dečački san.
Toliko od Dušana Petkovića. Njegova odluka da se samovoljno vrati pokrenula je 
novu lavinu, uglavnom negativnih komentara. Zlobnici bi rekli, "ko ne trpi 
visoku temperaturu ne bi trebalo da radi u kuhinji". Novinari su podsetili 
Petkovića kako su hrvatski mediji "razapeli" na sličan način Zlatka i Nika 
Kranjčara, kako su Klinsmana kritikovali svi živi, od članova familije, pa do 
kapitena Balaka...
S druge strane, ljudski je i shvatiti Dušana, koji želi da na svoju štetu 
pomogne ocu u delikatnoj situaciji. Međutim, odluka je i lična, iznad 
reprezentacije koja sada trpi, jer je ostala sa 22 umesto 23 člana. I po tome 
ćemo biti jedinstveni u Nemačkoj...