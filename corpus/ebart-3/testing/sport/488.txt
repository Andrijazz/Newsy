> Izvor: matf
> Datum: 
> Rubrika: sport
> Naslov: Argentinac kažnjen na nesvakidašnji način 
> Članak:


Karlos Tevez, Argentinac u dresu Vest Hema, kažnjen je od menadžera Alana 
Pardjua i kolega iz tima na nesvakidašnji način. Nestašni fudbaler je na 
prošlom meču "čekićara" napustio stadion naljutivši se na trenera i sada će dve 
nedelje morati da ispašta zbog takvog propusta.

Pardju, koji je zamenio Teveza u drugom poluvremenu utakmice sa Šefild 
junajtedom, smislio je originalan način kako da kazni Argentinca. On je odluku 
o kazni prepustio igračima. Oni su došli na originalnu ideju - da "gaučos" u 
naredne dve nedelje trenira u dresu reprezentacije Brazila!
- Smatrao sam da nema svrhe da ga udaram po džepu jer to ne bi previše osetio. 
Nisam ga zamenio zato što je igrao loše, nego što sam želeo da Tedi Šeringem 
igra nešto povučenije. Tevez me je razočarao, nismo navikli na takvu vrstu 
nediscipline - rekao je  
Pardju.
Jedna od opcija je bila da Tevez da dobrovoljni prilog za jednu dečju bolnicu, 
ali su "sudije" smatrale da bi to za njega bilo bezbolno. Ovako, 14 dana će 
morati da oblači dres rivalske reprezentacije, pa će sledeći put razmisliti pre 
nego što bez dozvole napusti tim.