> Izvor: ebart
> Datum: 
> Rubrika: sport
> Naslov: Zašto su cene transfera igrača i stručnjaka u srpskom fudbalu tajna
> Članak:

Zašto su cene transfera igrača i stručnjaka u srpskom fudbalu tajna

Riđošić: U cenu su ugrađene ekipe ljudi, koje su zainteresovane da igrači 
ostvare što bolju cenu

Cerović: Poslodavci strahuju da će se povećati apetiti manje kvalitetnih 
fudbalera i trenera

Stojadinović: Bolje je reći istinu nego otvoriti prostor za manipulacije

Nedavna odluka Fudbalskog saveza Srbije da javnosti ne saopšti cenu 
dvogodišnjeg aranžmana novog selektora Španca Havijera Klementea ponovo je 
aktuelizovala problem tajnosti transfera u našem fudbalu. Šta su razlozi za 
ovakvu tajanstvenost, koja je još izraženija u klupskim transferima, da li je 
ona opravdana i u interesu našeg fudbala, odnosno na kursu aktuelnih evropskih 
trendova, pokušali smo da saznamo kroz razgovor sa ljudima dobro upućenim u ovu 
tematiku - menadžerima, funkcionerima klubova i ekonomskim ekspertima. 

Menadžer Zoran Stojadinović smatra da nema opravdanih razloga zbog kojih bi se 
od javnosti sakrivala tačna suma, koju je određeni igrač li stručnjak dobio 
prilikom transfera.
- Iznenađen sam objašnjenjima da se cene ne saopštavaju kako se ne bi 
uznemiravala javnost u zemlji sa velikim brojem siromašnih građana. Bez obzira 
na to koliko mi teško živimo, bolje je javno reći istinu, nego otvoriti prostor 
za manipulacije. Kad je sve čisto i transparentno, niko neće biti u mogućnosti 
da, zavisno od toga šta mu odgovara, vrti podatke kako je, recimo, Klemente za 
ugovor dobio 500.000 ili 1.000.000 evra. Španski stručnjak je, u krajnjoj 
liniji, zbog novca, a ne ljubavi prema našoj zemlji i došao u Srbiju - ističe 
Stojadinović.
nDa li su sume koje dobijaju igrači, stručnjaci i klubovi prilikom transfera u 
najjačim evropskim ligama tajna?
- Svi ugovori se deponuju u nacionalne saveze i klubove. Svaki član nekog kluba 
ima mogućnost da proveri račun, odnosno vidi gde su i za šta otišle klupske 
pare, namenjene kupovini ili prodaji igrača.
nRazlikuju li se naši propisi od onih u evropskim zemljama?
- I kod nas se ugovori deponuju u savezu. Dostupni su, ako baš ne svakom 
građaninu, onda sigurno ljudima iz fudbala - zaključuje Stojadinović.
Cvetko Riđošić, generalni direktor Fudbalskog kluba Vojvodine, ima nešto 
drugačije mišljenje o ovom problemu.
- Ukoliko, na primer, ostvarimo uspeh i plasiramo se na Evropsko prvenstvo, 
nikog neće interesovati visina transfera španskog stručnjaka, ali bi problem 
mogao nastati u slučaju da doživimo fijasko u kvalifikacijama - smatra Riđošić.
nZašto je, po vašem mišljenju, čuvanje podataka o  visini transfera od javnosti 
opravdano?
- Nemam ništa protiv toga da oni budu dostupni javnosti, ali kada analiziramo 
ovaj problem, moramo uzeti u obzir činjenicu da bi u situaciji u kojoj se 
nalazi naš fudbal njihovo objavljivanje moglo biti psihološki pogubno po 
igrače. Znamo koliko nam je publika na stadionima malobrojna i kako komentariše 
utakmice. Sigurno je da bi se svaki loš potez fudbalera na nekom meču dovodio u 
negativnu vezu sa sumom koju je dobio za potpis ugovora, što bi, verovatno, 
loše uticalo na njegove dalje nastupe.
nZar u vrhunskom fudbalu informacije o kupoprodajnim ugovorima igrača i 
stručnjaka nisu dostupne javnosti?
- Svi evropski klubovi podatke o transferima tretiraju kao poslovnu tajnu. U 
ovom poslu sam 17 godina i ne sećam se kada su - osim u nekoliko slučajeva, kao 
što su prelazak Zidana iz Juventusa u Real, Abramovičevo dovođenje pojačanja u 
Čelzi, odnosno sadašnje čerupanje torinske "stare dame" - zvanično bili 
saopšteni tačni podaci o sumama koji su dobili igrači i klubovi.
nŠta nedostaje?
- U te ugovore su ugrađene čitave ekipe ljudi. Svi oni su materijalno 
zainteresovani da njihovi igrači ostvare što povoljnije transfere i da njima, 
naravno, pripadne značajan deo toga kolača. Smatram, inače, da enormna, 
ekonomski nerealna plaćanja igrača koji, zbog ličnog prestiža ili kompleksa, 
forsiraju pojedini vlasnici klubova, štete evropskom fudbalu - naglašava 
Riđošić.
Po mišljenju Božidara Cerovića, profesora Ekonomskog fakulteta u Beogradu 
(inače nekadašnjeg člana Upravnog odbora Crvene zvezde), pobornici obe 
suprotstavljene opcije o tajnosti transfera imaju svoje opravdane argumente.
- S jedne stane, ne vidim razloga zašto bi trebalo skrivati podatak koliko 
selektor ili igrači zarađuju, kada se zna da je svaki kvalitetan stručnjak i 
igrač skup, odnosno da mora biti dobro plaćen za ono što radi. Ne slažem se sa 
tvrdnjom da bi objavljivanje podataka o visokim platama pogodilo osiromašeni 
narod, jer većina nas teži da postane deo "selekcije" koju će neko skupo da 
plati. S druge strane, kad neko ulaže novac u poslovni poduhvat, drugi ne 
moraju da znaju o kojim konkretnim ciframa se radi - tvrdi Cerović.
nMislite na sportske organizacije, poput saveza i klubova, koje investiraju 
vlastiti novac?
- Kada se koriste sredstva iz državnih izvora, obavezno je objaviti podatke o 
njihovom trošenju. Ukoliko su, međutim, izvori privatni, recimo iz zarada samog 
saveza, onda on sam procenjuje da li treba upoznati javnost sa vlastitim 
ulaganjima. Osim toga, neotkrivanje konkretnih podataka o visini transfera 
određenog stručnjaka ili igrača, može se pravdati i strahovanjem poslodavca da 
bi, u slučaju prezentovanja cene ugovora, u budućnosti neki drugi, manje 
kvalitetan trener ili fudbaler, mogao da traži tu istu sumu novca - rekao je na 
kraju Božidar Cerović.