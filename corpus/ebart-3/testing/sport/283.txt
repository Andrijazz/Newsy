> Izvor: ebart
> Datum: 
> Rubrika: sport
> Naslov: Jelena Janković izgubila u finalu turnira u Birmingemu od druge igračice sveta 
> Članak:

Jelena Janković izgubila u finalu turnira u Birmingemu od druge igračice sveta 

Najbolja teniserka SCG Jelena Janković poražena je juče u finalu turnira u 
Birmingemu od druge teniserke svete Marije Šarapove 6:2, 4:6, 6:1. Ruskinja je 
tako za manje od dva sata igre u finalu tunira koji se igrao za nagradni fond 
od 200.000 dolara uspela da odbrani prošle godine osvojenu titulu i nastavi sa 
sjajnim igrama na travnatoj podlozi. Jankovićeva je napravila odličan rezultat 
plasmanom u finale, do kog nije izgubila nijedan set, a turnir u engleskom 
gradiću biće joj prava uvertira za treći ovogodišnji grend slem - Vimbldon. 
Sedamnaestogodišnja Šarapova je odlično počela meč i bez većih problema ga 
rešila u svoju korist. Bio je to prvi izgubljen set za našu teniserku na 
turniru, na kom je na putu do finala savladala Saniu Mirzu, Milagros Segeru, 
Mašonu Vašington i Loru Grenvil. Jankovićeva je zahvaljujući, pre svega, 
solidnom prvom servisu uzvratila mladoj Ruskinji istom merom, osvojivši drugi 
set, ali to je bilo sve. Treći set je u potpunosti protekao u znaku Marije 
Šarapove, koja je imala odličan procenat prvog, i gotovo sjajan (90 odsto) 
drugog servisa. Jelena je uspela da uzme samo jedan gem i to na svoj prvi 
servis. Jeleni Janković, trenutno 20. na WTA listi, ovo je drugo finale ove 
godine. U prvom, početkom ove godine, Jelena je poražena na turniru u Dohi od 
najbolje teniserke sveta Lindzi Devenport. Ona će od danas, zajedno sa drugom 
našom najboljom teniserkom Anom Ivanović, igrati na turniru u Istbornu, koji se 
igra za nagradni fond od 585.000 dolara.