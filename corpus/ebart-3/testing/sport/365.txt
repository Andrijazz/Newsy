> Izvor: ebart
> Datum: 
> Rubrika: sport
> Naslov: Na redu mečevi četvrtfinala Afričkog kupa nacija
> Članak:

Na redu mečevi četvrtfinala Afričkog kupa nacija

Posle dva dana pauze mečevima četvrtfinala danas se nastavlja takmičenje na 
Afričkom kupu nacija. Prvi na teren izlaze reprezentativci Gvineje i Senegala 
(14 časova), a nešto kasnije, tačnije od 18 časova, igraju domaćin Egipat i 
Kongo.

Selektor Egipta Hasan Šehata bio je pomalo rezigniran što su svi unapred 
otpisali reprezentaciju Konga.
- To nije tako lak protivnik kao što mnogi kažu. Svaki naredni meč jednak je 
finalu i moramo biti oprezni - upozorava Šehata.
"Faraoni" će u meč ući bez najboljeg pojedinca, napadača Hosama Mida koji se 
nije oporavio od povrede koju je zadobio na jednom od prethodnih mečeva.
Gvineja je do četvrtfinala stigla bez poraza i mnogi veruju da može da pomrsi 
račune favorizovanom Senegalu.
- On nisu igrali kako se od njih očekuje, ali su ipak našli mesto među osam 
najboljih. Imaju iskusan tim i zato su sve šanse na njihovoj strani iako 
smatram da možemo da ih iznenadimo - kaže selektor Gvineje Patris Nuvo.
Ohrabrujuće vesti za navijače Nigerije stigle su juče iz kampa ove 
reprezentacije. Džej Džej Okoča je spreman za sutrašnji meč sa Tunisom.
- Hteo sam da ga probam protiv Senegala, ali sam smatrao da će mi biti 
potrebniji u završnici turnira. Oseća se dobro i sigurno će početi meč - 
poručio je selektor "afričkih orlova" Ostin Eguavon.
Četvrtfinale - petak: Gvineja - Senegal (14), Egipat - DR Kongo (18). Subota: 
Nigerija - Tunis (14), Kamerun - Obala Slonovače (18).