> Izvor: ebart
> Datum: 
> Rubrika: sport
> Naslov: Na stazi u Šangaju prvi put vožena trka za Veliku nagradu Kine  
> Članak:

Na stazi u Šangaju prvi put vožena trka za Veliku nagradu Kine  

Vozač Ferarija Rubens Barikelo upisao se u istoriju Formule 1, pošto je juče 
pobedio u trci za Veliku nagradu Kine na stazi u Šangaju, koja se ove sezone 
prvi put našla na kalendaru Svetskog šampionata. Barikelo je tako na najbolji 
mogući način iskoristio desetu pol-poziciju ove sezone i zabeležio drugu 
uzastopnu pobedu. 
- Dobro sam počeo i taj osećaj me nije napuštao tokom cele trke - rekao je 
Barikelo, trenutno drugoplasirani u šampionskoj trci sa 108 bodova.
Njegov klupski kolega i ovogodišnji šampion sa 136 osvojenih bodova Mihael 
Šumaher uspeo je da se sa 19. mesta, sa kog je startovao, probije samo do 
dvanaeste pozicije pa je prvi put posle pet godina ostao bez bodova. Drugo 
mesto pripalo je BAR vozaču Džensonu Batonu, dok je Kimi Raikonen iz Meklarena 
bio treći. Bodove su redom osvojili još Fernando Alonso iz Renoa, Kolumbijac 
Huan Pablo Montoja iz Vilijamsa, pa potom još jedan vozač BAR, Japanac Takuma 
Sato. Felipe Masa i Đankarlo Fizikela doneli su Zauberu nove skromne bodove, 
ali je trku za Veliku nagradu Kine koju je posmatralo gotovo 160.000 gledalaca 
obeležio loš rezultat najboljeg vozača Formule 1. 
- Bio je ovo loš vikend za mene, ali sam ih imao toliko dobrih da ovo ne znači 
ništa. U svakom slučaju Rubens je pobedio - rekao je stariji Šumaher nakon 
trke. 
U trci konstruktora BAR se u borbi za drugo mesto primakao ekipi Renoa na svega 
devet bodova zaostatka i tu razliku će pokušati da nadoknadi u poslednje dve 
trke koje će se voziti u Japanu i Brazilu. Povratnici u Formulu 1, Kanađanin 
Žak Vilnev i Nemac Ralf Šumaher, nisu se baš proslavili. Vilnev je bio tek 11, 
dok je Ralf Šumaher nakon sudara sa Dejvidom Kultardom odustao od trke.