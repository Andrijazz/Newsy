> Izvor: matf
> Datum: 
> Rubrika: sport
> Naslov: Mladi vozač BAR-a pred novu sezonu F1
> Članak:


BARSELONA - Mladi Britanac Dženson Baton veruje da će ga prelazak u ekipu BAR 
približiti tituli svetskog prvaka.
- Želim da jednog dana postanem najbolji vozač na planeti. Dolazak u BAR samo 
je povećao šansu da stanem rame uz rame sa Mihaelom Šumaherom, Dejvidom 
Kultardom ili Rubensom Barikelom - izjavio je Baton na predstavljanju novog 
bolida BAR 005 u Barseloni.
Baton je u BAR došao posle dve godine u Renou, a 2000. je debitovao u ekipi 
Vilijams. Međutim, jedan od najtalentovanijih mladih vozača Formule 1 još uvek 
nije uspeo da trku završi na pobedničkom postolju.
- U BAR-u su obećali da će biti strpljivi sa mojim privikavanjem na novu 
sredinu. Znam da svi u ekipi imaju visoke ambicije kao i ja i isto tako znam da 
ih neću razočarati - dodao je Baton.
Društvo Batonu u BAR-u praviće bivši svetski šampion Kanađanin Žak Vilnev.
- Inženjeri su napravili korak unapred sa novim bolidom i sada smo bliži 
Ferariju, Meklarenu i Vilijamsu. Nestrpljiv sam i jedva čekam da sezona počne. 
Od Batona očekujem da pokaže da nije samo talenat na papiru, već da zna kako se 
voze trke Formule 1 - poručio je Žak Vilnev. 