> Izvor: ebart
> Datum: 
> Rubrika: sport
> Naslov: Trener Partizana Duško Vujošević rekao je da nije iznenađen ostavkom Vlade 
> Članak:

Trener Partizana Duško Vujošević rekao je da nije iznenađen ostavkom Vlade 
Divca i Predraga Danilovića sa čelnih funkcija šampiona SCG 
- Kada se uzme u obzir šta se sve dešavalo i šta se radilo poslednjih godina, 
nisam iznenađen. Malo sam zatečen brzinom kojom se sve to desilo. Treba sada da 
razmišljamo o svemu dobrom što su njih dvojica uradili za klub, a toga ima 
mnogo i to nisu samo tri titule i Kup u periodu od oktobra 2000. godine- rekao 
je Vujošević. 
Divac i Danilović su rekli i da se povlače iz rada u domaćoj košarci, jer ne 
mogu više da trpe raznorazne pritiske, a kao jedan od glavnih razloga naveli su 
to što je Partizan bio ucenjen da u narednoj sezoni igra u regionalnoj Gudjir 
ligi. Ovaj dvojac je i zaslužan za vraćanje Vujoševića među crno-bele. 
Strateg Partizana je i potvrdio reči Danilovića da "ostaje trener do daljeg". 
- Ja, jednostavno, nemam vremena da razmišljam o tome. Ja imam i ljudsku 
obavezu da pomognem klubu da u ovim teškim trenucima nastavi dobrim putem kojim 
je išao, a to je dobar rad i stvaranje igrača, i za NBA i za Evropu - rekao je 
Vujošević. 
Mediji su prenosili da će posle ostavki Divca i Danilovića klub napustiti i 
pojačanja Dejan Milojević i Predrag Šuput, što je portparol Partizana Vladimir 
Sibinović demantovao. 
- To su potpune neistine. Što se tiče novog rukovodstva, imaćemo neke 
detaljnije informacije sledeće nedelje - rekao je Sibinović. Beta