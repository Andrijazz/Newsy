> Izvor: ebart
> Datum: 
> Rubrika: sport
> Naslov: - Smenjeni trener Ratko Dostanić i Zvezda juče zvanično raskinuli ugovor
> Članak:

- Smenjeni trener Ratko Dostanić i Zvezda juče zvanično raskinuli ugovor
-  Dostanić se nije sreo sa naslednikom Valterom Zengom, kome je trebalo da 
dostavi izveštaj o pripremama

Poslovnom defileu ispred kancelarije veoma zauzetog predsednika Crvene zvezde 
Dragana Stojkovića, poseban pečat je dao Ratko Dostanić. Trener koji je smenjen 
između različitih atmosfera nade, obećanja i ambicija, juče je nakratko posetio 
"Marakanu" i konačno rešio pitanje ugovora koji ga je još dve godine vezivao za 
crveno-bele.
- Srećno Crvenoj zvezdi i svima. Da, raskinuli smo ugovor - rekao je Dostanić, 
ali nije želeo o detaljima. - Razgovor sa predsednikom je, kao i uvek, bio 
izuzetno korektan.
Bivši šef struke crveno-belih objasnio je novinarima da ovaj sastanak sa 
Piksijem nije prvi od trenutka kada je smenjen. U vezi sa pričom da će novom 
treneru Valteru Zengi podneti izveštaj o urađenom na pripremama, usledilo je 
objašnjenje:
- Hteo sam da se sastanem sa Zengom, on je izrazio želju, ali u ovom periodu 
nismo uspeli da se nađemo.
Dostanić takođe nije otkrio svoje planove. Nezvanično, postojalo je 
interesovanje Austrije iz Beča. Zvanično:
- Putujem na odmor. Prvo mi je najvažnije da se dobro odmorim - zaključio je 
Dostanić, čiji je ugovor sa Crvenom zvezdom vredeo 100.000 evra godišnje, a 
kojeg je za duplo veću sumu nasledio Valter Zenga.
I Dramani protiv Rada (20)
Potencijalno pojačanje Hamini Dramani (19) odradio je juče prvi trening sa 
crveno-belima i po opštem mišljenju ostavio pozitivan, "brzinski" utisak. Mladi 
reprezentativac Gane biće večeras (20 časova) učesnik generalne probe protiv 
ekipe Rada, posle čega će stručni štab doneti sud o njegovom angažmanu.
- Čast mi je što sam došao u Zvezdu. Impresioniran sam trenerom Valterom 
Zengom. Vidi se da je reč o velikom klubu. O Zvezdi znam jer se sećam Jugovića. 
Ne znam da li ću igrati prijateljsku utakmicu - rekao je Dramani, kome je 
spremljen dres sa brojem dva.
Za večerašnji meč, u kojem će se publici predstaviti tim i novi trener Valter 
Zenga, ulaz na "Marakanu" je besplatan.
Herta snima Pantelića
Predstavnici nemačkog prvoligaša Herte najavili su dolazak na večerašnji duel 
protiv Rada, kako bi se još jednom uverili u kvalitete napadača Crvene zvezde 
Marka Pantelića. Prema nezvaničnim informacijama, Herta je u početnim 
pregovorima zainteresovana da Pantelića angažuje u okviru pozajmice, koja bi 
kasnije prerasla u ugovor.
Karići kod Piksija
Pored predstavnika Obilića i Radničkog iz Niša, Crvenu zvezdu su juče posetili 
trener Zemuna Miodrag Martać i finansijski direktor Ranko Karić.
- Želimo da nastavimo saradnju posle povratka Vladimira Stojkovića u Crvenu 
zvezdu. Ovog leta nas je napustilo puno glavnih igrača. Potrebna su nam 
najmanje dva pojačanja. Voleo bih da u timu imamo Nikolu Beljića i Vladimira 
Miljkovića - naglasio je Martać.