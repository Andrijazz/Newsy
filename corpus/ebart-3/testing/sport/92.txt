> Izvor: matf
> Datum: 
> Rubrika: sport
> Naslov: Rukometaši Partizana posle visokog poraza od Koldinga (26:42) u prvom kolu Lige 
> Članak:

šampiona

Sutrašnji derbi sa Crvenom zvezdom (20 sati) šansa za rehabilitaciju crno - 
belih

U Partizanu su računali da je najbolje da rukometaše posle poraza od Kolidinga 
26:42 u prvom kolu Lige šampiona odmah suoče sa novinarima. Da se vidi ko je 
kriv za dansku katastrofu. Na žalost, avion je kasnio tako da je "dežurni 
krivac" bio prvi čovek kluba Momčilo Mandić.
Aleksandar Pjevac
- Kao da su namerno propustili avion? Gledao sam utakmicu i ja ću vam reći šta 
se dogodilo u Danskoj. Momci su odlučili da se u drugom poluvremenu samo šetaju 
po terenu. Svi su zaslužili prekor, a najviše kapiten Vlada Mandić i Dragan 
Sudžum. Oni su bili najgori. Ipak, nije svejedno da li izgubite sa šest ili 16 
golova razlike. Međutim, možda su u Danskoj odmarali za Crvenu zvezdu - rekao 
je u svom stilu Mandić.
Crno-bele sutra (20 sati) očekuje derbi utakmica sa Crvenom zvezdom, dok u 
nedelju (18.30) u nastavku Lige šampiona u Beogradu gostuje slovenački Prule.
- Zvali smo Zvezdaše da budu sa nama, ali ni oni nisu došli. Mi iz Partizana 
želimo da u sredu napunimo Banjicu, da bude kao 90-tih godina, kada se tražila 
karta više za derbi u "Pioniru". Rukomet mora da se vrati u Beograd.
Mandić je prokomentarisao i tim za novu sezonu.
- Pojedinačno, imamo najbolji sastav u zemlji. Ko je bolji na krilu od Tomića i 
Sudžuma? Koji je levoruki igrač bolji od Đorđevića i Stankovića. Ko je bolji od 
Mandića i Stanojevića? Pivotmen Skoko čeka poziv za reprezentaciju. Malo smo 
"tanki" kod golmana, ali ne zato što je Blažević loš. Golmani se računaju u 
tandemu, a mi nemamo drugog čuvara mreže. Pet meseci sam bio na "službenom" 
putu i u klubu nisu znali da li ćemo imati novca za pojačanja iz inostranstva. 
Sada sam tu i idemo na trofeje - poručio je Mandić.
Šampion je produžio saradnju sa "Pumom", a novi sponzor je "Komora sistem".