> Izvor: ebart
> Datum: 
> Rubrika: sport
> Naslov: olimpijski teleks
> Članak:

olimpijski teleks

Protokolarni i tehnički problemi u Atini uoči početka Olimpijskih igara

Uoči Letnjih olimpijskih igara u Atini pojavio se niz protokolarnih i tehničkih 
problema sa strancima, od šefova država do imigranata, ali grčka vlada to 
uglavnom demantuje. Povodom neformalne političke i medijske kampanje da 
predsednik Kube Fidel Kastro prisustvuje Igrama, pošto će u to vreme već biti u 
Grčkoj radi posete Svetoj Gori, zamenik predstavnika vlade Evangelos Andonaros 
je izjavio da vlada "ne upućuje pozive, već samo odgovara na izraženo 
interesovanje". Andonaros je time aludirao da Kastro nije zainteresovan za 
Igre, dok izveštaji medija ukazuju suprotno.
Kontroverze postoje i oko dolaska kiparsko-turskog političara Mustafe Akindžija 
na Olimpijske igre, jer Grčka ne priznaje kiparsko-turski režim. To, međutim, 
neće predstavljati problem, jer će Akindži doputovati sa turskim pasošem, rekao 
je na zajedničkoj konferenciji za novinare predstavnik Ministarstva spoljnih 
poslova Jorgos Kumucakos. On je naveo da u Grčku, međutim, neće moći da uđu 
ministri turizma Mjanmara (Burme) i Zimbabvea koji su, kao i njihov kolega iz 
Belorusije, na "crnoj listi" Saveta Evrope zbog kršenja ljudskih prava u svojim 
zemljama.
Zamenik predstavnika vlade Andonaros je demantovao naslovni izveštaj vodećeg 
grčkog dnevnika, opozicione Ta Nee, koja je navela da je Obaveštajna služba 
"zadržala" deset Egipćana koji žive u Grčkoj, a koje je pratila, kao i da će 
oni "privremeno ostati u zgradi te Službe". Andonaros je demantovao i 
ponovljene izveštaje domaće i strane štampe o dolasku stranih naoružanih čuvara 
izraelske, američke i britanske reprezentacije. Izraelske sportske 
reprezentacije, međutim, od terorističkog napada na Igrama u Minhenu 1972, na 
svim takmičenjima imaju sopstveno oružano obezbeđenje, a slične mere redovno 
primenjuju i SAD.
Upitan o ponovnom privođenju u Atini ekipe meksičke televizijske stanice 
Televiza, Andonaros je rekao da se "treba pridržavati pravila i zakona" što oni 
navodno nisu činili i demantovao da su Meksinkanci pod policijskom prismotrom. 
Prema tvrdnji policije, Meksikanci su jednog člana svoje ekipe obukli kao 
prosjaka da bi u centru Atine snimili kako će reagovati građani i policija, 
čija ih je patrola ubrzo privela. Početkom prošle nedelje policija je dvaput 
privodila meksičke izveštače zbog snimanja olimpijskih objekata, primenivši 
protiv njih i silu zbog čega su protestovali. Meksičke novinare je potom, 
prošlog petka, kako tvrde, opljačkala policijska patrola ispraznivši im 
novčanike posle ulične kontrole dokumenata. Prema grčkim reakcijama, to nije 
prvi takav slučaj u Atini, kojom navodno kruži lažna policijska patrola i na 
isti način pljačka strance. Beta