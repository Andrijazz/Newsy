> Izvor: ebart
> Datum: 
> Rubrika: sport
> Naslov: Odbojkaši Budućnosti u derbiju desetog kola prvenstva Jugoslavije u nedelju 
> Članak:

Odbojkaši Budućnosti u derbiju desetog kola prvenstva Jugoslavije u nedelju 
dočekuju novosadsku Vojvodinu (19:30). Aktuelni šampion je ove sezone već dva 
puta pobedio Novosađane, najpre u 1. kolu šampionata, a zatim i u polufinalu 
Kupa, ali oba puta u tajm-brejku.
- Znamo da nas ponovo očekuje jako teška utakmica. Iako smo dva puta savladali 
Vojvodinu oba puta je bilo tesno i do poslednjeg trenutka je pitanje pobednika 
bilo otvoreno. Tako će sigurno biti i sada. Objektivno, nema favorita u ovom 
duelu - kaže za Nacional u najavi derbija jedan od najiskusnijih igrača 
Budućnosti Dragan Kobiljski.
Srednji bloker Podgoričana smatra da bez obzira što igraju na domaćem terenu to 
nije prednost njegove ekipe a, kako kaže, još jedan minus za Budućnost je i 
činjenica da već dva meseca igraju u ritmu sreda - nedelja, zbog učešća u Ligi 
šampiona.
- Osećamo umor zbog konstantnog igranja na dva fronta. Međutim, to nije 
opravdanje i verujem da ćemo maksimalno spremni dočekati derbi. Utakmicu će 
odlučiti veća koncentracija i smirenost u završnicama setova. Velike utakmice 
se uvek rešavaju jednom loptom ili jednom greškom. Nadam se još jednoj tesnoj 
pobedi i da posle nedelje s Vojvodinom imamo skor 3-0.