> Izvor: ebart
> Datum: 
> Rubrika: sport
> Naslov: Naš reprezentativni centar potpisao ugovor sa NBA klubom iz Arizone
> Članak:

Naš reprezentativni centar potpisao ugovor sa NBA klubom iz Arizone

Od pre već "upareni" Željko Rebrača i Darko Miličić u Detroitu, Marko Jarić i 
Predrag Drobnjak u Klipersima i već starosedioci Vlade Divac i Predrag 
Stojaković u Sakramentu, dobili su novi  srpsko-crnogorski tandem u NBA ligi - 
Žarko Čabarkapa i Dejan Koturović.
Reprezentativni centar Dejan Koturović potpisao je ugovor sa Finiksom, iako je 
bilo planirano da odradi još nekoliko treninga sa Sansima, očigledno je brzo 
uverio čelnike kluba u svoje kvalitete.
- Drago mi je da sam potpisao za Feniks i konačno stigao u NBA ligu. Daću sve 
od sebe da zadovoljim upravu i navijače. Da bih ja bio srećan moraju i ljudi 
oko mene da budu srećni. Tako to funkcioniše u životu - izjavio je 31-godišnji 
centar po potpisivanju ugovora.
Koturović je stigao kao slobodan igrač iz italijanskog Virtusa, a ovo će mu 
biti četrnaesta profesionalna sezona u karijeri.    
- Koturović je veliki radnik i ima veliko iskustvo na poziciji pet. Ostali smo 
bez Skota Vilijamsa (pauziraće šest nedelja zbog povrede), a ni situacija sa 
DŽejkobom Voskulom nije ohrabrujuća, dovođenje Dejana je bila najbolja 
alternativa za nas - obrazložio je dolazak Koturovića generalni menadžer Sansa 
Brajan Kolanđelo.
Posle dva neuspešna pokušaja da pronađe angažman u NBA ligi (Boston i 
Lejkersi), Koturović se dokopao NBA lige:
- Nije u pitanju samo kvalitet lige. Ovde je mnogo manji pritisak nego u 
Evropi. U nekim klubovima moraš da igraš i povređen jer je rezultat najvažniji. 
U NBA ligi je sve drugačije. Od organizacije do navijača. 
  Domaćem društvu najviše se obradovao, naravno, Žarko Čabarkapa:
- Presrećan sam. Dejan je odličan skakač i sjajan u odbrani. Na Svetskom 
prvenstvu u Indijanapolisu, kada smo uzeli zlatnu medalju, pokazao je da može 
da se nosi sa američkim centrima - nahvalio je svog novog saigrača Čabarkapa.