> Izvor: ebart
> Datum: 
> Rubrika: sport
> Naslov: UOČI POSLEDNjEG KOLA PRVE SAVEZNE FUDBALSKE LIGE 
> Članak:

UOČI POSLEDNjEG KOLA PRVE SAVEZNE FUDBALSKE LIGE 

Crvena zvezda osvojila 23. titulu. - Partizan, Železnik i Budućnost u Kupu 
Uefe. - OFK Beograd ili Obilić u Intertoto kupu 
 
Kolo pre završetka 75. klupskog državnog prvenstva u fudbalu ostale su još dve 
dileme: ko će biti drugi predstavnik Srbije i Crne Gore u Intertoto kupu i ko 
će biti četvrti tim koji će ispasti iz Prve savezne lige.

Crvena zvezda je ubedljivom pobedom protiv Vojvodine (3:0) osvojila 23. titulu 
prvaka (treću pod stručnim vođstvom Slavoljuba Muslina). Posle dve sezone 
šampionski pehar ponovo je na "Marakani". Istovremeno, "crveno-beli" su 
nastavili rekordnu seriju bez prvenstvenog poraza na svom stadionu. Ona sada 
iznosi 2.096 dana. U tom periodu odigrali su 96 utakmica i zabeležili 83 pobede 
i 13 nerešenih rezultata. Postigli su 252 gola, a primili samo 42 i osvojili 
262 boda.

Partizan nije uspeo da treću godinu za redom bude najbolji. Za utehu ostaje mu 
učešće u Ligi šampiona i plasman u naredni Kup Uefa. 

Železnik je remijem sa gradskim rivalom Obilićem i definitivno zauzeo treće 
mesto. Klub iz beogradskog predgrađa je ostvario najbolji plasman u svojoj 
istoriji i "overio vizu" za Kup evropske fudbalske federacije. Uz njih i "crno-
bele" u najmasovnijem klupskom takmičenju Starog kontinenta igraće i Budućnost. 
Tim iz Banatskog Dvora je do Evrope stigao plasmanom u finale domaćeg kupa.

Dva kluba učestvovaće u Intertoto kupu. Sartid je obezbedio učešće, dok će 
mečevi poslednjeg kola otkloniti dilemu da li će drugi učesnik biti OFK Beograd 
ili Obilić. Ekipa sa Karaburme ima dva boda prednosti, ali je slabija u 
međusobnom bilansu. Postoji i mogućnost da na kraju šampionata sva tri tima 
imaju jednak broj bodova. U toj varijanti Sartid i OFK Beograd bi išli u 
Intertoto kup. Izabranicima Radmila Ivančevića je najteže. Njihova šansa je da 
osvoje tri boda, ali uz uslov da "romantičari" ne pobede.

Tri "putnika" u Drugu ligu su odavno poznata. To su: Kom, Napredak i Radnički. 
Ko će im se pridružiti Budućnost ili Borac odlučiće poslednje kolo. Zeta je 
trijumfom protiv Sartida (4:0) izbegla zonu ispadanja. Hajduk Rodić MB ima tri 
boda više od Čačana i jedan od Dvorana, ali je siguran prvoligaš i sledeće 
sezone jer je bolji u međusobnim duelima od oba rivala. Borac ima dva boda 
manje i bolji međusobni skor od Budućnosti, tako da su mu neophodna sva tri 
boda. Dvorani su u nešto lakšoj situaciji, ali im ona nije garant opstanka, jer 
moraju da ostvare isti ishod kao i Borac (ili bolji).

Ono što daje dodatnu draž mečevima poslednjeg kola (u subotu u 17 časova) su 
činjenice da obe dileme rešavaju direktni susreti ekipa koje se bore za 
Intertoto kup i opstanak. OFK Beograd dočekuje ekipu Budućnosti, dok se na 
Vračaru sastaju Obilić i Borac.