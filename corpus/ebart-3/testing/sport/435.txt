> Izvor: ebart
> Datum: 
> Rubrika: sport
> Naslov: Vicešampion države iznenada angažovao iskusnog napadača
> Članak:

Vicešampion države iznenada angažovao iskusnog napadača

Partizan je veći izazov nego igranje u drugoj španskoj ligi, kaže novi član 
"crno-belih"

Da li zbog neefikasnosti, ili nove formacije trenera Miodraga Ješića koji igra 
sa tri napadača, tek, Partizanova fudbalska porodica bogatija je za još jednog 
napadača. Doskorašnji špic španskog Kadiza Nenad Mirosavljević (29) potpisao je 
juče u prostorijama FS Beograda trogodišnji ugovor sa Partizanom, a transfer je 
završen tako brzo, da čak ni Crvena zvezda nije stigla da se umeša...
Prelazak Mirosavljevića u redove "crno-belih" ne samo da je iznenadio fudbalsku 
javnost, nego se u čudu našao i napadač lično.
- Iskreno da kažem ovo je u neku ruku iznenađenje, jer do juče skoro da nisam 
mogao da poverujem da dolazim. Svake sezone su me vezivali za Humsku i eto 
konačno sam došao. Nikad nije kasno - konstatovao je Mirosavljević.
Doskorašnji napadač Kadiza je, na zadovoljstvo uprave, došao u Humsku kao 
slobodan igrač, obzirom da je sporazumno raskinuo ugovor sa španskim 
drugoligašem.
- Znali su da imam još godinu dana ugovora i da sam posle toga slobodan, pa smo 
se dogovorili. Ispali smo iz Primere, a prelazak u Partizan je za mene veći 
izazov nego igranje u drugoj španskoj ligi. Imao sam ponuda, ali ništa nije 
zadovoljilo moje ambicije. Čekao sam i isplatilo se, jer je usledio poziv 
direktora Nenada Bjekovića posle kojeg više nije bilo nedoumica - priznao je 
Mirosavljević.
Osim Kadiza, novi član "crno-belih", koji će nositi broj 30, igrao je za Sartid 
(2000 - 2004. godine - 60 golova) i Proleter (1996 - 2000. - 27).