> Izvor: matf
> Datum: 
> Rubrika: sport
> Naslov: PROMOVISANA KNJIGA "SRPSKI OLIMPIJSKI KOMITET 1910-1912"
> Članak:


GDE su počeci olimpizma na ovim prostorima? Ko je osnovao Srpski olimpijski 
komitet i kada? Na kojim olimpijskim igrama su prvi put učestvovali naši 
takmičari? Sve odgovore sakupio je gospodin Srbislav Todorović u knjigu " 
Srpski olimpijski komitet 1910-1912", koju je izdao Sportski savez Srbije.
- U mladosti sam trenirao fudbal, ali interesovali su me svi sportovi, posebno 
njihova istorija. Godinama sam istraživao, sakupljao informacije, fotografije, 
došao do značajnih podataka i sada napisao knjigu. Najveći uspeh mi je bio što 
je SFRJ priznala da su koreni srpskog olimpizma u Kraljevini Srbiji, preciznije 
1910. godini. Tako je pobedila istina. Hvala Sportskom savezu Srbije, posebno 
predsedniku Siniši Krajčinoviću i generalnom sekretaru Danetu Korici, što su mi 
izašli u susret shvativši koliko može iz sportske prošlosti da se nauči - 
pisanim putem prisutnima se obratio autor knjige Todorović, jer zbog bolesti 
nije mogao da dođe na promociju.