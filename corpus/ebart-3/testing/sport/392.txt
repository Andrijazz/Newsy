> Izvor: matf
> Datum: 
> Rubrika: sport
> Naslov: Habitfarm Javor - Crvena zvezda 1:2 (1:0). - Visoki golgeter sa dva pogotka 
> Članak:

preokrenuo rezultat, domaći poveli golom Odite

IVANjICA - Lider u šampionatu je zahvaljujući visokom golgeteru Nikoli Žigiću 
ostvario pobedu u Ivanjici, u divnom ambijentu pred oko 5.000 gledalaca: 
Habitfarm Javor - Crvena zvezda 1:2 (1:0). Visoki napadač Zvezde je u drugom 
poluvremenu preokrenuo rezultat sa dva pogotka i pokazao da je glavni igrač 
ovog Zvezdinog tima. Žigić je bio toliko nadmoćan i juče niko nije mogao da ga 
zaustavi.
Žigić je svoj prvi gol postigao na efektan način, prethodno dobivši duel sa 
doskorašnjim fudbalerom Partizana Milovićem. U toj akciji Žigić je sa 
dvadesetak metara poslao "parabolu", a golman Bondžulić samo pogledom ispratio 
let lopte u mrežu.
Desetak minuta pre kraja susreta ponovo je u centru pažnje bio najbolji akter 
meča Nikola Žigić. Štoper Joksimović je uputio dugu loptu, golman domaćih 
Bondžulić zakasnio s intervencijom, a Žigić u svom stilu glavom zatresao mrežu. 
Pre vodećeg gola Crvene zvezde, Janković je pogodio stativu.
Prvo poluvreme proteklo je u znaku domaće ekipe, koja je imala inicijativu i 
bila znatno opasnija. Takva igra urodila je plodom u 20. minutu, kada je 
tamnoputi Nigerijac Odita postigao vodeći gol. Posle kornera koji je izveo 
Lišanin, Milović je bio najviši u skoku, lopta se odbila tačno ispred gola 
gostiju, a spretni Odita je sa nekoliko metara "zakucao" u mrežu, tako da ni 
odlični golman Stojković nije mogao ništa da učini. Na stadionu kraj Moravice 
usledilo je veliko slavlje, a posle vođstva domaći tim je nastavio da napada.
Tamnoputi napadači Javora Odita i Tamvanjera zadavali su dosta problema 
Zvezdinoj odbrani, oslabljenoj za povređenog Dudića. Odita je u 27. minutu 
dobro šutirao iz okreta, ali je rezulat ostao nepromenjen. U 40. minutu i sreća 
je bila saveznik "crveno-belih", jer je opasni Tamvanjera glavom pogodio 
stativu.
Posle primljenog gola fudbaleri Zvezde nikako nisu uspevali da nametnu 
karakterističan stil igre sa dugim loptama, mada su i u prvom delu igre u dva 
navrata, preko Jankovića i Žigića, pokušali da izjednače rezultat. Ipak, na 
odmor se otišlo s minimalnom prednošću Ivanjičana. U samom finišu utakmice 
"rezervista" Žudžić je imao priliku da Javoru donese bar bod, ali je bio za 
malo neprecizan. Tako je dobra partija domaćih, pogotovo u prvoj polovini 
utakmice, i velika borbenost na kraju ostala u senci poraza.
Stadion kraj Moravice. Gledalaca: 5.000. Sudija: Jovanović (Smederevo). 
Strelci: 1:0 Odita (20), 1:1 Žigić (61), 1:2 Žigić (80). Žuti kartoni: Vasić, 
Odita (Habitfarm Javor), Janković, Joksimović, Milovanović (Crvena zvezda). 
Crveni karton: Radovan Ćurčić (trener Habitfarm Javora) u 64. minutu.
HABITFARM JAVOR: Bondžulić 6,5, Lišanin 6,5 (od 84. Žunić -), Bogdanović 7, 
Milović 7,5, Ignjatijević 6,5, Cvetković 6,5, Vasić 7, Nikitović 6,5, Simić 7 
(od 84. Radosavljević -), Tamvanjera 7 (od 84. Pejić -), Odita 7.
CRVENA ZVEZDA: Stojković 7, Basta 7, Biševac 6, Joksimović 7, Luković 6,5, 
Milovanović 7,5, Kovačević 7,5, Janković 7, Milijaš 6,5 (od 70. Perović 7), 
Mudrinić  (od 15. Purović 7, od 86. Miladinović -), Žigić 8,5.
Igrač utakmice: Nikola Žigić (Crvena zvezda).