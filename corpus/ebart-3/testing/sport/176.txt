> Izvor: ebart
> Datum: 
> Rubrika: sport
> Naslov: Fudbalski klub Obilić ponovo je u centru pažnje jer se poslednjih nekoliko dana 
> Članak:

Fudbalski klub Obilić ponovo je u centru pažnje jer se poslednjih nekoliko dana 
kroz štampu provlačila priča da je srpski finansijski magnat Filip Cepter 
zainteresovan za kupovinu tima sa Vračara i da su tajni pregovori u toku. U 
Ulici gospodara Vučića tvrde da ne znaju ništa o tome, a direktor "vitizova" 
Dragiša Binić kaže da su vrata Obilića uvek otvorena, ali za sponzorstva i 
zajednička ulaganja.

- Uvek smo spremni da razgovaramo sa zainteresovanim firmama o generalnom 
sponzorstvu, jer je u interesu kluba da finansije budu stabilne. Kao što imamo 
ugovor o sponzorstvu za opremu, tako treba da imamo i generalnog sponzora. Ja 
sam u poslednje vreme imao kontakte sa ljudima iz inostranstva koji su 
zainteresovani da ulažu u Obilić i vrlo blizu smo dogovora sa njima - rekao je 
za "Blic" Dragiša Binić.
Ipak, kako kaže direktor ekipe s Vračara, o tajnim pregovorima sa firmom 
"Cepter" on ne zna ništa.
- Ja sam prvi put čuo tu informaciju od novinara. Kontaktirao sam sa 
predsednicom i ona takođe nije znala ništa o tome. Ponavljam, naša vrata su 
otvorena za sve zainteresovane, ali sa "Cepterom", koliko ja znam, nije bilo 
nikakvih kontakata - završio je direktor Obilića.