> Izvor: ebart
> Datum: 
> Rubrika: sport
> Naslov: SLAVOLjUB MUSLIN OTIŠAO IZ ZVEZDE I OKREĆE SE PLANOVIMA METALURGA IZ DONJECKA
> Članak:

SLAVOLjUB MUSLIN OTIŠAO IZ ZVEZDE I OKREĆE SE PLANOVIMA METALURGA IZ DONJECKA

Idemo dalje, svako na svoju stranu. Voleo bih da period koji je pred nama svima 
bude uspešan, pošto je "Marakana" moja druga kuća i ponosan sam na sve što smo 
uradili

RASTALI su se Crvena zvezda i Slavoljub Muslin! Posle druge misije u 
crveno-belom i osvojene duple krune, trofejni trener je prihvatio poziv 
Metalurga iz Donjecka. Novčana ekstra ponuda od milion dolara po sezoni (ugovor 
na dve plus jednu godinu) presudili su "trku". Ukrajinci su dobili stručnjaka 
kakvog su želeli.
- Planovi su nam se poklopili. Razgovarali smo u Barseloni, sve utanačili, a 
počeću da radim već za nekoliko dana, posle povratka iz Njujorka. Pratiću 
završnicu sezone, videću s kakvim kvalitetom igrača klub raspolaže i šta bi 
dalje trebalo da uradimo - pričao je za "Novosti" juče iz Nice Slavoljub Muslin.
- Za Zvezdu vas sada vežu samo uspomene?
-  Idemo dalje, svako na svoju stranu. Voleo bih da period koji je pred nama 
svima bude uspešan, pošto je "Marakana" moja druga kuća i ponosan sam na sve 
što smo uradili u proteklom periodu.
- Kada ste doneli konačnu odluku?
- Razmišljao sam tokom sezone, kada sam već dobijao pozive, koji je sledeći 
potez najpametniji. Pošto sam izneo svoje viđenje rada u Zvezdi i nisu me 
razumeli, video sam da je najbolje da se raziđemo.
- Ukrajinci su bili uporni?
- Čekali su da odlučim. Bilo im je važno samo da kažem "da", a da posle 
razgovaramo o detaljima. Prihvataju moj koncept rada, a cilj je da budemo u 
samom vrhu domaćeg šampionata, ali i da igramo dobro u Kupu UEFA, pošto 
očekujem da Metalurg sezonu završi na četvrtom mestu.
- Da li ste planirali pojačanja?
- Nećemo ništa lomiti preko noći. Do 19. juna i kraja sezone ima dovoljno, a 
meni ostaje da gledam kasete, dok budem na odmoru.
- Prozivka je zakazana za 1. jul?
- Pauza je kratka, samo deset dana, a već 15. jula počinje novi šampionat. 
Verujem da ću, sa saradnicima, uspeti da "spakujem" ekipu, a na zimu nam 
predstoji paklen rad, pošto je pauza tri meseca.
- Ponovo će uz vas biti Saša Janković i Aleksandar Stojanović?
- Mi smo pobednički trio. Videću kakvi su njihovi planovi, ali verovatno ćemo 
zajedno nastaviti uspešnu saradnju.
- Gde će vaš sin Marko da nastavi karijeru?
- Mlad je, tek  mu je 19 godina i za njega ima vremena. Trenirao je prethodnih 
dana u Lilu, mada postoji mogućnost da igra za mladi tim Monaka, pošto mu 
odgovara zbog škole - zaključio je Muslin.
Pet trofeja su delo koje je za sobom ostavio Slavoljub Muslin u amanet Crvenoj 
zvezdi, koja sada mora da reši pitanje trenera pred start priprema za 
kvalifikacije Lige šampiona 28. jula.