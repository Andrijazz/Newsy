> Izvor: ebart
> Datum: 
> Rubrika: sport
> Naslov: Zvezda ostvarila prvu pobedu u Gudjiru
> Članak:

Zvezda ostvarila prvu pobedu u Gudjiru

Crveno-beli slavili sa 73:69, "Dži" najefikasniji u redovima domaće ekipe sa 18 
poena. Partizan ponižen od strane Širokog (66:91)

Košarkaši Crvene zvezde nisu briljirali, ali su ipak uspeli da zabeleže prvu 
pobedu u Gudjir ligi, u "Pioniru" je pao Zadar - 73:69. S druge strane Partizan 
je na gostovanju ponižen od Širokog (91:66).
ZVEZDA - ZADAR 73:69
Džerod Henderson je oduvao Zadrane. Sjajni Amerikanac koga je Kolos sa Rodosa 
otpustio zbog, kako je grčki klub naveo, konzumiranja marihuane - nije bio 
starter, ali je sa 18 poena, šest skokova i tri asistencije bio najzaslužniji 
za pobedu izabranika trenera Dragana Šakote.  
- U ovom trenutku ne možemo da igramo lepo za oko i za aplauze publike, već 
moramo da razmišljamo samo o tome kako da pobedimo. Bili smo borbeni, imali smo 
samo jednog igrača na poziciji klasične petice, a Mišanović je u potpunosti 
iskoristio šansu - rekao je Šakota. 
Za crveno-bele debitovao je i Milan Gurović (na oduševljenje publike), koji je 
u drugom poluvremenu uspeo da popravi bledi utisak iz prve dve četvrtine. 
Košarkaši Crvene zvezde slomili su optor Zadrana tek u finišu utakmice, iako 
početak meča nije nagoveštavao tako nešto (gosti nisu postigli koš prvih šest 
ipo minuta).

ŠIROKI - PARTIZAN 91:66 
Sramni poraz košarkaša Partizana! Crno-beli su se obrukali na gostovanju u 
Hercegovini, a domaćin predvođen Vrankovićem, Sesarom i Zadravcem je u drugom 
poluvremenu razmontirao "parni valjak" (u trećoj četvrtini 23:7 za Široki).     
- Jednostavno u drugom poluvremenu nismo postojali na parketu. Kod mojih igrača 
je nedostajalo volje, a uz odličnu podršku s tribina, Široki je došao do 
zaslužene pobede - rekao je Duško Vujošević, trener Partizana.