> Izvor: matf
> Datum: 
> Rubrika: sport
> Naslov: PLAVI MODELARI ZABLISTALI NA SVETSKOM KUPU U SLOVENIJI
> Članak:


Ivan Kolić prvi u gumenjacima, Mirko Karanović drugi među penjačima, što je SCG 
donelo i ekipni trijumf na "Krka kupu"

ŠTO obeća, to (obično) i - ispuni. Naš najbolji vazduhoplovni modelar Ivan 
Kolić (21) vratio se sa "Krka kupa" iz Novog Mesta ovenčan četvrtom 
ovosezonskom pobedom u Svetskom kupu koja ga je, za korak, približila odbrani 
šampionske titule u klasi gumenjaka(F-1-B). Ivan je i dalje treći u generalnom 
plasmanu, ali sada bogatiji za velika četiri bonus boda!
Odluka o pobedniku pala je u drugom "flaj-ofu" na pet minuta, u kome je Kolićev 
model leteo 5,31 naspram 3,40 minuta modela jedinog konkurenta, Finca 
Valtonena. Od plavih takmičara u ovoj klasi Radoje Blagojević je zauzeo peto, a 
prošlogodišnji laureat Branko Bijelić deveto mesto, pošto je pod pritiskom 
Slovenca Žulića na sudije nečasno eliminisan iz borbe za medalje. Domaćem 
predstavniku se to kasnije vratilo, jer je za samo dve sekunde ostao bez 
prilike za finalni "flaj-of", pa se morao zadovoljiti trećom pozicijom.
Sjajan plasman osvajanjem drugog, četvrtog i osmog mesta ostvarili su Mirko 
Karanović, Milan Pavlov i Sava Lujanski u kategoriji penjača (F-1-C), i to 
posle više od deset godina "apstinencije" iz svetske elite. Plavi jedriličari 
(F-1-A), uz dosta pehova, ipak su na kraju bili solidni: 11. Radoje Blagojević, 
17. Mića Tica, 18. Zoran Živković...
Sve u svemu, odlazak čak 22 naša modelara u Sloveniju se, baš kao i lane, 
pokazao kao pun pogodak jer su, uz kolce i šampanjac, "deželu" napustili i sa 
epitetom - najuspešnije zemlje!