> Izvor: matf
> Datum: 
> Rubrika: sport
> Naslov: FUDBALERI VOJVODINE U NOVOM SADU, PRED 8.000 NAVIJAČA, POBEDILI PARTIZAN - 1:0 
> Članak:

(0:0)

Gol odluke postigao Ivan Milutinović u 81. minutu, koji je sa ivice 
šesnaersterca sjajno matirao Kralja. Gosti samo na trenutke pretili, a 
Marinković iz slobodnog udarca pogodio stativu

STRELAC: Milutinović u 81. minutu. Stadion: Vojvodine. Gledalaca: 8.000. 
Sudija: Dragomir Banović (Subotica) 5.
VOJVODINA: Kahriman 7,5, Đulić 6,5, Milutinović 7,5, Kačar 7, Radović 6,5, 
Stošić 6,5 (Nastić -), Maksić 6,5, Čotra 6,5, Kizito 7, Dobrić 6,5 (od 90. 
Opsenica -), Bošković 6, (od 90. Ubiparip -).
PARTIZAN: Kralj 6,5, Ćirković 6,5, Đorđević 6, Bajić 6,5, Gajić 6, Odita 7, 
Radosavljević 6,5, Marinković 7 (od 77. Markovski -), Tomić 6 (od 46. Nikolov 
6), Mirosavljević 7, (od 67. Lazić -), Smiljanić 6.
Fudbaleri Vojvodine premašili plan. "Parni-valjak" je zaustavljen u Novom Sadu. 
Umesto najavivljanog i priželjkivanog boda, kojeg su označili kao uspeh u duelu 
sa crno-belima, Novosađani su osvojili ceo plen i ovacijama ispraćeni sa terena 
- 1:0 (0:0). 
Gol odluke postignut je u 81. minutu, posle uspešne polukontre domaćih 
fudbalera. Dobrić je sjajno uposlio Nastića, koji je loptu sa desne prebacio na 
levu stranu, a sa ivice šesnaesterca Ivan Milutinović je gađao i pogodio gornji 
levi ugao Kraljevog gola. To je prvi pogodak Novosađana u ovom šampionatu, 
kojim su osvojena tri boda u derbiju sa Partizanom. 
Do tada, igra je bila dosadna, tek na momente zanimljiva s uzbuđenjima na 
kašičicu. Partizan je imao inicijativu i više od igre, ali je napadao "jalovo", 
bez odlučnije završnice. Prvi šut uputio je Marinković u 24. minutu iz 
slobodnog udarca, samo za aplauze. U 30. minutu istakao se golman Vojvodine 
Kahriman, koji je odbranio zaredom šuteve Odite i Smiljanića. Pripretio je i 
Mirosavljević šutem pored gola (44.)... 
Nastavak, takođe, nije doneo zanimljiviju igru, osim što je Vojvodina pokazala 
da se čvrsto i odlučno brani. Tada je i počela da preti iz kontranapada. 
Partizan je zapretio u 70. minutu, kada je Marinković iz slobodnog udarca 
pogodio stativu, ali je preostali deo meča pripao Novosađanima, koji su 
konstruktivne kontranapade uspeli da pretvore u gol za veliki trijumf.