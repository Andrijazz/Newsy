> Izvor: matf
> Datum: 
> Rubrika: sport
> Naslov: U Crvenoj zvezdi već okrenuti predstojećem duelu sa Zemunom
> Članak:


fudbal

Uoči gostovanja Radničkom u Obrenovcu, iz tabora Crvene zvezde poručeno je da 
opuštanja na stadionu kraj Kolubare neće biti. Crveno-beli su obećanje održali 
ali ih je domaćin, ipak, uhvatio u raskoraku - sjajnom igrom u defanzivi, uz 
bravure golmana Poleksića, izabranici Gorana Milojevića prepustili su 
favorizovanom rivalu samo jedan bod. Dan nakon meča u Obrenovcu, međutim,  
Mladenović i drugovi jednoglasni su u zaključku da nema vremena za tugovanje 
zbog izgubljenih bodova.
- Nije ispalo kako smo želeli ali nema razloga za ljutnju zbog kiksa. Sada je 
važno da učinimo sve kako se greška ne bi ponovila. Imamo još uvek pristojnu 
prednost u odnosu na prvog pratioca i sve je u našim rukama. Zbog toga moramo 
odmah da se okrenemo duelu sa Zemunom na Marakani. U tom meču svaki kiks je 
zabranjen. Verujem da smo spremni da uspešno obavimo zadatak koji je pred nama 
- kaže vezista crveno-belih Dragan Mladenović.