> Izvor: matf
> Datum: 
> Rubrika: sport
> Naslov: PREDRAG BOJIĆ GENERALNI DIREKTOR KOŠARKAŠKOG SAVEZA SCG
> Članak:


POVODOM teškog incidenta i događanja na utakmici između Partizana i Hemofarma, 
iako se radi o takmičenju koje nije u ingerenciji KSSCG, saopštenjem za javnost 
oglasio se i generalni direktor Predrag Bojić, ukazujući na važne činjenice 
pred početak završnice Kupa Radivoja Koraća i Sinalko Superlige.
"Poslednjih nekoliko godina veoma su izražene tenzije između svih aktera 
takmičenja, uzajamno nepoverenje i negativan odnos nekih klubova prema Savezu. 
Učestalost u poslednje vreme ovakvih događanja, tuče na terenu, iznošenje 
neistina i međusobna vređanja u medijima, zaboravljanje na sportski moral, 
fer-plej, ukazuju na potrebu da već sada počnemo da se pripremamo za Superligu 
i Kup i vrlo jasno i konkretno se odredimo prema takvim slučajevima.
Iako je povod izuzetno ružan, tuča između igrača naša dva kluba, koja je 
sigurno uznemirila i ogorčila sve prave ljubitelje košarke, imam potrebu i da 
na ovaj način iskreno zamolim, ali i vrlo ozbiljno upozorim sve timove da se 
sportski ponašaju, jer u suprotnom će snositi vrlo stroge konsekvence.
Samo od nas zavisi da li ćemo imati kvalitetno takmičenje, interesantno za sve 
ljubitelje košarke, vratiti međusobno poverenje ili doživeti ponovo ovakve 
sramotne scene. Što se tiče KSSCG i mene, kao direktora, izuzetno želim da 
podignem nivo naše nacionalne Lige, ali to podrazumeva iskrenu želju i 
poverenje ostalih, u suprotnom još jedanput upozoravam sve one koji tako ne 
misle, da će biti najstrože sankcionisani"... - stoji, između ostalog, u 
saopštenju Predraga Bojića.