> Izvor: ebart
> Datum: 
> Rubrika: sport
> Naslov: Fudbalska reprezentacija Srbije i Crne Gore doputovala u Baku, gde je danas 
> Članak:

Fudbalska reprezentacija Srbije i Crne Gore doputovala u Baku, gde je danas 
(17-TV) očekuje duel sa Azerbejdžanom

Neočekivanim debaklom u Helsinkiju, plavi potrošili sve kredite i stoga samo 
dobra i efikasna igra protiv Azera, vraća veru u naš fudbal  

Od specijalnog izveŠtaČa 
"Glasa javnosti"
Juče, tačno u podne, najbolji srpsko-crnogorski fudbaleri, čarter letom su 
doputovali u Baku, gde ih danas (17 -TV) očekuje okršaj sa nacionalnim timom 
Azerbejdžana. Iako je od debakla u Helsinkiju prošlo četiri dana, plavi obraz 
još uvek bridi i stoga, samo kvalitetna partija i uverljiva pobeda nad 
Gurbanovim i drugovima, donekle bi vratila poljuljanu veru u naš 
reprezentativni fudbal. Selektor Dejan Savićević, opterećen teškom i preteškom 
finskom hipotekom, rešio je da se odrekne usluga do juče nezamenljivih 
prvotimaca i da na travu stadiona "Šafu", pošalje neke nove momke. Među njima 
će biti i super-talentovani Nenad Kovačević, neumorni vezist crveno-belih.
- Tek danas, iz ove perspektive, uviđamo od kolike su važnosti bili bodovi koje 
smo izgubili u Finskoj. Ali, šta je-tu je, kasno je za jadikovke i zato nam ne 
preostaje ništa drugo nego da se maksimalno posvetimo današnjem duelu sa 
Azerbejdžancima. Niko od nas i ne pomišlja na bilo koji drugi ishod osim 
pobede. Potom ćemo imati dovoljno vremena da do megdana sa Velsom utvrdimo gde 
i šta je škripalo kako bi do kraja kvalifikacija zaigrali u skladu sa 
mogućnostima i iskupili se za dosadašnje kikseve - objašnjava Nenad Kovačević.
Odbrana plavog tima pretrpeće radikalne promene. Siniša Mihajlović je u Finskoj 
isključen i vrlo je verovatno da je njegovo učešće u kvalifikacijama okončano. 
U Bakuu bi trebalo da ga zameni stoper Obilića Nenad Đorđević, dok će ulogu 
povređenog Nemanje Vidića preuzeti Zoran Mirković. Na poslednjem treningu pred 
polazak za Azerbejdžan, povredio se i Boban Dmitrović, tako da će pouzdani 
defanzivac Partizana Nikola Malbaša, dobiti šansu na jednoj zvaničnoj utakmici. 
- Sticajem nesrećnih okolnosti pogodilo se da u goste Azerbejdžancima, našim 
velikim dužnicima iz Podgorice, stižemo posle neslavne epizode u Helsinkiju. 
Dakle, dvostruko smo motivisani da danas od prvog do poslednjeg minuta izgaramo 
u svakom duelu i na kraju zabeležimo siguran tijumf - ističe Igor Duljaj, od 
čijeg raspoloženja će umnogome zavisiti igra plavih.
Katastrofalna partija i ubedljiv poraz u dvoboju sa Litmanenom i kompanijom, 
plavu fudbalsku kompoziciju izveli su na slepi kolosek. Azerbejdžanskih 90 
minuta daće odgovor na pitanje ima li svetla na kraju tunela?!