> Izvor: ebart
> Datum: 
> Rubrika: sport
> Naslov: Naš reprezentativac posle šest nezaboravnih godina provedenih u Sakramentu 
> Članak:

Naš reprezentativac posle šest nezaboravnih godina provedenih u Sakramentu 
napustio ovaj klub

Divac bi trebalo da dobije oko 5 miliona dolara za jednu sezonu. Još 
nepotvrđeni izvori govore, da su Lejkersi spremni da mu ponude i dvogodišnji 
ugovor 
Vlade Divac dogovorio se sa upravom Lejkersa da se posle osam godina, dve u 
Šarlotu i šest u Sakramentu, vrati u klub u kome je 1989. godine počeo NBA 
karijeru i odigrao prvih sedam profesionalnih sezona. Prema informacijama 
novinske agencije "Asošijeted pres", kojoj je to potvrdio anonimni izvor iz 
slavnog kluba iz Los Anđelesa, ugovor bi trebalo da bude potpisan u popodnevnim 
satima (kasno večeras po srednjeevropskom vremenu), a Divac bi trebalo da 
dobije oko 5 miliona dolara za jednu sezonu. Još nepotvrđeni izvori govore, da 
su Lejkersi spremni da mu ponude i dvogodišnji ugovor. Svoj blagoslov Divčevom 
povratku u Lejkerse dao je i Karl Meloun, koga je GM Lejkersa, Mič Kupčak 
nekoliko puta kontaktirao s tim u vezi, jer ako Lejkersi potroše "mid-level" 
izuzetak na Divca, za obnovu ugovora sa "Poštarom" ostaće im oko 1,5 milion, 
koliko je on dobio i prošle sezone. Meloun je čelnicima Lejkersa rekao da treba 
da daju Divcu ceo "mid-level" izuzetak (4,9 miliona), jer je to "veoma dobra 
akvizicija i da ako on bude obnavljao ugovor sa Lejkersima novac neće biti 
presudan". Divac će verovatno biti prvi centar Lejkersa, što će omogućiti novom 
treneru Rudiju Tomjanoviću da Brajana Grenta koristi na poziciji krilnog 
centra, a Lamara Odoma na poziciji krila, što njima dvojici mnogo više 
odgovora. Startnu petorku popuniće Kobi Brajant i Geri Pejton na bekovskim 
pozicijama. 
Divac je prošle sezone, 15. u karijeri imao prosek po meču od 9,6 poena, 5,7 
skokova, 5,3 asistencija, po jednu blokadu i ukradenu loptu. Kada je odlazio iz 
Los Anđelesa u Šarlot, Divac je svojim najbližim prijateljima govorio da 
razmišlja o kraju karijere, jer nigde nije kao u Južnoj Kaliforniji. Tu je sa 
suprugom Snežanom odgajao svoju familiju, kupio prekrasnu kuću na Pacifičkim 
Palisadama, brdu iznad Sanset Bulevara. Do 1998. godine, kada u Kingse prelaze 
Divac, Veber i Dag Kristi, ekipa iz kalifornijske prestonice je važila za 
"otirač" svim drugim NBA klubovima. Međutim, preuzimanjem ekipe od strane 
ekscentričnih vlasnika braće Džoa i Gevina Maluf, stvari se drastično menjaju, 
ulažu se velike količine novca da bi "kraljevi" iz Kalifornije postali 
konkurent za šampionsku titulu.To se vrlo brzo i dešava. Sa prinovama u vidu 
Peđe Stojakovića, Majka Bibija i Bobija Džeksona, Kingsi etabliraju možda i 
najtalentovanijih šest igrača NBA lige. 
Međutim, nijedan od njihovih pohoda na titulu se na završava trijumfalno.Vlade 
Divac će sledeće dve godine - uz igračevu opciju da izađe iz ugovora sledećeg 
leta - za oko 5 miliona dolara po sezoni ponovo nositi dres Los Anđeles 
Lejkersa.