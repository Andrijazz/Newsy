> Izvor: ebart
> Datum: 
> Rubrika: sport
> Naslov: Dalas lako savladao velikog rivala iz Los Anđelesa, Sakramento slavio u 
> Članak:

Dalas lako savladao velikog rivala iz Los Anđelesa, Sakramento slavio u 
Klivlendu uz 37 poena Predraga Stojakovića

Dalas Maveriks tradicionalno nemaju neugodnijeg protivnika od Los Anđeles 
Lejkersa, međutim, stanje u kome se trenutno nalazi renomirani sastav iz 
Kalifornije omogućilo im je da na nikad lakši način dođu do pobede rezultatom 
106:87. Time je Dalas popravio skor na 26-16 i sada je "za dlaku" bolji od 
Lejkersa (25-15) koji su pali na peto mesto u generalnom poretku Zapadne 
konferencije. Oni su poslednji trijumf na nekom gostovanju zabeležili još 4. 
decembra, upravo u Dalasu, da bi nakon toga ušli u seriju od devet poraza na 
strani, što se žuto-ljubičastoj četi nije dogodilo punih 30 godina.
Sakramento Kings (skor 30-10) izjednačili su se po procentu uspešnosti sa 
Indijana Pejsersima (33-11) pošto su na startu serije od šest gostovanja 
(Memfis, Dalas, Hjuston, San Antonio, Sijetl), slavili pobedu u Klivlendu - 
95:89. Posle 10 poena u prve dve četvrtine, Predrag Stojaković je stupio na 
scenu u punom sjaju. "Počastio" je Kavalirse sa još 27 koševa (šut za tri poena 
9-6), tako da je Klivlend oslabljen neigranjem povređenog Lebrona Džejmsa morao 
da prizna poraz.
- Dobro smo ga čuvali, pogodio je nekoliko velikih šuteva. Erik Vilijams je sve 
vreme bio ispred njega, jednom ga je čak udario u lakat, ali Peđa je i tada bio 
precizan - čudio se Dahuan Vagner, najefikasniji igrač domaćeg tima.
Drugi strelac Kingsa na ovom meču bio je Vlade Divac sa 13 poena, samo po jedan 
skok i asistencija nedostajali su mu za "tripl-dabl" ostvarenje. Veteran je 
odličan utisak pokvario katastrofalnim učinkom sa linije slobodnih bacanja 
(8-1). U trećem meču odigranom u noći između četvrtka i petka Sijetl 
Supersoniks poveli su sa 29:14 i rutinski završili posao protiv Golden Stejt 
Voriorsa - 103:87. Vladimir Radmanović imao je neuobičajeno malu minutažu (21), 
a ni šut ga nije išao (6-1 za dva, 2-1 za tri poena), tako da će ovo veče 
sigurno želeti da što pre zaboravi.