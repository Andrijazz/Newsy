> Izvor: matf
> Datum: 
> Rubrika: sport
> Naslov: ZVEZDU NA VRAČARU ČEKAJU DVA TEŠKA RIVALA
> Članak:


CRVENA zvezda u subotu dolazi na Vračar. Na stadionu Obilića juče, međutim, 
ništa nije podsećalo na proleće. Najmanje onih 20 centimetara snega koji su 
prekrili teren, a kako stvari trenutno stoje teško je poverovati da će uslovi 
za igru u subotu biti blizu regularnih.
- Sneg je napadao, ali nije se smrznuo. Počeo je da se topi, pa je teren u 
veoma lošem stanju. Ako i uspemo da ga očistimo, igraće se po velikom blatu. 
Veliko je pitanje kome će više odgovarati takvi uslovi za igru - kaže direktor 
"vitezova" Ljubinko Jeftić. 
Novi trener Obilića Darko Vargec juče je ekipu odveo na trening u Sportski 
centar "Inge" na Zvezdari, jer na glavnom terenu na Vračaru postoje uslovi samo 
za grudvanje.
Tokom jučerašnjeg dana nije se krenulo sa čišćenjem snega. U svakom slučaju, 
Zvezdu u subotu čekaju dva teška protivnika: Obilić sa sedmoricom pozajmljenih 
Partizanovaca, ali i "kaljuga" na terenu.