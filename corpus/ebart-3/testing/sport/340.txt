> Izvor: ebart
> Datum: 
> Rubrika: sport
> Naslov: Na stadionu "Santjago Bernabe" Real Madrid dočekuje Barselonu (20 časova)
> Članak:

Na stadionu "Santjago Bernabe" Real Madrid dočekuje Barselonu (20 časova)

Za dobro fudbala, najbolje je da igraju najbolji. Ova utakmica neće rešiti 
prvenstvo, ali ovaj meč može promeniti raspoloženje u gradu, državi i u samom 
timu, izjavio je Ronaldinjo

Derbi meč u fudbalskom svetu podrazumeva utakmicu dva velika rivala iz istog 
grada. Ipak, postoje izuzeci, a najveći je sigurno meč španske Primere između 
Real Madrida i Barselone, "klasiko", koji se igra danas na stadionu "Santjago 
Bernabe" od 20 časova. 
Utakmicu, koja je sve samo ne običan fudbalski meč, pratiće milioni gledalaca 
širom sveta, očekujući fantastične poteze Zidana, Bekama, Ronalda, Raula i 
Robinja, s jedne, i Ronaldinja, Etoa, Deka, Ćavija i Mesija, s druge strane.
Madriđani su oduševljeni povratkom Ronalda, koji je duže vreme bio odsutan zbog 
povrede, i koji smatra da će svaki detalj odlučivati pobednika:
- Ne mislim da je Barselona favorit. Moramo da verujemo da imamo kvalitet da 
pobedimo bilo koju ekipu na svetu - izjavio je Ronaldo.
Njegov saigrač iz reprezentacije Brazila, magični Ronaldinjo, takođe se raduje 
povratku Ronalda u tim:
- Za dobro fudbala, najbolje je da igraju najbolji. Ova utakmica neće rešiti 
prvenstvo, ali ovaj meč može promeniti raspoloženje u gradu, državi i u samom 
timu - izjavio je Ronaldinjo.
Kao i svake godine, i ovaj derbi će neki igrač najviše osetiti po mržnji 
navijača. Ovaj put to je Samjuel Eto, najbolji strelac Barse, koji je karijeru 
neuspešno započeo upravo u Realu, da bi dodatno izvređao bivši klub na 
prošlogodišnjem slavlju u Barseloni. 
Oba tima nemaju prevelikih problema sa sastavom tima, jer je u Realu povređen 
jedino Vudgejt, dok su kod Barse otpali Van Bomel i Injesta. Svi ostali su 
spremni, mada ni to neće biti odlučujući faktor. Jer, ako je suditi po rečima 
legende Reala Fernanda Jera, koji je preko glave preturio mnogo derbija, to ne 
mora ništa da znači:
- Dati sto odsto u tom meču nije dovoljno. Moraš da pružiš više.