> Izvor: ebart
> Datum: 
> Rubrika: sport
> Naslov: U Berlinu iznenađeni vešću o novom treneru crno - belih
> Članak:

U Berlinu iznenađeni vešću o novom treneru crno - belih

Za mnoge ljubitelje fudbala bila je iznenađujuća vest kada je Nemac Jirgen 
Reber u četvrtak postao novi trener Partizana. Po rečima nemačkog stručnjaka 
kontakti sa Partizanom su uspostavljeni preko njegovog menadžera Fali 
Ramadanija i Miroslava Stevića. Ipak, najveći deo mena-džerskog posla sa ove 
strane Horgoša obavio je bivši golman Partizana, Nikola Damjanac.
- Drago mi je da je moj prvi transfer od kada sam menadžer bio između poznatog 
trenera i kluba koji volim najviše na svetu. Partizanu je trebao trener, a ja 
sam preko mog kuma Mikija Stevića uspostavio kontakt sa Reberovim menadžerom 
Falijem Ramadanijem. Reber je u tom trenutku imao nekoliko ponuda iz Nemačke i 
inostranstva, koje su finansijski bile možda i povoljnije, ali odlučio je 
renome Partizana - priča Nikola Damjanac i tvrdi da je vest o dolasku Nemca u 
Humsku odjeknula jače nego dolazak Mateusa pre tri godine.
- Mateus jeste veliko ime svetskog fudbala, ali Reber ima mnogo veći renome kao 
trener u nemačkom fudbalu. Tamošnju sportsku javnost je iznenadilo da jedan 
takav stručnjak prihvati ponudu Partizana. Međutim, on je bio dobro obavešten o 
situaciji u klubu. Kada je stigao u Beograd bio je oduševljen uslovima za rad. 
Rekao mi je da ni jedan tim u Bundesligi nema takav sportski centar kao što je 
"Teleoptik". U razgovoru sa Zečevićem i Bjekovićem brzo su nađeni zajednički 
interesi i Partizan je dobio novog trenera.
Nikola Damjanac veruje da Reberu neće biti problem da se snađe u novoj sredini.
- Fudbal je čudan, jer jedna lopta može da odluči o sudbini celog tima, ali 
novi trener Partizana ima dosta samopouzdanja i veruje da će uspeti da izvuče 
tim iz rezultatske krize. Reber zna da su igrači još pod utiskom poraza u 
evrokupovima, ali je uveren da to može da se prebrodi. U sličnoj situaciji, 
možda i težoj bio je i kada je dolazio u berlinsku Hertu, ali je za dve godine 
uspeo da od nemačke "Cvajte" dovede Hertu do Lige šampiona. Posao u Partizanu 
će mu biti mnogo lakši - kaže Damjanac.