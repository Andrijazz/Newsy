> Izvor: ebart
> Datum: 
> Rubrika: sport
> Naslov: KONTROVERZNI GAZDA ŠKOTSKOG HARTSA, VLADIMIR ROMANOV, PRIZNAJE
> Članak:

KONTROVERZNI GAZDA ŠKOTSKOG HARTSA, VLADIMIR ROMANOV, PRIZNAJE

OD malog, zaboravljenog Hartsa, za godinu dana napravio je ekipu koja je 
razdvojila škotsku "staru firmu", Seltik i Rendžers. Ruski milijarder Vladimir 
Romanov napravio je pravi "bum" na severnom delu Ostrva, a kao magičnim 
štapićem od skromnog kluba iz Edinburga napravio je od "Srca" mašinu koja se 
našla na pragu ulaska u Ligu šampiona.
Nije, ipak, sve tako sjajno, za godinu dana Harts je promenio trojicu trenera, 
pre svega zato što nisu slušali gazdu kako da sastavljaju tim!
- Tačno je, mešao sam se trenerima u posao, ako to može tako da se kaže. Da bi 
mogao neko da sastavlja tim, potrebno je da bude dva puta dnevno na terenu, a 
znate da ja to nisam - bez "blama" priznaje Romanov. - Mislim da, ipak, ne 
treba samo da budete trener da bi mogli da sastavljate ekipu. Morate i da se 
konsultujete sa lekarima i ostalim osobljem od kojih bitno zavisi učinak svakog 
fudbalera.
Romanov, koji je zbog neslaganja oterao dvojicu trenera, Džordža Barlija i 
Grema Riksa, navodi primer kako proverava stručnost sadašnjeg šefa struke, 
Valdasa Ivanauskasa.
- Interesovalo me je zašto igra Fizas umesto Valasa. Rekao mi je da je Grk bio 
bolji i jači na treningu. Onda sam ga pitao da li su obojica bili na lekarskom 
tretmanu. Ako vidim da trener "vrda" u odgovoru, to znači da ni sam nije 
siguran u svoju odluku i onda idemo na konsultacije.