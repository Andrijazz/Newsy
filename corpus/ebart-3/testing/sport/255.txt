> Izvor: matf
> Datum: 
> Rubrika: sport
> Naslov: Evro vikend u znaku naših reprezentativaca
> Članak:


Mateja ušao na teren u 77. minutu umesto Gudjonsena i postigao dva gola. 
Jestrović strelac za Anderleht, Kovačević za Sosijedad

Mateja Kežman je na terenu proveo tačno 54 sekunde koliko mu je bilo dovoljno 
da sa ivice kaznenog prostora pošalje loptu kroz noge golmana Gabora Kiralija 
za pobedu Čelsija nad Kristal Palasom - 4:1 (1:1). Kežman je u 77. minutu 
zamenio Eidura Gudjonsona i praktično u prvom kontaktu sa loptom uspeo je da 
prevari nesigurnog Kiralija. Drugi gol na meču naš reprezentativac je postigao 
u poslednjim trenucima meča kada je posle šuta Tijaga sa pet metara prevario 
golmana Kristal Palasa.
Čelsi je poveo sjajnim golom Frenka Lamparda u 28. minutu, a pred odlazak na 
odmor izjednačio je Aki Rahilahti. Strelac drugog gola za Čelsi u 54. minutu 
bio je Džo Kol.
Dobro veče naših reprezentativaca u evropskim ligama pred okršaj sa Španijom u 
kvalifikacijama za Svetsko prvenstvo 2006. godine u Nemačkoj, upotpunili su 
napadači Anderlehta i Sosijedada. Nenad Jestrović je pogotkom u 58. minutu 
doneo vođstvo svojoj ekipi, a nova više nego vredna tri boda u borbi za drugu 
poziciju u belgijskom šampionatu koje vodi u Ligu šampiona, potvrdili su 
Tihinen u 84. minutu, odnosno Zeteberg u poslednjim trenucima utakmice. U 
Španiji Darko Kovačević je bio strelac jednog gola u remiju protiv Espanjola 
(2:2).
Bruno Konti nije mogao da izabere teže krštenje na klupi Rome od večerašnjeg 
(20.30) meča sa Milanom u derbiju 29. kola Serije A. Šampion Italije na 
"Olimpijski stadion" dolazi bez Andreja Ševčenka i Alesandra Neste, ali sa 
serijom od sedam pobeda, od kojih je šest ostvareno samo sa golom razlike.
- Iskreno, ne verujem da ćemo Juventus i mi do kraja sezone osvojiti maksimalan 
broj bodova. Zato je važno da ih ne gubimo na početku trke za Skudetom. Roma je 
mnogo bolja ekipa nego što to rezultati govore. Potrebno je da odigramo kao sa 
Mančester junajtedom, mirno, sigurno i bez promašaja. Možda će jedan gol rešiti 
derbi, što znači da moramo da zaustavimo Totija i Montelu - rekao je trener 
"roso-nera", Karlo Anćeloti.
Roma je doživela poraze u poslednja tri kola, a Konti ne može da računa na 
suspendovane De Rosija i Delasa, kao i na Meksesa.
- Mislim da je Milan dovoljan motiv za moje fudbalere od kojih očekujem samo 
jedno, pobedu. Nisam odredio startnu postavu, a znam da vas najviše zanima da 
li će Roma igrati sa tri napadača. Strpite se. Igraće samo najbolji i oni koji 
mogu da nam donesu tri boda - dodao je Bruno Konti.
Milan je prošle sezone u oba meča pobedio Romu (2:1 i 1:0), ali je sve golove 
za prvaka Italije postigao Andrej Ševčenko. Meč na "Olimpiku" sudiće Đanluka 
Paparesta.