> Izvor: ebart
> Datum: 
> Rubrika: sport
> Naslov: Predstavnici Srbije i Crne Gore u veslanju danas putuju u Atinu
> Članak:

Predstavnici Srbije i Crne Gore u veslanju danas putuju u Atinu

veslanje

Srbija i Crna Gora na predstojećim Olimpijskim igrama u Atini velike nade za 
osvajanje jedne od medalja polaže u veslačku reprezentaciju, koju će u Grčkoj 
predstavljati dvojac bez kormilara i laki četverac bez kormilara. U izuzetno 
jakoj konkurenciji, dvojac bez kormilara koji čine Mladen Stegić i Nikola 
Stojić pokušaće da ponovi ovogodišnje dobre rezultate i dođe do olimpijskog 
odličja. 
- Ne idemo na Olimpijske igre kao autsajderi, ali konkurencija je takva da bi 
bilo nerealno prognozirati i reći da ćemo osvojiti jednu od medalja. Maksimalno 
smo se spremili i nećemo ispustiti šansu da osvojimo medalju, ako nam se takva 
prilika ukaže - rekao je selektor veslačke reprezentacije Nebojša Ilić uoči 
odlaska u Atinu. 
Na osnovu ovogodišnjih rezultata Stojić i Stegić spadaju u grupu od šest 
najboljih dvojaca na svetu, ali grupa od drugih šest ekipa, prema aktuelnim 
rezultatima, za vodećom grupom zaostaje svega dve sekunde, što govori o 
izuzetnoj jakoj konkurenciji u Atini. 
Za razliku od selektora Ilića, Nikola Stojić je izuzetno veliki optimista. 
- Pripremali smo se da na Olimpijskim igrama osvojimo medalju i to je naš 
osnovni cilj - rekao je on.
Njegov "saborac" Mladen Stegić podvlači da će uslovi na olimpijskoj stazi biti 
izuzetno teški zbog jakog vetra i talasa i da će uspešna biti ona posada koja 
se bolje snađe u takvim uslovima. 
- Zadovoljan sam pripremama i sada treba da kapitalizujemo taj višegodišnji 
trud i trening. Konkurencija će biti izuzetna, biće 13 posada, svetski jakih 
ekipa, i mislim da će odluka o pobednicima pasti u poslednjih 200 metara - kaže 
Stegić. 
U Atinu kao rezerva putuje i Đorđe Višacki, koji će "uskočiti" u tim ako se 
neko od veslača povredi. U Atini će veslanje SCG predstavljati i laki četverac 
bez kormilara u sastavu - Veljko Urošević, Nenad Babović, Goran Nedeljković i 
Miloš Tomić. 
- Imali smo dobre pripreme na Bledu i dobar sparing sa Slovencima. Takva vrsta 
treninga nam je bila potrebna i mislim da smo sada dobro pripremljeni - rekao 
je Urošević.
Četverac bez kormilara sastavljen je od dvojice veslača Partizana (Urošević i 
Babović), Goran Nedeljković je član Smedereva, a Miloš Tomić član Crvene 
zvezde. 
- Na veslačkoj stazi na Olimpijskim igrama veslači će protiv sebe imati 
izuzetno teške uslove, u prvom redu vetar i talase. Pojedine posade, poput 
australijske, u čamcima će imati specijalne nožne pumpe za izbacivanje vode. 
Posade SCG neće pribeći tom izumu. Svetski proizvođači čamaca specijalno za 
Atinu su proizveli čamce sa tim pumpama, ali mi to nećemo koristiti. Imamo 
najbolje čamce, a i te pumpe zahtevaju dodatnu aktivnost tokom vožnje i to može 
da predstavlja problem veslačima i da ih dekoncentriše - rekao je Nebojša Ilić, 
koji će danas sa trenerom četverca Dejanom Guslovim automobilima krenuti za 
Atinu, kako bi lično dopremili čamce za takmičenje reprezentativnih posada.
Ilić je naveo da nije neuobičajeno da treneri sami dovoze čamce na takmičenja.
- Imali smo obezbeđenje avionske karte, ali smo odbili da idemo avionom, jer 
smo želeli da lično dopremimo čamce. Mnogo smo uložili u Olimpijske igre da 
bismo sada prepustili stvar slučaju - rekao je Ilić.
Do početka takmičenja plavi će biti smešteni u Olimpijskom selu, ali će se zbog 
udaljenosti staze (jedan sat vožnje od Atine), potom premestiti na drugu, bližu 
lokaciju. Veslačka takmičenja na Olimpijskim igrama počinju 14. avgusta (dan 
nakon otvaranja). Tog dana bi na stazu trebalo da izađe dvojac bez kormilara 
SCG, a od nedelje i laki četverac bez kormilara. Na OI biće ukupno 550 veslača. 
U konkurenciji dvojaca bez kormilara i lakih četveraca bez kormilara biće po 13 
ekipa.   Beta