> Izvor: ebart
> Datum: 
> Rubrika: sport
> Naslov: EKSKLUZIVNO 
> Članak:

EKSKLUZIVNO 

DR KARLOS BILARDO, SELEKTOR ARGENTINE KOJA JE 1986. BILA PRVAK SVETA, O ŽREBU, 
ŠANSAMA PLAVIH NA MUNDIJALU 

Uvek gledam celu ekipu, tako je rezonovao i vaš selektor pa ste sjajnom 
kolektivnom igrom i došli do Nemačke, kaže argentinski trener, doktor, novinar

DR Karlos Salvador Bilardo, trener Estudijantesa, proslavio se 1986. godine u 
Meksiku kada je Argentini doneo drugu titulu svetskog prvaka, predvodeći 
Maradonu, Valdana, Buručagu, Ruđerija... Rođen kao dete emigranta sa Sicilije u 
Argentini, kao mali, radio je najteže poslove. Ipak, uspeo je igrajući fudbal 
(San Lorenco, Deportivo Espanjol, Estudijantes) da završi i medicinu, i danas, 
istina povremeno, radi u jednoj bolnici u Buenos Airesu.
Sjajni trener, veoma ugledni novinar i radio i tv komentator, uvek je na 
"izvoru". Tako se našao i u Lajpcigu, na žrebu za Svetsko prvenstvo, i rado se 
odazvao da priča za "Novosti". Odmah je dao svoju vizit kartu, ispisao nove 
telefone i krenuo sa pričom.
- Zaista teška grupa. Argentina je mogla i bolje da prođe, ovako, imaće čak tri 
jaka rivala. Ja nikada ne gledam FIFA listu, jer ona nije merodavna. 
Bilardo ili Veliki šef (zbog velikog nosa) je elokventan, strpljiv, naoružan i 
znanjem i iskustvom.
- Znam da vas najviše interesuje moje mišljenje o vašoj selekciji. Nije to 
kurtoazija, zaista cenim i vaše igrače i vašeg selektora. Rezultati u 
kvalifikacijama su za respekt, to mi u Argentini znamo i toj utakmici nećemo 
prići ležerno. 
Doktor i za fudbal, osim Argentine, bio je selektor Kolumbije i Libije. Iako 
odlično poznaje naš fudbal, nije hteo da govori o pojedincima.
- Nikada to ne činim - bio je kategoričan Bilardo. - Jer, fudbal je kolektivna 
igra i ja uvek gledam celu ekipu. Mene interesuje tim. Uostalom, upravo na taj 
način je razmišljao i vaš selektor, pa ste i do Nemačke stigli sjajnom  
kolektivnom igrom. Mislim i da je to vaš najveći adut.
Ko će u drugi krug, pitanje je koje će lebdeti sve do juna.
- Kao Argentinac, moram da verujem da Argentina može i do titule. Ali, kao 
profesionalac, moram da kažem da će Holanđani i Srbi biti opasan takmac, a da 
ništa manje neće biti opasna ni reprezentacija Obale Slonovače - zaključio je 
dr Karlos Bilardo.