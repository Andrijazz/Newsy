> Izvor: matf
> Datum: 
> Rubrika: sport
> Naslov: Za večerašnji duel sa Juventusom, Liveprul pripremio poruke pokajanja za 
> Članak:

krvoproliće od pre dve decenije

U zvaničnom programu utakmice odštampana su imena svih 39 žrtava briselske 
tragedije, publika će pre meča minutom ćutanja odati poštu žrtvama, a biće 
prisutan i kapiten Liverpulovog tima koji je odigrao utakmicu na "Hejselu", Fil 
Nil, sa porukom "Za uspomenu i prijateljstvo"

Bilo je u istoriji fudbala tragedija sa više žrtava, ali nesreća na "Hejselu" 
ostala je u kolektivnom pamćenju planete obeležena kao najveći sportski pokolj 
svih vremena, u kojem je 39 ljudi izgubilo život zbog divljanja ostrvskih 
huligana pre nego što je finalna utakmica Kupa evropskih šampiona između 
Juventusa i Liverpula ipak odigrana.
Mesec i po pre tužne godišnjice - predstojećeg 29. maja navršavaju se tačno dve 
decenije od briselskog krvoprolića - žreb tekuće Lige šampiona spojio je 
Liverpul i Juventus u četvrtfinalu koje engleski i italijanski mediji danima 
unazad najavljuju podsećanjima na tragediju na "Hejselu". Delom i zbog toga što 
je Liverpul posle tog događaja bio izbačen iz svih međunarodnih takmičenja 
punih šest sezona (što je izolacija od koje se ovaj gigant još nije potpuno 
oporavio), klub sa "Enfilda" i torinska "stara dama" nisu se sastajali od 
briselske katastrofe, tako da niko ne može da predvidi kako će večeras 
reagovati navijači Liverpula kada na suprotnom kraju tribina budu videli grupu 
gostujućih pristalica.
Ili, kako će se sledeće nedelje, u revanšu na "Dele Alpiju", ponašati inače 
razmaženi tifozi Juventusa kada im u goste bude došao Liverpul, klub čiji su 
podivljali navijači pre 20 godina zavili u crno 39 italijanskih porodica.
- Svi se nadamo da će utakmica proći u prijateljskoj atmosferi, a ja sam 
siguran da će tako i biti. Znam da će se klub sa poštovanjem odnositi prema 
ovom meču, a preda mnom je izazov u vidu jednog od najboljih timova na svetu - 
poručuje Rafael Benitez, menadžer Liverpula, pokušavajući da "smiri strasti".
Poštovanje o kojem priča Benitez ogleda se u nekoliko ceremonijalnih poteza 
koje je uprava Liverpula pripremila za večerašnji meč: Štampane su mnogobrojne 
brošure i baneri sa porukama na italijanskom jeziku, između ostalih i jedna 
koja glasi "Izvinjavamo se"; u zvaničnom programu utakmice odštampana su imena 
svih 39 žrtava hejselske tragedije; pre meča, publika će odati poštu žrtvama 
minutom ćutanja...
Na stadionu će večeras biti prisutan i kapiten Liverpulovog tima koji je 
odigrao utakmicu na "Hejselu", Fil Nil. Nosiće transparent na kojem će pisati 
"Za uspomenu i prijateljstvo".
Sadašnji kapiten Liverpula Stiven Džerard, međutim, takođe je u centru pažnje 
engleske javnosti, kojoj u elitnom evropskom takmičenju praktično nije preostao 
nijedan drugi klub (Čelzi ipak pripada Romanu Abramoviču i još omraženijem 
Žozeu Murinju). U vezi Džerarda se, naime, pominje mogućnost da večeras igra na 
poziciji polušpica, na kojoj se još nije oprobao u profesionalnoj karijeri. 
Menadžer Benitez uzdržano komentariše ove glasine, najavljujući da je realnije 
da Džerarda ostavi na sredini terena, a da uz Milana Baroša postavi Harija 
Kjuela ili Luisa Garsiju.
Na drugoj strani, strateg Juventusa Fabio Kapelo već nedeljama krije u kolikoj 
meri će upotrebiti oporavljenog veterana Pavela Nedveda, za koga italijanski 
mediji predviđaju da će ući tek u drugom poluvremenu. Neizvestan je i nastup 
napadača Davida Trezegea, koji je povredio članak na utakmici Izraela i 
Francuske. Kapelo nije imao prilike da isproba ova dva igrača proteklog 
vikenda, pošto su mečevi Serije A odloženi zbog smrti pape.