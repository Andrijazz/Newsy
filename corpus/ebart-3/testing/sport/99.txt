> Izvor: ebart
> Datum: 
> Rubrika: sport
> Naslov: SAŠA ILIĆ, KAPITEN PARTIZANA, U 82. MINUTU MEČA PROTIV REALA MOGAO DA SE 
> Članak:

SAŠA ILIĆ, KAPITEN PARTIZANA, U 82. MINUTU MEČA PROTIV REALA MOGAO DA SE 
PROSLAVI

KAO da su se pred Sašom Ilićem u tom 82. minutu zalupila "vrata sudbine". Kao i 
u ovom čuvenom filmu, sudbina se igrala, ovoga puta sa kapitenom Partizana. 
Slika se seče na dva dela. Prvi, šta je moglo da bude: Saša postiže gol, na 
stadionu urnebes, veliki Real na kolenima... Drugi deo, nažalost, predstavlja 
surovu realnost: Ilić s pet metara promašuje i umesto na "jugu" zaršava kao 
plen u Kasiljasovoj mreži. Fatalna lopta ide nekoliko centimetara pored 
stative. Ništa nije kao na filmu...
- Nisam spavao čitave noći, pokušavao sam, ali nisam mogao da vratim u glavi 
taj trenutak kada sam šutirao - još se muči Saša Ilić. - Strašno, strašno je 
šta sam promašio. Znam samo da sam hteo špicem da udarim loptu, ali mi je ona 
prešla preko noge.
 Čitava situacija se odigrala jako brzo, posle pregledanog snimka, čini se da 
niste stigli ni da naciljate dobro?
- Kasiljas je bio blizu lopte, ali to nije opravdanje. To je bio moj najveći 
promašaj u dosadašnjoj karijeri.
Saša je takav, velike emocije nadovezuje na sve što mu se dešava, promašaj ga 
jako boli. Ali, u meču sa Realom na vagi preteže njegova odlična igra, uostalom 
kao i saigrača.
- Odigrali smo ekstra utakmicu. Svi su dali maksimum, a u prvom poluvremenu smo 
stavili Madriđane u podređen položaj. Kada se sve sabere, mislim da su naše 
prilike bile izglednije i da bi trebalo više da žalimo za pobedom. 
 Kakav su utisak ostavile velike zvezde gostiju?
- Sem kod nekoliko situacija, kada su se Figo i Bekam bez većeg razloga žalili 
na našu oštru igru, Realovi igrači su pokazali da su prave ličnosti i na 
terenu. Izuzetno su korektni i u svakom pogledu pravi profesionalci.
 Partizanove šanse u Grupi F?
- Zaslužili smo sigurno više od ova dva boda. Da smo pobedili, mogli smo da 
razmišljamo i kalkulišemo o drugoj poziciji. Prvi put smo u Ligi šampiona i da 
smo imali malo više iskustva sigurno bismo bolje prošli. Ali, i po prikazanim 
partijama u prva četiri kola pokazali smo da nismo slučajno ušli u Ligu 
šampiona.
 Da li bi gol i pobeda u subotnjem derbiju protiv Crvene zvezde "izbrisali" 
promašaj protiv Reala?
- To bi bio najbolji melem. Negde mora da se vrati...