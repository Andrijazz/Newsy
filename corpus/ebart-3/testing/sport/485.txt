> Izvor: ebart
> Datum: 
> Rubrika: sport
> Naslov: Košarkaši Partizana protiv Olimpije nadaju se trijumfu na strani posle 21 meča
> Članak:

Košarkaši Partizana protiv Olimpije nadaju se trijumfu na strani posle 21 meča

Košarkaši Partizana igraju večeras (20.45, TV Avala) sa Olimpijom u 5. kolu 
Evrolige. Sudeći po subotnjoj partiji Ljubljančana protiv Zvezde u Pioniru, 
crno-beli imaju dobre šanse da prekinu crnu seriju dugu 21 utakmicu i konačno 
ostvare pobedu na strani, kada je u pitanju evroscena. Osim toga, košarkašima 
trenera Duška Vujoševića trijumf u Tivoliju bio bi značajan za dugoočekivani 
plasman u top 16. Nešto što izaziva nevericu je i to što bukmejkeri veruju u 
uspeh šampiona države u Sloveniji, te je kvota na pobedu Partizana 1.8, a na 
slavlje Olimpije 2.
- Olimpija je veoma opasan tim i ova utakmica im je čak i značajnija nego nama 
za dalje takmičenje u Evroligi. Domaćin igra veoma brzo, sa pokretnim centrima, 
ali su najopasniji u šutu spolja. Mi ćemo u Ljubljani ići na pobedu. Poslednji 
put smo na gostovanju pobedili dosta davno i mislim da je sada pravi momenat da 
tu seriju prekinemo, ali jedino ako budemo istrajni i visoko motivisani. Mnogo 
puta smo igrali u Tivoliju i moji igrači znaju šta ih očekuje u jednom od 
košarkaških hramova - rekao je trener Partizana Duško Vujošević.
Pre 40 dana košarkaši Partizana su u 3. kolu Jadranske lige u Pioniru slavili 
nad Olimpijom (84:70), a od početka ove sezone Evrolige Beograđani imaju skor 
2-2, dok su Ljubljančani ostvarili samo jednu pobedu.
- Svesni smo da nas očekuje teška utakmica i veoma dobro znamo koliko mnogo je 
potrebno za pobedu u Evroligi. Upravo zato moramo da budemo koncentrisani na 
naš cilj i pokušamo da iznenadimo Olimpiju, koja je prošle nedelje odigrala 
dobar meč protiv Unikahe - izjavio je bek Partizana Dušan Kecman.