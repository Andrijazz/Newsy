> Izvor: matf
> Datum: 
> Rubrika: sport
> Naslov: Crvena zvezda obeležila 45 godina od pogibije osam Mančesterovih igrača
> Članak:


U Muzeju FK Crvena zvezda održan je skup, simbolično nazvan "Dan sećanja", 
povodom 45 godina od tragičnog događaja na minhenskom aerodromu, kada je u 
avionskoj nesreći život izgubilo osam igrača i tri člana rukovodstva Mančester 
junajteda, koji su se vraćali sa četvrtfinalne utakmice KEŠ protiv Crvene 
zvezde.
Skupu su prisustvovali akteri dvomeča između Crvene zvezde i Mančestera (Rajko 
Mitić, Laza Tasić, Dragoslav Šekularac, Vladica Popović i Milorad Pavić). 
Najavljen je bio i dolazak sera Bobija Čarltona, ali nažalost, zbog 
zdravstvenih problema, on je bio sprečen da dođe u Beograd.
U svom govoru, predsednik Crvene zvezde Dragan Džajić podsetio je prisutne na 
tragediju koja se dogodila 6. februara 1958. godine.
- U ovoj teškoj avionskoj nesreći nestala je generacija koju su svi smatrali 
jednom od najboljih u istoriji Mančester junajteda. Prijateljski odnosi dva 
kluba i dalje traju, a uprkos velikoj tragediji, Mančester je uspeo da ostane 
jedan od najvećih klubova Evrope i sveta. Sa pijetetom i dužnim poštovanjem 
sećamo se te Mančesterove generacije, uz iskrenu želju da odnosi između 
Mančestera i Zvezde budu još kvalitetniji i bolji - poručio je Džajić.
Skup na "Marakani" ostavio je veliki utisak na ambasadora Velike Britanije 
Čarlsa Kroforda, koji je kratko rekao:
- Velika mi je čast da sam na današnji dan ovde zajedno sa vama. Ponekad iz 
najmračnijih događaja niču velika prijateljstva, kao što je slučaj sa Zvezdom i 
Mančesterom.
Kraj "Dana sećanja" obeležio je desetominutni film "Večno prijateljstvo", koji 
je podsetio sve zvanice na tužan događaj od pre 45 godina.