> Izvor: matf
> Datum: 
> Rubrika: sport
> Naslov: Španski arbitar Luis Medina Kantaleho nepoželjan u Australiji
> Članak:


Čuo sam da ovde voli da provodi godišnji odmor, ali 
mislim da bi ove godine mogao da se zadovolji i odlaskom na plaže Katalonije, 
poručuje Kim Bizli, vođa opozicione Laburističke partije

Kada je fudbal u pitanju, australijski političari kao da ne znaju šta je jezik 
diplomatije. "Kenguri" su u osmini finala izgubili od Italije u 93. minutu 
(1:0), posle sumnjivog penala Lukasa Nila nad Fabiom Grosom, što je i te kako 
iznerviralo, ali i ujedinilo, vlast i opoziciju na najmlađem kontinentu.
- Španski arbitar Luis Medina Kantaljeho je opljačkao Australiju - rekao je 
vođa opozicione Laburističke partije Kim Bizli. - Predložiću parlamentu da 
Španca proglasi nepoželjnom osobom u Australiji. Čak i ako se moj predlog ne 
usvoji, mislim da bi za Kantaljeha ubuduće bilo najbolje da izbegava 
Australiju. Čuo sam da ovde voli da provodi godišnji odmor, ali mislim da bi 
ove godine mogao da se zadovolji i odlaskom na plaže Katalonije.
Ništa manje "prgav jezik" nije imao ni sam premijer Australije Džon Haurad, 
koji se po ovom pitanju skoro u potpunosti usaglasio s političkim protivnikom:
- Odluka Kantaljeha da pet sekundi pre kraja meča dosudi penal je u najmanju 
ruku diskutabilna. Naprosto ne mogu da verujem da je moja zemlja na takav način 
završila učešće na SP. Da imam neku moć u fudbalskim krugovima, španskom 
arbitru bih bez dvoumljenja pokazao crveni karton za onakvo suđenje - zaključio 
je Hauard.