> Izvor: ebart
> Datum: 
> Rubrika: sport
> Naslov: Na predlog Mateje Kežmana, svi reprezentativci SCG poste sredom i petkom
> Članak:

Na predlog Mateje Kežmana, svi reprezentativci SCG poste sredom i petkom

Na inicijativu Mateje Kežmana, reprezentativci Srbije i Crne Gore tokom 
priprema u Feldenu poste sredom i petkom, a pre svakog obroka izgovaraju 
molitve. Svi fudbaleri nacionalnog tima žele tim činom da pokažu jedinstvo, a 
imaju podršku selektora Ilije Petkovića i stručnog štaba.
- Mateja Kežman, kao istinski vernik i pravoslavac, pokrenuo je inicijativu da 
fudbaleri koji to, naravno, hoće, poste sredom i petkom i mole se pre obroka. 
Svi reprezentativci su pristali na Matejin predlog, čime su samo pokazali 
veliku slogu i sjajnu atmosferu u nacionalnom timu. Fudbaleri se pred svaki 
obrok pomole, jer skoro svi smatraju da im je Bog bio od velike pomoći da 
impresivnim rezultatom izbore prolaz na Mundijal - rekao je za Kurir portparol 
FSSCG Aleksandar Bošković.
Fudbaleri SCG veruju da će napraviti dobar rezultat na Mundijalu, poput 
selekcije Grčke na EP u Portugalu, čiji su fudbaleri koristili isti metod 
zajedništva uzdajući se u pravoslavlje i slogu.
- Reprezentativcima su podršku dali monasi manastira Đurđevi stupovi, a Mateja 
Kežman smatra da plavi mogu mnogo na Svetskom prvenstvu ako budu složni. Svi 
znamo da su Grci sličnim metodama zajedništva stigli do pehara i titule 
najbolje selekcije u Evropi. Kada je post, igrači imaju raznovrstan meni. Jedu 
morsku i rečnu ribu, od lososa, pastrmke do kečige. Tu su i krompir, testenine, 
razne posne čorbe i, naravno, voće - raportirao je Bošković.
Doktor reprezentacije SCG Ilija Ašanin govorio je o zdravstvenom stanju u 
redovima plavih.
- Mladen Krstajić je trenirao i njegova povreda vratnog mišića nije teža 
povreda. Urađena mu je magnetna rezonanca i zato se odmarao prethodnih dana, a 
juče se vratio redovnom treniranju. Juče je trenirao 21 igrač. Prethodnih dana, 
Vidić je imao bolove u grlu i zbog lošeg vremena nismo želeli ništa da 
rizikujemo. Gavrančić je dobio jedan udarac, ali se ubrzo oporavio, nije bila u 
pitanju nikakva teža povreda, dok je jedan trening propustio i Dejan Stanković. 
Svi su u trenažnom procesu i zdravstveno stanje u ekipi je odlično - rekao je 
Ašanin.