> Izvor: matf
> Datum: 
> Rubrika: sport
> Naslov: Sakramento kao gost pobedio Los Anđeles Kliperse
> Članak:


Stojaković za 32 minuta postigao 31 poen. Pavlović ponovo starter u i Juti

Predrag Stojaković je presedeo poslednju četvrtinu u pobedi Sakramenta na 
gostovanju protiv Los Anđeles Klipersa - 125:100. Najbolji strelac Kingsa 
postigao je 31 poen (trojke 5-7) za 32 minuta, a trener Rik Adelman odlučio je 
da odmori Stojakovića za meč sa Portlandom, koji je odigran rano jutros po 
našem vremenu.
- Domaći igrači su nam ostavili previše prostora za šut, tako da je očekivano 
što smo ih lako pobedili. Čitava ekipa je igrala dobro - rekao je Stojaković, 
koji je u prvom poluvremenu ubacio 22 poena.
Vlade Divac (15, 8as) je bez većih problema izlazio na kraj sa centrima 
Klipersa, među kojima je bio i skromni Predrag Drobnjak sa samo četiri koša. 
Marko Jarić je, takođe, odigrao slabo.
Lejkersi su u Los Anđelesu izgubili od Finiksa 85:88, a Žarko Čabarkapa je 
sedam minuta na terenu iskoristio kao vežbu za šutiranje trojki (1-5).
Aleksandar Pavlović je silom prilika zbog povreda Harpringa i Kirilenka bio 
starter Jute u porazu od Golden Stejta (85:101). Pavlović se nije proslavio u 
napadu (6 poena), ali je uhvatio rekordnih devet lopti za 36 minuta. 
Rezultati: LA Klipers - Sakramento 100:125, LA Lejkers - Finiks 85:88 (Pejton 
14, 9as, 8sk - Džonson 26, 10sk, Čabarkapa 3 (1-5) za 7 minuta), Golden Stejt - 
Juta 101:85 (Dampije 18, 24sk - Bel 25, Pavlović 6 (0-0, 3-11, 0-1), 9sk za 36 
minuta), Memfis - Hjuston 88:83 (Gasol 24, 11sk - Frensis 23), Minesota - Nju 
Orleans 97:90 (Garnet 29, 15sk, 7as - Dejvis 25), Orlando - Milvoki 106:99 
(Mekgrejdi 34 - Smit 19), Detroit - San Antonio 85:77 (Bilaps 18, Rebrača i 
Miličić nisu igrali - Dankan 17, 10sk), Atlanta - Indijana 97:100 (Rahim 32 - O'
Nil 24, 10sk), Filadelfija - Sijetl 81:90 (Robinson 27 - Alen 28, Radmanović 15 
(0-2, 3-6, 3-7), 4sk za 36 minuta), Vašington - Čikago 93:83 (Hjuz 25 - Kraford 
19), Njujork - Toronto 90:79. Prošle noći su igrali: Klivlend - Sijetl, 
Indijana - Detroit, Majami - Boston, Dalas - Nju Džersi, Juta - Denver, 
Sakramento - Portland.