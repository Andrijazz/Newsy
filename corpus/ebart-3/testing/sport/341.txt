> Izvor: ebart
> Datum: 
> Rubrika: sport
> Naslov: Fudbaler Minhena 1860 Nemanja Vučićević pozitivan na antidoping testu, jer je 
> Članak:

Fudbaler Minhena 1860 Nemanja Vučićević pozitivan na antidoping testu, jer je 
koristio lek protiv ćelavosti sa nedozvoljenom supstancom

Nemanja Vučićević, fudbaleru Minhena 1860, bio je pozitivan na antidoping 
testu, jer je koristio lek protiv ćelavosti koji je sadržao nedozvoljenu 
supstancu finasterid. Vučićeviću preti suspenzija od šest meseci, a njegovom 
klubu oduzimanje tri boda. Bivši napadač OFK Beograda "pao" je 4. novembra 
posle susreta njegove ekipe protiv Burghauzena (2:0) u 12. kolu nemačke Cvajte.
Prema pisanju nemačkih medija, finasterid se inače nalazi na doping listi i 
interesantno je da se to sredstvo koristi kako bi se prikrilo uzimanje drugih 
nedozvoljenih supstanci. Sličan slučaj desio se 17. septembra kada je igrač 
trećeligaša Emdena Falk Šindler bio pozitivan na finestarid u duelu sa 
Fortunom. Šindler je potom kažnjen sa šest meseci neigranja, a njegovom klubu 
oduzeta su tri boda.
- Objavljena je glupost da sam se drogirao, a istina je da sam koristio lek za 
bolji rast kose, u kojem sigurno postoji neka nedozvoljena supstanca. Zbog 
problema sa kosom otišao sam dva dana pred meč sa Burghauzenom kod poznatog 
nemačkog lekara, koji mi je prepisao lek na recept. Nisam znao da uzimanje leka 
može da mi stvori problem, i moja greška je što se nisam konsultovao sa 
klupskim lekarom. Jedino što mi olakšava tešku poziciju je što imam recept kao 
dokaz, tako da mislim da nisam u sličnoj situaciji kao igrač Emdena Šindler, a 
nadam se da će moje činjenice uvažiti nemački savez - kaže za Kurir fudbaler 
Minhena 1860 Nemanja Vučićević, i dodaje da igrači mogu biti pozitivni čak i 
ako koriste i kapi za nos.
- Svi u klubu su šokirani zbog ovog događaja, jer nam to nije trebalo u ovom 
trenutku. Klub i saigrači su uz mene i nije tačno da je Uprava želela da 
raskine ugovor, koji važi do leta 2007. godine.
Srpskom fudbaleru doping skandal došao je u najnezgodnijem trenutku, pošto se 
njegov klub nalazi na čelnoj poziciji nemačke Druge lige i blizu je povratka u 
Bundes ligu. Velike zasluge za rezultate minhenskog kluba pripadaju i našem 
asu, koji u ovoj sezoni blista u dresu "lavova". Vučićević je u dosadašnjem 
delu prvenstva zaigrao na jedanaest utakmica i postigao je dva gola.