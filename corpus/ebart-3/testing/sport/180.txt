> Izvor: matf
> Datum: 
> Rubrika: sport
> Naslov: Danas počinje predolimpijski turnir "Četiri nacije"
> Članak:


Nakon dvomesečnih priprema za Olimijske igre u Atini, koje su sastojale iz 
brojnih kontrolnih mečeva, kao i utakmica u Svetskoj ligi, došlo je vreme za 
svođenje računa. Naime, predolimpijski turnir "Četiri nacije" koji će se u 
naredna tri dana održati u Beogradu i Vršcu, staviće tačku na pripreme 
Olimpijskih šampiona. Prema rečima selektora plavih Ljubomira Travice, utakmice 
sa Grčkom, SAD i Francuskom, razrešiće brojne nedoumice u vezi sa konačnim 
spiskom plavih, koji će kroz dve nedelje otputovati u Atinu.
- Na sve tri utakmice igraćemo u različitim sastavima, tako da ću sigurno 
isprobati svih sedamnaest igrača. U prvoj utakmici neće igrati Ivan Miljković, 
Goran Vujević i Vasa Mijić, u drugom meču neće igrati Đula Mešter i Vladimir 
Grbić, tako da ću u svakoj utakmici odmarati po dva tri iskusna igrača, a šansu 
će dobiti odbojkaši koji su u predhodnom periodu manje igrali. Nijednu utakmicu 
na turniru "Četiri nacije" nećemo odigrati u najjačem sastavu. Od rivala ne 
očekujem da će pokazati sve što znaju, glavno se čuva za Olimpijadu. Svi timovi 
su za respekt, tu je Grčka, domaćin Olimpijade, od kojih očekujem da će biti 
jedno od iznenađenja na predstojećem olimpijskom turniru, Amerikanci već duže 
vreme puno ulažu u odbojku, tako da u svakom slučaju nisu ekipa za 
potcenjivanje, a tu su i tradicionalno neugodni Francuzi. Ponedeljak je 
poslednji rok za slanje  konačnog spiska putnika u Atinu. U suštini već znam 
kako će taj sastav izgledati, razmišljam o nekim sitnim promenama. Neizvesnost 
će potrajati još samo malo - istakao je Ljubomir Travica, selektor plavih.
Vladimir Grbić, reprezentativac Srbije i Crne Gore, pre dva meseca najavio je 
da će se nakon Olimpijskih igara oprostiti od plavog dresa, u tom smislu 
subotnja utakmica sa Francuskom biće i poslednja prilika za ljubitelje odbojke 
u našoj zemlji da uživo vide na delu ovog velikog igrača.
- Turnir "Četiri nacije" je veoma ozbiljan turnir, dolazi u pravom trenutku. 
Veoma je dobro što imamo priliku da protiv ovako jakih selekcija isprobamo svih 
sedamnaest igrača. Igraćemo protiv Amerikanaca, sa kojima ćemo se, ukoliko sve 
bude išlo po planu, sresti u četvrtfinalu olimpijskog odbojkaškog turnira. 
Vremena nema puno, trebalo bi pre početka Olimpijade da odigramo još jednu 
kontrolnu utakmicu, a onda šta smo uradili, uradili smo - rekao je Grbić.
 O oproštaju od reprezentacije Vladimir Grbić kaže:
-  Ne želim da razmišljam o tome, u mislima mi je samo Olimpijada. Postoje 
dogovori sa savezom da utakmica sa Francuskom, s obzirom na to što mi je to 
poslednji put da nastupam za reprezentaciju na tlu Srbije i Crne Gore, poprimi 
i neki revijalni deo.
U prvom kolu turnira, koje je na programu danas (SC Šumice) sastaju se SAD i 
Francuska (17.00) i Srbije i Crna Gora - Grčka (19. 30). Drugog dana, u Vršcu u 
SC Milenijum, igraju Grčka - Francuska (17.00)  i Srbija i Crna Gora - SAD 
(19.30), a u poslednjem kolu turnira (subota) selekcije se ponovo sele u 
Beograd, u halu Šumice, gde će se odigrati mečevi između Grčke i SAD (17.30) i 
Srbije i Crne Gore i Francuske (20.15). Cena ulaznice je 100 dinara, a RTS će 
direktno prenositi sve tri utakmice plavih.