> Izvor: ebart
> Datum: 
> Rubrika: sport
> Naslov: Duško Ivanović, trener Barselone, odgovara kolegi 
> Članak:

Duško Ivanović, trener Barselone, odgovara kolegi 

"Sve pesimističke izjave mog prijatelja pred našu sutrašnju majstoricu 
četvrtfinala Evrolige uzimam sa rezervom" 

"Barselona je mnogo jak i iskusan tim, sa dugačkom klupom, dobro i studiozno 
vođena od strane mog prijatelja Duška Ivanovića. U "Blau Grani" se teško 
dobijaju utakmice, znam to iz iskustva, bio sam trener Katalonaca. Jednostavno, 
naše šanse su realno male", rekao je Božidar Maljković, trener Reala.

Verbalni rat uoči sutrašnje (20.45) majstorice španskog četvrtfinala Evrolige, 
u kojoj pobednik stiče pravo učešća na fajnal-foru u Pragu, na stupcima "Blica" 
nastavlja Ivanović, dugogodišnji Maljkovićev učenik iz trofejnih splitskih dana 
i veliki prijatelj van terena.
- Boža je naravno izvanredan trener, koji zna da izjavama relaksira protivnika. 
Sva njegova obraćanja uoči našeg međusobnog meča uzimam sa rezervom. Moj 
odgovor na njegov pesimizam je da su, ipak, šanse za konačan trijumf obe ekipe 
podjednake i da će odlučiti mali detalji - odgovorio je Duško Ivanović.
-Barselona je posle vođstva od 1:0 poražena u Madridu, u ukupnom skoru 
Maljković vodi sa 16:15, evo prilike za novo izjednačenje?
- naš poslednji prvenstveni meč igran u nedelju uveče došao je u nezgodno 
vreme, jer smo više mislili mislili na Evroligu. Jesmo izgubili, ali igrali smo 
nekompletni, sutra će sve biti potpuno drugačije. Imamo šanse da pobedimo, 
međutim Real je jak, iskusan, fizički dobro spreman. Onaj ko bude koncentrisan 
svih 40 minuta - slaviće.
-Večeras igraju Panatinaikos - Taukeramika?
- Bez obzira na navijačko grotlo u Atini, kvalitetnu ekipu i odličnog trenera 
Željka Obradovića, smatram da će moj bivši klub eliminisati Grke. Samo je 
potrebno da Španci izdrže pritisak sa tribina. 
-Makabi će braniti šampionsku krunu protiv Olimpijakosa?
- Tim iz Pireja najmanje leži Izraelcima, koji su u prednosti samo zato što su 
zaštićeni. Grci imaju velike šanse za prolaz na završni turnir - zaključio je 
Ivanović.