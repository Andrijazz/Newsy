> Izvor: ebart
> Datum: 
> Rubrika: sport
> Naslov: Dejanu Stankoviću igra važnija od golova
> Članak:

Dejanu Stankoviću igra važnija od golova

Katanija je namučila Inter, ali je zato kapiten naše reprezentacije rasturio 
tim sa Sicilije. Vođa Srbije još jednom je pokazao da je ušao u golgetersku 
formu i sa dva gola pokazao da može da odmeni napadački tandem Ibrahimović - 
Adrijano, koji teško da mogu da savladaju golmane nižerazrednih ekipa.
Mada mu postizanje pogodaka nije u "opisu posla" Stanković je premašio "normu" 
i dva puta naterao Sicilijance da vade loptu iz mreže. Italijanski mediji 
posebno ističu volej sa ivice šesnesterca, koji je doneo tri boda milanskoj 
ekipi.
- Treba iskoristiti trenutak, kada sam u dobroj formi. Osećam se sjajno, samo 
tako da potraje. Šef nije bio srećan posle meča. Rekao nam je otvoreno da 
ovakva igra ne garantuje velike rezultate. Bili smo umorni od reprezentativnih 
obaveza - kaže za Glas Dejan Stanković.
Italijanski novinari nastavljaju da pišu hvalospeve na Stankovićev račun.
- Samo neka pišu. Kada igraš dobro, lako postaneš njihov ljubimac ali, kada 
dođu loši dani, bolje da pobegneš od njih.
Svi u klubu se nadaju da će Dejanova golgeterska serija dugo trajati.
- Meni je najvažnije da dobro igram, a neka drugi igrači postižu golove. 
Prijaju komplimenti i nadam se da će ceo tim zaigrati mnogo bolje. Neka na 
kraju pored mog imena stoji sedam ili osam pogodaka. Za veznog igrača u 
Italiji, to je sjajan uspeh. Svako neka radi svoj posao - jasan je Stanković.