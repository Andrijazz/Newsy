> Izvor: ebart
> Datum: 
> Rubrika: sport
> Naslov: Amerikanac Toni Stenli postao je novi član Budućnosti, a postoje informacije da 
> Članak:

Amerikanac Toni Stenli postao je novi član Budućnosti, a postoje informacije da 
bi ugovor sa Podgoričanima narednih dana mogao potpisati i njegov zemljak 
Gordon Skot. Stenli (26 godina, 193 cm) je doputovao u Podgoricu, a po 
potpisivanju ugovora pridružio se novim klupskim drugovima na pripremama u 
Beranama. U pitanju je bek šuter, koji je protekle dve godine igrao za 
francusku ekipu Šole, a u ULEB kupu u proseku postizao 15 poena i imao 3,4 
skoka po meču. 
Skot već nekoliko dana trenira sa ekipom Budućnosti, a očekuje se da uskoro i 
zvanično postane član tima iz Podgorice. I on je bek šuter, ima takođe 26 
godina, i dva centimetra je viši od Stenlija. Proteklu polusezonu nastupao je 
za nemačku drugoligašku ekipu Ansbah i prosečno beležio 19,6 poena. 
Sa Podgoričanima u Beranama trenira i Mladen Šekularac, nekadašnji igrač FMP 
Železnika i Kindera. Uprava Budućnosti izrazila je spremnost da potpiše ugovor 
sa Šekularcem, ali problem je veliko obeštećenje koje za igrača traži klub iz 
Bolonje. Beta