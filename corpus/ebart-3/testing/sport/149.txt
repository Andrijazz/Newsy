> Izvor: ebart
> Datum: 
> Rubrika: sport
> Naslov: Iskreno, ni ja nisam stekao utisak da ULEB ucenjuje naše klubove. I meni deluje 
> Članak:

Iskreno, ni ja nisam stekao utisak da ULEB ucenjuje naše klubove. I meni deluje 
nelogično da je ta izjava, odnosno onako kako su je preneli, u potpunosti tačna 
- kaže za "Glas" Predrag Bojić, generalni direktor našeg košarkaškog saveza, 
koji je u spornu subotu boravio u Zagrebu. - Razgovarao sam sa Bartomeuom pre 
te konferencije za novinare na kojoj je on to izjavio. Bio je to prijatan 
sastanak, gospodin Bartomeu je bio vrlo fin i ljubazan. Pozvao sam ga da 
nastavimo razgovore bilo gde u Evropi, gde god mu odgovara. Mi ostajemo član 
FIBA, ali moramo da shvatimo da ULEB postoji, da je realnost i da je ta 
organizacija napravila najjače klupsko takmičenje na kontinentu. Moramo da 
poštujemo činjenicu da pet naših klubova učestvuje u ULEB takmičenjima. Da naše 
najbolje sudije sude u njihovim takmičenjima. Isto tako, siguran sam da ULEB 
poštuje našu košarku i da ne bi ignorisao ili ucenjivao naše klubove. Nismo mi 
Rumunija ili Bugarska, mi smo zemlja koja je u košarci postigla ogromne uspehe 
i uveren sam da ULEb, kao ozbiljna organizacija, vodi računa o tome. Bilo bi 
malo bezobrazno da bilo ko sa ovih prostora, da li mi kao SCG, da li Jadranska 
liga, uopšte traži ekskluzivno pravo da zastupa ULEB u celom regionu.
Bojić je u hrvatskoj prestonici razgovarao i sa rukovodstvom Jadranske lige. 
Jedna od tema bili su ugovori Crvene zvezde, Refleksa i Budućnosti sa ovim 
regionalnim takmičenjem... Ugovori čije su sadržaji ali i posledice misteriozni.
- Rekao sam im da preko nekih stvari nećemo preći, kao što su ugovori koji 
nekome garantuju učešće u Jadranskoj bez obzira na plasman u nacionalnom 
prvenstvu. Mnogo je loše ako se zanemare sportski motivi i rezultati kao 
osnovno merilo. Mislim da su ljudi iz Jadranske to shvatili i prihvatili. 
Sudeći barem prema onome što su mi pričali, mesta za kompromis ima - kaže na 
kraju Bojić.