> Izvor: matf
> Datum: 
> Rubrika: sport
> Naslov: NAŠI TENISERI NA TURNIRIMA U EVROPI
> Članak:


Naša igračica izgubila u prvom kolu u Berlinu, dok je Ivanovićeva predala meč 
zbog povrede

Jelena Janković, Ana Ivanović i Boris Pašanski su završili učešće na velikim 
turnirima ove nedelje u Evropi tek što su oni počeli. U prvom kolu u Berlinu 
Jankovićeva je izgubila od Slovenkinje Katarine Srebotaik s 1:6, 6:3, 6:2, a 
Ivanovićeva je iznenada bila primorana da zbog povrede preda meč Kineskinji Na 
Li koju je u prvom setu preslišala s 6:1.
Izgledalo je da će pomoć lekara, koju je naša najbolja teniserka zatražila pri 
4:1, uroditi plodom.
Već početkom drugog seta je bilo očigledno da je bol nadvladava i da je pitanje 
sekunda kada će da pruži ruku akteru prvog kineskog finala u istoriji (Na je 
izgubila u portugalskom Estorilu pre četiri dana od Dženg).
Najbolji ruski teniser po rejtingu Nikolaj Davidenko rutinski je obavio posao 
protiv našeg prvog "reketa" u Rimu 6:1, 6:4.
Isprva se činilo da je Jankovićeva na dobrom putu da prekine crni niz od devet 
poraza. Od tek druge pobede u ovoj godini delila su je tri gema, pošto je posle 
osvojenog prvog seta u drugom povela s 3:0.
Međutim, dno pod našom teniserkom je danas još više potkopano. Njen neobjašnjiv 
pad u igri kumovao je vaskrsnuću slovenačke igračice koja takav "poklon" nije 
odbila.
Naša teniserka je u Berlin došla s namerom da načini prekretnicu ove sezone, da 
prekine agoniju u kojoj je praktačno od povratka sa turnira u Seulu u oktobru 
na kojem je igrala u finalu.
Godinu je kako-tako privela kraju, a ovu je počela pobedom u prvom kolu na 
Međunarodnom prvenstvu Australije. Za sada je to njen jedini uspeh. Poraz u 
narednoj rundi protiv kvalifikanta Olge Savčuk, malo poznate Ukrajinke, kao da 
je nagovestio da će bude lak plen gde god da igra.
Neuspehom u Berlinu njeno samopouzdanje je još više poljuljano jer su 
očekivanja bila optimistička.
Pitanje je koliko će joj biti potrebno za oporavak od još jednog hladnog tuša 
budući da se sezona zahuktava i da je na pragu "Rolan Garos" (početak 29. maja).
U Rimu igra i Nenad Zimonjić u paru sa Francuzom Santoroom. Njihovi protivnici 
u prvom kolu su Poljaci Firstenberg i Matkovski.