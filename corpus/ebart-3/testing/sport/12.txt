> Izvor: ebart
> Datum: 
> Rubrika: sport
> Naslov: VIŠE OD 50 NOVINARA NA ZVANIČNOM PREDSTAVLJANJU NAŠEG TRENERA U BARSELONI
> Članak:

VIŠE OD 50 NOVINARA NA ZVANIČNOM PREDSTAVLJANJU NAŠEG TRENERA U BARSELONI

Štampa je jučerašnji težak poraz u Madridu (0:3) već prebacila na Antićeva 
pleća...

SPECIJALNO ZA "NOVOSTI"

BARSELONA

VIŠE od 50 novinara, desetak TV ekipa i petnaestak fotoreportera sjatilo se 
juče u podne u Prezidencijalnu salu na "Nou kampu" da bi prisustvovalo 
zvaničnom predstavljanju Radomira Antića kao trenera Barselone. U pratnji 
predsednika Žoana Gašpara i tehničkog sekretara Čarli Rešaka, Antić je seo 
preko puta novinara, dok je pola članova Uprave sedelo u posebnom redu sa 
strane, valjda kao dokaz jednoglasnosti odluke i podrške koju je Antić dobio. 
Gašpar je prvo objasnio celu predistoriju, priznao kontakte sa Luisom 
Menotijem, za koga je rekao da se poneo "kao džentlmen" kada mu je saopštio 
odluku da je Antić konačni izbor. Pažnju novinara izazvalo je njegovo 
priznanje, naravno u prenosnom smislu, da se on kao predsednik nalazi u "šok 
sobi", drugim rečima njegov "oporavak" je u rukama Radomira Antića. Našem 
treneru nije nedostajao optimizam, čak ni posle subotnjeg glatkog 0:3 poraza na 
"Kalderonu", od Atletiko Madrida.
- Za mene je velika čast što sam došao u klub kakav je Barselona. Znam šta se 
očekuje i spreman sam da se suočim sa izazovom, jer verujem da ekipa ima 
dovoljno potencijala da krene napred - rekao je Antić.
Usledila su pitanja novinara koja su interesovala bukvalno sve, pa se čin 
prezentacije produžio na čak 75 minuta! Jedno od pitanja glasilo je: Da li se 
bojite ispadanja i da li je ekipi potreban psiholog? 
- Odgovor je u oba slučaja   "ne" - bio je jasan Antić. Potom je zatražio malo 
"kredita" od svih oko Barse:
- Zamolio bih i navijače i medije da nas podrže, da investiraju u nas, a mi 
ćemo poverenje vratiti s kamatom. 
Štampa je jučerašnji težak poraz u Madridu već prebacila na Antićeva pleća. 
"Sport" je preko cele prve strane raspalio ogroman naslov "Antiću, sredi ovo", 
dok je "Mundo Deportivo" u naslovu istakao: "Antiću, imaš posla". To zna i on 
sam... Sinoć nije išao na "Monžuik" da gleda Espanjol - Real Madrid, poslao je 
svog pomoćnika Rešada Kunovca. Ostao je da gleda meč u hotelu i priprema svoj 
prvi radni dan na "Nou kampu", gde je juče samo provirio i video prvi trening 
Argentinca Sorina, koji može biti značajno pojačanje za katastrofalno slabu 
odbranu.