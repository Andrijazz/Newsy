> Izvor: matf
> Datum: 
> Rubrika: sport
> Naslov: MLADI REPREZENTATIVCI NESTRPLjIVO ČEKAJU MEČ S HRVATIMA, BOŠKO JANKOVIĆ 
> Članak:

OPTIMISTA

Ne smemo ih potceniti, ali ni preceniti, poručuje Janković

NOVI SAD - Uz huk sa tribina, fudbaleri mlade reprezentacije Srbije i Crne Gore 
uvereni su da će u subotu uveče na "Marakani" preslišati vršnjake iz Hrvatske u 
prvom meču baraža za EP. 
Boško Janković, uzdanica Crvene zvezde, najavljuje sudar dve ekipe iz iste 
fudbalske škole, nadmudrivanje na terenu i spektakl za publiku.  
- Ubeđen sam 100 odsto - pobedićemo Hrvatsku - kategoričan je Janković.
- Istina, namučićemo se, ali svi od nas očekuju da se izborimo za evropsku 
smotru fudbala, pa ćemo to i učiniti. Dobra su ekipa i svakako da nas neće tek 
tako pustiti. Ne smemo ih potceniti, jednako tako ni preceniti njihove 
mogućnosti i pristupiti utakmici disciplinovano, borbeno, za svaku loptu. 
Očekujemo 20.000 - 30.000 navijača, predivnu atmosferu u kojoj ćemo ostaviti 
srce na terenu. Mi smo ratnici na travnjaku, uz to imamo i talenat, 
priželjkujem pobedu od 2:0.
Miloš Krasić, vezista šampiona Rusije, moskovskog CSKA, poziva publiku na 
tribine, a saigrače na oprez.
- Predstoje nam dve velike utakmice. Do pobede možemo stići strpljivom igrom, 
maksimalno skoncentrisani. Na "Marakani" nam je najvažnije da ne primimo gol, a 
moja želja je da damo bar dva - kaže Krasić.