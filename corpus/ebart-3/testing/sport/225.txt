> Izvor: matf
> Datum: 
> Rubrika: sport
> Naslov: Komentar
> Članak:


Svetlana Kitić rukometni stručnjak

Pobeda naših rukometašica u prvom kolu EP u Mađarskoj nad Hrvatskom (34:30) 
veliki je uspeh, s obzirom na kakve su probleme plave nailazile pre početka 
šampionata. Selektor Mile Isaković me je pozitivno iznenadio taktikom, sjajnom 
odbranom, zatvaranjem Arslanagićeve, najbolje protivničke igračice, a uz to je 
odlično ukomponovao podmlađenu ekipu. 
Devojkama nije lako jer Savez pravi velike probleme, međutim, one znaju kako 
treba da se izdignu iznad svega, prevazišle su RSSCG koji mora nešto da nauči 
od naših reprezentativki. Bez obzira na to što je Slovenija napravila senzaciju 
trijumfom nad Ruskinjama, moraćemo da ih dobijemo danas, jer smo bolje, pa 
bismo tako ostvarile plasman među prva tri tima u grupi i prolaz u narednu 
rundu. 
Isaković je lepo složio ekipu, iako imamo problema sa bekovskom linijom, ali 
zato su nam krila odlična, pogotovu Svetlana Ognjenović, stari vuk Tanja 
Milanović, Andrijana Budimir može još bolje, a sva tri golmana su nam na 
vrhunskom nivou.
Možda nisam objektivna, međutim, evropski ženski rukomet iz godine u godinu sve 
više pada, SCG, Hrvatska i BiH imaju kvalitet ali nemaju novac, dok je to na 
zapadu obrnuto, što će se videti i na ovom EP u Mađarskoj.