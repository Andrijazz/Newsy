> Izvor: matf
> Datum: 
> Rubrika: sport
> Naslov: Crvena zvezda posle silnih muka zatresla mrežu Sutjeske
> Članak:


Posle 254 minuta bez postignutog gola, crveno-beli su najzad uspeli da zatresu 
protivničku mrežu. Nikšićani su svesno došli na Marakanu da se brane i umalo u 
tome nisu uspeli da ne beše Nikole Žigića. Slavoljub Muslin bio je prinuđen da 
izmeša karte zbog brojnih povreda i suspenzija igrača (Dišljenković, Vitakić, 
Vidić,M. Dudić, Marković), ali evidentno je da se rezervisti nisu najbolje 
snašli: Crvena zvezda - Sutjeska 1:0 (0:0).
Rezultatska kriza ozbiljno drma redove našeg najtrofejnijeg kluba. Realizacija 
nikako da dođe do izražaja, a u to su se uverili i malobrojni gledaoci koji su 
po hladnom vremenu došli na naš najveći stadion. S obzirom da su se gosti 
opredelili za defanzivnu varijantu, crveno-beli su od prvog minuta 
zagospodarili terenom. Ređale su se šanse kao na traci. Perović (14.), I. Dudić 
(24. i 29.), Žigić (34.45.66 i 71.), Krivokapić (87.), Đorđić (93). Ali, pravi 
put do gola Banovića nikako nije mogao da bude pronađen. U nastavku susreta 
proradila je nervoza kod igrača oba tima. Sevale su varnice, pa je zbog 
udaranja Bojana Đorđića, Krstevski zaradio crveni karton. Ipak, pogodak Žigića 
minut pre isključenja igrača gostiju, ispostavio se kao pobedonosni. 