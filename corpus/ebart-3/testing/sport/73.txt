> Izvor: ebart
> Datum: 
> Rubrika: sport
> Naslov: HAOS SA SEMAFOROM NA TRCI 100 METARA OBELEŽIO ATLETSKI MITING U LONDONU
> Članak:

HAOS SA SEMAFOROM NA TRCI 100 METARA OBELEŽIO ATLETSKI MITING U LONDONU

Pokvareni semafor pokazao da je Britanac istrčao 100 metara za 9,53 sekunde

ATLETSKI miting u Londonu ostaće upamćen po najbrže istrčanoj trci na 100 
metara u istoriji! Međutim, "najzaslužniji" za to nije pobednik Dvejn Čembers, 
već pokvareni semafor, koji je izbacio rezultat 9,53 sekunde, što je za 25 
stotinki brže od aktuelnog svetskog rekorda! 
- Bilo bi lepo kada bi bilo istinito - smejao se Čembers shvativši da je u 
pitanju kvar, dok je publika bila u neverici. Pošto je za rezultat uzeto vreme 
sa ručne štoperice, Čembers je zvanično trčao 10,00. Međutim, nema prevare u 
činjenici da svetski rekorder, Tim Montgomeri nije uspeo da se plasira u finale 
ove discipline! Amerikanac je zauzeo tek šesto mesto u polufinalnoj trci i osam 
najbržih sprintera u Londonu gledao je s tribina. Tako je samo potvrdio 
katastrofalnu formu, da kiks iz Stokholma pre nekoliko dana nije bio slučajan i 
da je potpuno nespreman za Svetski šampionat koji krajem meseca počinje u 
Parizu (23-31. avgust).
Na istoj distanci u konkurenciji dama pobedila je Amerikanka Keli Vajt (10,93) 
ispred zemljakinje Kristi Gejns (10,99) i svetske šampionke Žane Blok (11,11). 
Domaći navijači ostali su razočarani pehom koji je zadesio svetskog rekordera u 
troskoku, Britanca DŽonatana Edvarda, koji je povredio zglob i njegovo učešće 
na SP je pod znakom pitanja.
Blistale su dve dame u Londonu. Kubanka Jamila Aldama je ubedljivo slavila u 
troskoku (15,27) s drugim rezultatom sezone, dok Ruskinja Jelena Išinbajeva 
nije uspela da obori svoj svetski rekord u skoku motkom (4,82). Čuveni 
Etiopljanin Hajle Gebreselasije ubedljivo je trijumfovao na 5.000 metara 
(12:57,23), Britanac Stiv Bekli je najdalje bacio koplje (85,77), a njegova 
zemljakinja Keli Holms je slavila na 1.500 metara (4:10,40).