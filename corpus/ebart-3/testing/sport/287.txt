> Izvor: ebart
> Datum: 
> Rubrika: sport
> Naslov: Košarkaši Hemofarma i Partizana večeras (21) u vršačkom "Milenijumu" igraju 
> Članak:

Košarkaši Hemofarma i Partizana večeras (21) u vršačkom "Milenijumu" igraju 
treći meč finala Superlige
Jedni za Beograd, drugi za rekord

Forma je tempirana, igrači motivisani, prednost "Pionira" iskorišćena, a želja 
za rekordom velika. Ako pobedi u finalnoj seriji, a u Vršac ide sa vođstvom 
2-0, Partizan će postati prva ekipa u novijoj istoriji koja je postala prvak 
SCG (SRJ) četiri puta zaredom.
Svoju ulogu u svemu tome želi i Luka Bogdanović. NJegov šut, posebno za tri 
poena (nepogrešiv u oba dosadašnja finalna meča), mnogo je pomogao crno-belima 
da stignu do velike prednosti. Ipak, Luka je prvi koji poziva na oprez.
- Čeka nas najteža utakmica do sada i biće mnogo teže nego u "Pioniru" - 
upozorava Bogdanović. - Iskoristili smo prednost domaćeg terena i uspeli da 
povedemo 2-0 u seriji. Oni će dati sve od sebe da izjednače rezultat i vrate 
seriju u Beograd, ali i mi imamo šansu da večeras okončamo plej-of i uzmemo 
titulu. Mislim da ćemo uspeti u tome, ako budemo odigrali kolektivno i jako u 
odbrani.
Nedavno saopštenje KK Hemofarm o suđenju tokom drugog meča finalne serije, 
Bogdanović i drugovi ne doživljavaju strašno.
- Mi gledamo svoj posao, treniramo, bavimo se svojom igrom i ništa nam ne 
remeti mir u ekipi - zaključuje trenutno najbolji trojkaš Partizana.