> Izvor: ebart
> Datum: 
> Rubrika: sport
> Naslov: DANAS SE NASTAVLjA TAKMIČENjE U PRVOJ LIGI SRBIJE
> Članak:

DANAS SE NASTAVLjA TAKMIČENjE U PRVOJ LIGI SRBIJE

UTAKMICAMA 20. kola danas počinje prolećna sezona u Prvoj ligi Srbije i borba 
za dva mesta koja vode u elitu. Sa sedam bodova prednosti nad najbližim 
pratiocima, Bežanija i apatinska Mladost najbliži su tom cilju, ali pošto je u 
igri još 57 bodova, iznenađenja su moguća. Čukarički, ČSK i niški Radnički su 
najavili bitku do poslednjeg daha, tradiciju i nadu čuva kruševački Napredak, 
dok iz prikrajka svoju šansu vide Mačva i BASK. 
Neizvesno će biti i u donjem delu tabele. Još se precizno ne zna koliko klubova 
će ispasti, ali u "kući fudbala" razmišljaju o cifri između sedam i devet 
klubova. Naravno, sve će zavisiti i od eventualnog razdruživanja članica 
državne zajednice... 
Novi Sad je sa samo dve pobede i devet bodova već otpisan, a u nezavidnom 
položaju su i bivši članovi elitnog društva: Spartak, kragujevački i pirotski 
Radnički, kao i ubsko Jedinstvo koje više nije nezvanična filijala Crvene 
zvezde.