> Izvor: matf
> Datum: 
> Rubrika: sport
> Naslov: Ikodinović upozorava vaterpoliste pred meč
> Članak:

sa SAD (20)

Aleksandar Pijevac

Utakmica sa Hrvatskom (11:8) nije pokazala ni 10 odsto snage naših 
vaterpolista, koji večeras (20) igraju sa reprezentacijom SAD za plasman u 
četvrtfinale. Plavima je za prolaz dovoljan i remi, ali naši vaterpolisti pored 
poraza mrze još jedino računicu.

- Hajde da mi lepo pobedimo Amerikance i da se plasiramo u četvrtfinale. Da li 
će Mađari pobediti Ruse ili neće, ne bi trebalo da nas zanima. U bazenu imamo 
Amerikance i sa njima igramo - rekao je Danilo Ikodinović.
Prognoze su da će Mađari biti prvi u A grupi i tako će se olimpijski prvaci bez 
borbe direktno plasirati u polufinale.
- Nama će biti svejedno sa kojim ćemo protivnikom igrati u četvrtfinalu. Vidim 
da su u B grupi Španci praktično ispali, dok mi možemo da pobedimo Nemačku, 
Italiju i Grčku. Dobro, možda ne bi bilo pametno da idemo na Grčku, čisto iz 
domaćinskih razloga - smatra Trbojević.
Amerikanci su očekivano izgubili oba derbija, od Rusa (7:9) i Mađara (5:7), dok 
su pobedili Hrvatsku i Kazahstan.
- Odlično se poznajemo jer smo samo ove godine odigrali nekoliko mečeva sa 
Amerikancima. Svi parametri pokazuju da ćemo ih pobediti, ali ne smemo da 
odigramo kao sa Hrvatskom. Napad je konačno proradio, ali smo Hrvatima 
dozvolili da postižu lake golove. Toga večeras ne sme da bude. Amerikanci su 
fizički najbolje pripremljeni i ovaj put moramo da odigramo sve četiri 
četvrtine - izjavio je Aleksandar Ćirić.
Najjače oružje Amerikanaca koje mogu da upotrebe protiv nas sedi na klupi - 
Ratko Rudić. U Atini se priča da je naš bivši selektor pripremio svoje 
vaterpoliste da igraju dva meča, jedan za drugim. Takođe, sudije im za sada 
tolerišu tuču u bazenu, u kojoj prednjači Džesi Smit. Zato je, pored pobede, 
potrebno da vaterpolisti izbegnu povrede kako bi u najjačem sastavu ušli u 
četvrtfinale.
- Već sam jednom rekao. To je stara Rudićeva taktika da huška igrače na tuču. 
Takav je čovek, ali to mu neće proći sa nama - dodao je Ikodinović.
Plavi bi drugim mestom u grupi izbegli i eventualno polufinale sa Mađarima.