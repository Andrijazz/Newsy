> Izvor: ebart
> Datum: 
> Rubrika: sport
> Naslov: Fudbaleri Partizana brzo se navikavaju na treninge novog šefa stručnog štaba
> Članak:

Fudbaleri Partizana brzo se navikavaju na treninge novog šefa stručnog štaba

BEOGRAD - U Sportskom centru "Partizan-Teleoptik" u Zemunu, juče je bilo mirno. 
Trener Lotar Mateus dao je svojim izabranicima zaslužen slobodan dan. Očekuje 
se da već u četvrtak bude skraćen spisak igrača. Nigerijci Emeghara i Martins 
nisu prošli probu, ali postoji velika šansa da Emeghara u junu ponovo dođe u 
Humsku. 
- Mateus je uneo dosta novina. Bivši trener Tumbaković naučio nas je da sve 
podnesemo, tako da nam sad nije teško da se naviknemo na novi način rada - 
priča mladi napadač Danko Lazović. - Oduševljen sam jer novi trener često 
trenira s nama i može direktno da nam pokaže kako da odigramo to što zamisli. 
To ranije nismo imali i zaista sam presrećan zbog toga.
Da li ste zadovoljni urađenim?
- Rano je govoriti o tome. Tek smo počeli da treniramo, još nismo u pravoj 
formi. Jedva čekam da odemo u Antaliju i da igramo utakmice. Tamo je toplo i 
kroz mečeve sa stranim ekipama pokazaćemo našu snagu. Što se samog Mateusa 
tiče, moram da kažem da nismo ni sanjali da ćemo trenirati s takvim fudbalskim 
imenom.
Vezista Goran Trobok se odlično uklopio u novu koncepciju.
- Treninzi duže traju, ali mogu da se izdrže. Pre smo radili kraće ali teže. 
Što se tiče taktike, vidi se da ćemo pokušati sa sistemom 3-5-2. Nama taj 
sistem nije stran, a posle Turske moći ćemo više da kažemo. Siguran sam da ćemo 
imati rezultate - reči su Troboka. 
Štoper Dragoljub Jeremić, takođe, hvali nemačkog trenera:
- Ono što je sjajno jeste da je Mateus uvek raspoložen. Nasmejan je i kada ga 
vidimo takvog dobijemo dodatni motiv za rad.
Treba reći da se supruga Jeremića porodila. To je posle sina Dimitrija druga 
prinova u porodici. Inače, crno-beli će u Beogradu raditi do petka, a 25. 
januara odlaze u Antaliju, gde će se ostati do 9. februara. Zakazane su jake 
prijateljske provere. Prvi meč se igra sa Bazelom (31. januara), a juče je za 
drugi februar zakazan meč sa bugarskim CSKA. Glavni test crno-beli će imati od 
4. do 7. februara jer će učestvovati na velikom turniru "Arkadija 2003". Uz 
jugoslovenskog šampiona, igraće još Šturm, korejski Pusan i švajcarski Jang 
Bojs. Biće to prava prilika da Lotar Mateus dobije jasnu sliku o ekipi. 