> Izvor: matf
> Datum: 
> Rubrika: sport
> Naslov: U BEOGRADU ODRŽAN ŽREB ZA 27. EP U VATERPOLU
> Članak:


Plavi će u grupi, osim za zbornajom komandom, snage da odmere sa Špancima, 
Slovacima, Rumunima i Holanđanima. Devojke u društvu Mađarske, Holandije i 
Španije

BEOGRAD - Naš glavni grad je impresionirao Evropljane. Spektakularan žreb za 
27. EP u vaterpolu, koje će se od 1. do 10. septembra odigrati na Tašmajdanu 
(muškarci) i Banjici (žene), oduševio je vodeće ljude Evropske plivačke 
federacije. I evropski i svetski prvaci mogu da budu zadovoljni ishodom žreba, 
jer će šampionat otvoriti sa Rusijom, a u grupi su još sa Španijom, Rumunijom, 
Slovačkom i Holandijom. Devojke, koje ne gaje iluzije, na startu će igrati sa 
Holandijom, a sastaće se i sa Mađarskom i Holandijom. 
- Zna se šta mi mislimo o žrebu. Jedino tu ne možemo da odlučujemo. Naša grupa 
je, ipak, povoljna. To ne znači da ćemo imati lakši posao, jer se na EP, za 
razliku od SP, u prvoj fazi igra svakog dana. Međutim, ako hoćemo medalju 
moramo da savladamo svaku prepreku - istakao je sportski direktor VSSCG Nenad 
Manojlović.
Nebojša Novoselac je u ime stručnog štaba svetskih prvaka iz Montreala istakao:
- U principu sam zadovoljan. U drugoj grupi su drugi (Mađari), treći (Grci) i 
četvrti (Hrvati) sa SP. Tu su i podmlađeni Italijani. Važno je da osvojimo prvo 
mesto, plasiramo se u polufinale i tako izborimo dan više za odmor.
Šampionat se igra po pravilima Svetske federacije, što znači da pobednici grupa 
idu direktno u polufinale, a drugi i treći razigravaju. Za razliku od mladića, 
devojke nisu opterećene rezultatom na EP.
- Nismo toliko iščekivali ishod žreba, jer se nalazimo u društvu sedam 
najboljih evropskih selekcija, kojima želimo da se približimo - istakao je 
selektor Petar Kovačević. 
I dok će stručni štabovi da kuju taktiku za septembar, organizator je najavio 
da će se o 27. EP dugo pričati. Svečanost povodom žreba (održana ispred ŠKC 
"Servantes" u Knez Mihailovoj ulici) otvorila je grupa Kvaderma, koja je izvela 
himnu VSSCG. Posle izvlačenja grupa, Beogradski sindikat je otpevao navijačku 
himnu vaterpolo reprezenatcije, a priredbu, koja je našla svoje mesto u Danima 
Beograda, zatvorio je hip-hop muzičar Marćelo.
- Kada 1. septembra fanfare budu označile početak EP, Beograd je već biti 
pobednik zato što mu je ukazano poverenje. Vaterpolisti će biti kod kuće, jer 
sport je ovde više od sporta, više od igre... Sigurno je da će Beograđani biti 
verni navijači i dobri domaćini - istakla je Radmila Hrustanović, zamenik 
gradonačelnika Beograda.