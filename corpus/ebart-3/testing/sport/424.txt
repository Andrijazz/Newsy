> Izvor: ebart
> Datum: 
> Rubrika: sport
> Naslov: Predrag Mijatović o finalu Mondijala
> Članak:

Predrag Mijatović o finalu Mondijala

"Azuri će imati više motiva zbog afera u klupskom fudbalu. Gatuzo će pokušati 
da udalji loptu od Zi-Zua"

Kakvo bi to finale Svetskog prvenstva bilo da njemu ne prisustvuje Predrag 
Mijatović, sportski direktor Reala. 
Pored svih obaveza oko pravljenja novog stručnog štaba i tima Madriđana za 
narednu sezonu, proslavljeni as našeg fudbala zauzeće večeras (20) svoje mesto 
u loži Olimpijskog stadiona u Berlinu. Majstorije celoj planeti pokazaće 
Italijani i Francuzi.
- U svim dosadašnjim svetskim šampionatima koji su igrani u Evropi, u finalu su 
se našle dve ekipe sa Starog kontinenta. Tako je i ovaj put, Italijani i 
Francuzi su pokazali najbolju formu od starta, a laganu prednost dajem 
"azurima". Igraće čvrsto i jako, smatram da imaju motiv više od "trikolora", 
pošto im je klupski fudbal u krizi, pokušaće sve da osvojenim trofejom pokažu 
da nije sve tako crno na Apeninima. Pošto u četvrtfinalu i polufinalu nije bilo 
dobre igre i golova, nadam se da će večeras biti drugačije - kaže Mijatović za 
"Blic".
nPrva violina Mondijala Zinedin Zidan imaće senku na terenu u obliku Đenara 
Gatuza?
- Radi se o dva potpuno različita fudbalera, Gatuzo, koji nema ofanzivne 
karakteristike, pokušaće da lopta bude što dalje od Zidana, ali teško je to 
sprečiti. Kapiten Francuza je veliki igrač, znam kako je razmišljao pre odlaska 
u Nemačku, tako da me nije iznenadio fantastičnim partijama. Maksimalno je 
motivisan, tehnički superioran, istina bez obaveza u defanzivi, smatram da ima 
kvalitet za najboljeg igrača turnira, što će još jednom dokazati u Berlinu. 
nKakav je plan Reala u narednim danima?
- Dolazak Fabija Kapela je početak projekta koji će, siguran sam, biti uspešan. 
Sa njim će sve drugačije funkcionisati. Prihvatio sam ovu funkciju kao obavezu 
prema klubu u kojem sam ostavio trag, međutim i klubu koji poslednje tri 
godine, uprkos velikim ulaganjima, nije osvojio ni trofej. Ubrzo ću, kako sam i 
obećao u predizbornoj kampanji, "zatvoriti" ekipu, pregovori sa Kakom, Robenom 
i Fabregasom idu dobrim putem, i nadam se da ćemo 27. jula, kada se u pogon 
uključe i fudbaleri sa Mondijala, imati kompletan igrački kadar na okupu. Do 
tada, za sredu je zakazana prozivka igrača koji ovog leta nisu imali obaveza.
nRoberto Karlos je juče potpisao za Fenerbahče, kakav je status Ronalda, 
Bekama, Raula...?
- Svi su pod ugovorom, Zidan je najavio oproštaj, ali svako ko dobije 
primamljivu ponudu - možemo da razgovaramo. Na ostale se računa i niko ne želi 
da neko od ovih asova koji su godinama u Realu napusti "Sentjago Bernabeu" ako 
ne mora - završio je Mijatović.