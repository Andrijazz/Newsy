> Izvor: ebart
> Datum: 
> Rubrika: sport
> Naslov: Posle pobeda nad Portorikom i Argentinom odbojkašima SCG potreban još jedan 
> Članak:

Posle pobeda nad Portorikom i Argentinom odbojkašima SCG potreban još jedan 
trijumf za polufinale SP u Japanu

SCG - Argentina 3:1 
(25:18, 25:16, 24:26, 25:17)
DVORANA: Sendai Siti Gimnasium. GLEDALACA: 1.553. SUDIJE: Karampecos (Grčka), 
Rob (SAD). 
SCG: Bojović, Boškan 14, Samardžić (libero), N. Grbić 4, V.Grbić 9, Bjelica, 
Gerić 10, Vujević, Miljković 27, Petković, Nikić, Podraščanin 11. 
ARGENTINA: Milinković 15, Bidegajn 1, Porporato 8, Efon, Gramaljia, Šoltis 14, 
Konsina 6, Spajić 7, De Keko 3, Ernades, Meana (libero), Đani 4.

Zahvaljujući maksimalnom početku druge faze takmičenja na Svetskom prvenstvu u 
Japnanu i trijumfima nad Portorikom i juče Argentinom, odbojkaši Srbije i Crne 
Gore uz upisanu sedmu pobedu na turniru i dalje drže vodeću poziciju u Grupi E, 
te u preostala dva kola, protiv Japana i Poljske, imaju dve "meč lopte" za 
ulazak u borbu za medalje.
Izabranici Igora Kolakovića u stilu koji neguju na ovom šampionatu došli su i 
do pobede nad "gaučosima" - dobro odigrana prva dva seta, pad koncentracije u 
trećem i buđenje i davanje završnog udarca u četvrtom setu, SCG - Argentina 3:1 
(25:18, 25:16, 24:26, 25:17). Plavi su ovaj meč odigrali u postavi - tehničar 
Nikola Grbić, korektor Ivan Miljković, primači Slobodan Boškan i Vladimir 
Grbić, blokeri Marko Podraščanin i AndrijaGerić i libero Marko Samardžić. 
Odmarali su Goran Vujević i Novica Bjelica. 
Uvodna dva seta odbojkaši SCG odigrali sa punom snagom, solidno na servisu, 
skoncentrisano u bloku i igri u polju i veoma dobro u napadu. To im je donelo 
ubedljivu razliku u oba perioda. Ni treći set se nije mnogo razlikovao u 
početku, pa ni do samog finiša. Imali su plavi i 20:16, za laganu završnicu, 
ali je tada popustio napad i nekoliko grešaka našeg tima vratilo je Argentince 
u igru. Posle dve propuštene set i meč lopte (24:22), "gaučosi" su  izjednačili 
i zahvaljujući novim greškama Kolakovićevih izabranika došli do seta. Takvu 
igru ekipa SCG nije nastavila u četvrtom setu. Uspešno su napadali, blokirali, 
branili se. U visokom ritmu stigli su i do prve set meč loptu u četvrtom setu 
koju su iskoristili kod rezultata - 24:17. 
- Dobro smo igrali u prva dva seta, ali smo izgubili koncentraciju u trećem. 
Ipak, uspeli smo da dobijemo sa velikom poen razlikom. Bili smo dobro 
pripremljeni za ovaj meč, što se videlo u prva dva seta. Ipak, uz pobede želimo 
da dobijemo i sve setove, a da pri tom ne razmišljamo o poen razlici i o tome 
kako da stvorimo što bolji količnik, koji posle bodova odlučuje o plasmanu 
ekipa - rekao je selektor Srbije i Crne Gore Igor Kolaković. 
Kapiten plavih Nikola Grbić napomenuo je da njegova ekipa mora da nastavi u 
istom ritmu i da ne sme da stane sada pred dva završna "udarca".
 - Upisali smo veoma važan trijumf. Nastavak pobedničkog niza je izuzetno 
bitan, ali je još važnije otići u narednu rundu, u polufinale. Samo treba da 
damo svoj maksimum u narednim utakmicama i eto nas u borbi za medalje -  kaže 
kreator igre našeg tima. Najbolji poenter ovog meča Ivan Miljković (27 poena) 
smatra da je igra iz prva dva seta utakmice protiv Argentine definitivno pravi 
recept za naredne duele na šampionatu.
- Odlično smo odigrali na početku utakmice. Međutim, u trećem setu smo grešili, 
pa smo taj deo izgubili, ali smo četvrti ponovo lako dobil. Te početničke 
greške moramo izbaciti iz naše igre, svakako pozitivan je način na koji se 
vraćamo posle izgubljenog seta - podsetio je Miljković. 
Odbojakši SCG posle dana pauze ulaze u dva najvažnija meča druge faze SP. 
Najpre ih sutra očekuje duel sa domaćinom Japanom, a u sredu i meč sa Poljskom. 
Ova dva preostala rivala plavih u drugi krug su došli kao najbolje plasirane 
ekipe iz Grupe A.