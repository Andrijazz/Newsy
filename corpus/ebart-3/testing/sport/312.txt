> Izvor: ebart
> Datum: 
> Rubrika: sport
> Naslov: Međunarodna kuća fudbala pokreće istragu protiv vlasnika Čelzija pod sumnjom da 
> Članak:

Međunarodna kuća fudbala pokreće istragu protiv vlasnika Čelzija pod sumnjom da 
tajno kontroliše klubove i da namešta utakmice

FIFA i UEFA zajednički će pokrenuti istragu protiv vlasnika Čelzija Romana 
Abramoviča, koji se sumnjiči da tajno kontroliše nekoliko značajnih svetskih 
klubova. Protiv njega postoje i optužbe za nameštanje utakmica i malverzacije 
prilikom transfera, ali je njih gotovo nemoguće dokazati.
Izvršni direktor UEFA Lars Krister Olson tvrdi da ruski milijarder poseduje 
finansijsku "paukovu mrežu" u kojoj se pored Čelzija, kao centralnog kluba, 
nalaze i CSKA Moskva, PSV, Porto, Benfika i Korintijans.
- Mreža postoji, a na nama je da je otkrijemo. Doduše, ako zaista postoje 
finansijske malverzacije, UEFA i FIFA nemaju ingerenciju da ih istražuju, jer 
to je posao za policiju. Ali, mi imamo svoje disciplinske mere, koje će, ako se 
optužbe dokažu, biti primenjene - rekao je Olson, i naglasio da je istragu 
pokrenuo tekst u holandskom magazinu "Futbal internešnal", koji je na 14 strana 
pisao o Romanovim malverzacijama.
Abramovič se posle kupovine Čelzija bacio na posao i, što javno, što tajno, 
preuzeo još nekoliko klubova. Prvo je uložio oko 50 miliona evra u moskovski 
CSKA, da bi udovoljio svojim zemljacima u Rusiji, koji su ga kritikovali da ne 
ulaže dovoljno u fudbal u otadžbini. Naime, njegova kompanija "Sibnjeft" dala 
je te pare pobedniku Kupa UEFA na ime dvogodišnjeg sponzorskog ugovora. Kada su 
se Čelzi i CSKA našli u istoj grupi Lige šampiona, UEFA je istražila povezanost 
ta dva kluba, a Roman je bez mnogo problema dokazao da nema ništa sa 
Moskovljanima. Nekoliko meseci kasnije, Abramovič je optužen da preko kompanije 
MSI (Medija sports investmens) kontroliše brazilski Korintijans, za koji je 
kupio argentinske reprezentativce Karlosa Teveza i Havijera Maskerana. 
Pregovori sa Bokom i Riverom oko ovih igrača vođeni su na njegovoj jahti 
"Pelarus" u luci Buenos Ajresa. Upućeni kažu da je sledeća stanica mladih 
Argentinaca - Čelzi!
Postoje indicije da Roman Abramovič poseduje veliki broj akcija PSV Ajndhovena, 
Porta i Benfike, a trenutno radi na kupovini deonica Deportiva iz La Korunje. 
Njegov osnovni motiv za kontrolu tolikih klubova je manipulisanje transferima 
igrača, koje prema svojim potrebama šeta od jedne do druge ekipe. Pored toga, 
tu su i mogućnosti za nameštanje utakmica, ali gotovo da ne postoji nikakva 
mogućnost da se bilo šta od toga dokaže, jer Rus maestralno pokriva sve svoje 
"poslove".