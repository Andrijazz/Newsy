> Izvor: matf
> Datum: 
> Rubrika: sport
> Naslov: Na hipodromu "Vensen" održan "Pri d'Amerik" 
> Članak:


Jedan od najboljih kasača sveta, francuski šampion Žag de Beloe, pobednik je 
ovogodišnjeg, 84. izdanja najveće kasačke trke "Pri d'Amerik", koja je održana 
na hipodromu "Vensen" u Parizu. Sa mladim vozačem Kristofom Galijeom na sulkama 
nadmašio je konkurente pretrčavši stazu od 2.700 metara za vreme 1:12,6. 

Drugi je bio Džajan Neo iz Švedske (vozač Lokone), treći Ilster d'Epine (Treš), 
četvrta Hilda Zonet (Berg)...  Rekord trke (1:12,3 - Kesako Pedo) iz 2004. 
godine nije oboren. Žag de Beloe je vlasnicima osvojio polovinu od ukupne 
nagrade u trci od milion evra.
Na startu nadmetanja za "Veliku nagradu Amerike" i ove godine se pojavilo 18 
grla. Žag je bio favorit i uspeo je da odbrani tron. Bila je to kruna njegove 
karijere i 11. uzastopna pobeda, što je svojevrstan rekord. Da podsetimo, 
sjajni trkač je pre ovog lovora osvojio i tri trke iz takozvane serije 4b sa 
nagradnim fondom od po 100.000 evra, a samo pre nedelju dana i najveću monte 
trku (kasači sa jahačima) "Pri Kornelije", za koju je organizator "Frans ševal" 
izdvojio nagradu od 700.000 evra. Pobede u "Pri Kornelije" i "Pri d'Amerik" u 
istoj godini su prava retkost. Pre Žaga de Beloea, poslednji put je to učinio 
kasač Belino II, davno, pre tri decenije. 
Okršaj na "Vensenu" bio je, kako se i očekivalo, žestok. Naravno, posle trke u 
pobedničkom padoku priređeno je veliko slavlje, a na konferenciji za medije 
vozač Galije je istakao:
- Ovo je moja najdraža pobeda u karijeri. Konj je u velikoj formi, nadam se još 
nizu trijumfa.
Na Zimskom kasačkom mitingu u Parizu, Francuzima se pozlatilo i dan ranije, 
kada je, u stvari, započeo spektakl na "Vensenu". Njihovo grlo Kuza Viva (vozač 
Stefan Levoj) lako je odnelo pobedu u trci "Pri de Luksemburg" (100.000 evra) 
na 2.100 metara sa vremenom 1:12,0. Bila je to odlična uvertira za "Pri d'
Amerik" u kome takođe nisu izostala uzbuđenja. Na hipodromu u Vensenskoj šumi u 
glavnom gradu Francuske kasački spektakl posmatralo je 40.000 gledalaca. 