> Izvor: ebart
> Datum: 
> Rubrika: sport
> Naslov: Penali su doneli titulu vladara planete fudbalerima Italije, ali su pošteno 
> Članak:

Penali su doneli titulu vladara planete fudbalerima Italije, ali su pošteno 
preseli njihovim košarkaškim zemljacima. Derbi prvog dana osmine finala pripao 
je za nijansu preciznijim Litvancima, a "azuri" su spakovali kofere za povratak 
na Apenine, Litvanija - Italija 71:68.
Festival promašaja sa linije penala započeo je Belineli realizujući samo jedno 
bacanje, pri rezultatu 69:68 za Litvance. Potom je momcima sa Baltika četiri 
puta drhtala ruka, ali je poslednji promašaj Songaile ispravio "iz odbojke" 
Darijuš Lavrinovič tri sekunde pre kraja, 71:68. Nepun sekund kasnije Italijan 
Belineli je promašio prvo, potom namerno i drugo bacanje. Dramu je produžio 
Bazile. Bek Barselone je uhvatio loptu, a pri šutu za trojku faulirao ga je 
Macijauskas sekund pred poslednji zvuk sirene. Bazileu je pao mrak na oči i 
promašio sva tri najlakša šuta. Umesto u produžetak, Italijani su mogli odmah 
da produže ka tokijskom aerodromu.
Bogdan Tanjević je sa podmlađenim timom Turske uspeo da dođe do četvrtfinala, 
posle pobede nad Slovenijom 90:84. Izjednačeni meč Turci su prelomili trojkama. 
Pri rezultatu 81:77 za Sloveniju, Erdogan je poslao dve "bombe", Peker jednu, a 
Slovenci u poslednjih minut i po nisu uspeli da preokrenu rezultat.
Argentina je rutinski savladala Novi Zeland 79:62, a posle utakmice selektor 
"tol bleksa" Tab Boldvin je podneo ostavku i kao naslednika predložio rođenog 
Beograđanina i dosadašnjeg pomoćnika Nenada Vučinića.