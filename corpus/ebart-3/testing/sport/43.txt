> Izvor: ebart
> Datum: 
> Rubrika: sport
> Naslov: TEŠKU, u klubu smatraju i uspešnu sezonu, odbojkaši Budvanske rivijere 
> Članak:

TEŠKU, u klubu smatraju i uspešnu sezonu, odbojkaši Budvanske rivijere 
preturili su preko glave. Pehar namenjen osvajaču Kupa ostao je u vitrinama 
kluba, u finalu plej-ofa bolja je bila Crvena zvezda. Pioniri i kadeti prvaci 
su Srbije i Crne Gore. Na širem spisku selektora Veselina Vukovića našla su se 
imena četvorice Budvana: Mijića, Markovića, Peroševića i Majdaka.
- Pre početka prvenstva postavljeni cilj bio je očuvanje mesta u samom vrhu, 
tada, jugoslovenske odbojke. Na kraju preko zacrtanog plana osvojili smo Kup i 
izborili plasman u finale plej-ofa. Već godinama sami sebi postavili smo 
standard koji nam propisuje da se borimo za osvajanje šampionske titule. Da bi 
u tome uspeli i naredne godine moramo stvoriti tim kadar za takve domete. 
Pokušaćemo da zadržimo kostur tima, a ako neko ipak bude želeo da napusti 
Budvu, na njegovo mesto dovešćemo adekvatnu zamenu - istakao je sportski 
direktor Budvanske rivijere Dragan Marović, na konferenciji za novinare.
Armija navijača, koja je prerasla u pravi odbojkaški pokret, pratila je svoje 
ljubimce od Beograda, Novog Sada do Podgorice, a utakmice u Budvi su prava 
sportska svetkovina. Da li su "majstori s mora", posle finalnih utakmica sa 
Zvezdom, ostali dužnici svojim "gusarima" teško je reći.
- Platili smo, kada smo se najmanje nadali, ceh povredama koje su postale 
sastavni deo naše igre već od samog početka prvenstva. Nismo imali snage da za 
mesec dana u istom ritmu odigramo deset teških utakmica. I posle svega smatram 
da smo imali najkvalitetniju ekipu. Malo koji klub ima prostora za rad na duge 
staze kao naš - nikako da prežali poraze od Zvezde trener Budvana Cvetko 
Pajković.