> Izvor: matf
> Datum: 
> Rubrika: sport
> Naslov: Međunarodna automobilistička federacija preinačila rezultate iz Brazila i 
> Članak:

trijumf dodelila Italijanu

Premijerni trijumf Fizikele  posle 110 trka u Formuli 1. Mark Veber ostao bez 
dva boda

PARIZ - Italijan Đankarlo Fizikela iz Džordana proglašen je za pobednika Velike 
nagrade Brazila, vožene prošle nedelje na stazi Interlagos. Sastanak u sedištu 
Međunarodne automobilističke federacije (FIA) u Parizu potvrdio je da se u 
trenutku prekida trke Fizikela nalazio u 56. krugu i da je trijumf, potpuno 
neopravdano, pripisan Kimiju Raikonenu (Meklaren).
- Pravda je pobedila. Presrećan sam posle odluke FIA, iako su mi ostali dužni u 
Sao Paolu. Teško mi je bilo proteklih nekoliko dana. Ljudi su mi prilazili, 
tapšali po leđima, čestitali, ali nisam imao nijedan papir, nijedan dokaz koji 
pokazuje da sam stvarno bio najbrži u Brazilu. Znam da se Raikonena sada oseća 
loše, ali Finac ne treba da brine. Mlad je i pred njim je budućnost novog 
šampiona sveta - rekao je Fizikela, koji je 14. januara napunio 30 godina.
Kimiju Raikonenu su oduzeta dva boda, ali je vozač Meklarena i dalje zadržao 
prvo mesto u generalnom plasmanu.
- Drago mi je zbog Fizija, Džordana, Forda i svih naših sponzora. U nedelju smo 
bili svedoci triler trke, koja je već sada pronašla mesto u analima Formule 1. 
Kao gazda tima i veliki prijatelj Fizikele najavljujem da će Đankarlo jurišati 
na pobedu u San Marinu - oduševljen je Edi Džordan, koji je prodao sve što je 
imao kako bi ekipu zadržao u Formuli 1.
Fizikeli je ovo premijerni trijumf u Formuli 1 posle 110 trka, a vozač Džordana 
je prvi Italijan na pobedničkom postolju posle Rikarda Patrezea (Vilijams), 
koji je 1992. slavio u Japanu.
Donetom odlukom u Parizu profitirao je i Ralf Šumaher, skokom sa devete na 
sedmu poziciju, gde je zamenio Marka Vebera, koji je ostao bez dva osvojena 
boda.   