> Izvor: matf
> Datum: 
> Rubrika: sport
> Naslov: SAŠA ĐORĐEVIĆ PRUŽA PUNU PODRŠKU STANKOVIĆU ZA DOLAZAK NA ČELO KS SRBIJE 
> Članak:


On je jedino pravo rešenje, ne razumem priče da sam se prošle godine povukao i 
ostavio ga na cedilu. Da li je trebalo da uzmem pušku i napravim 5. oktobar

KANDIDATURU Borislava Stankovića za predsednika KS Srbije i Crne Gore, prošle 
godine su javno podržali zlatni asovi naše košarke, među njima i Aleksandar 
Đorđević. Kada je dolazak počasnog generalnog sekretara FIBA na čelo saveza 
izgubljen u proceduri, koja je trebalo da predstavlja formalnost, čule su se 
zamerke da su velikani gurnuli u vatru Boru Stankovića i povukli se u 
odlučujućem trenutku.
Godinu dana kasnije, trener milanskog Armanija i dalje pruža punu podršku 
Stankovićevoj želji da još jednom pokuša da vrati ugled našoj košarci, ali s 
gorčinom komentariše priče o "povlačenju iz Borine kampanje".
- Kao i prošle godine, Bora Stanković i sada ima moju podršku i uvek će je 
imati - kaže Đorđević za "Novosti". - On je jedino pravo rešenje, jedini čovek 
koji može da postavi stvari u našoj košarci na svoje mesto. Ne razumem te priče 
da sam se povukao i ostavio Boru na cedilu. Šta je trebalo da uradim? Da uzmem 
pušku i dođem da napravim 5. oktobar 2005. Ko sam ja, da li sam član upravnog 
odbora, skupštine, ili bilo kakve institucije? Nisam, nemam nikakvu moć, ja sam 
bivši igrač koji nema ništa osim svog imena. To su gluposti i nebuloze, već mi 
je dosta priče po novinama koja ne daje nikakve rezultate.
Đorđević se vraća spornom sastanku iz 2005, na kojem je poništena procedura za 
postavljenje Stankovićevih ljudi u Skupštinu KSS, što je rezultiralo njegovim 
povlačenjem predsedničke kandidature.
- Skupština je jednoglasno izabrala Stankovića, a onda je na zahtev jednog 
čoveka, političara, koji čak nije ni njen član, poništila proceduru - 
nedvosmisleno ukazuje Đorđević na predsednika FMP Nebojšu Čovića.
- Onda je predsednik KSS Blažo Stojanović povukao svoju ostavku, čovek čije se 
progresivne ideje ogledaju u pretnji da bi reprezentativcima trebalo oduzimati 
pasoše. U kom vremenu on živi, u Staljinovom dobu? Bora Stanković je spreman da 
pomogne našoj košarci zbog toga što dobro zna šta će se desiti ako takvi ljudi 
ostanu ili uđu u organizaciju - konstatuje Đorđević.