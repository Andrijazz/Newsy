> Izvor: ebart
> Datum: 
> Rubrika: sport
> Naslov: Klajsters i Enan sigurno koračaju ka finalu Mastersa
> Članak:

Klajsters i Enan sigurno koračaju ka finalu Mastersa

Kim Klajsters je nastavila sa odličnim igrama na Mastersu teniserki koji se 
održava u "Stejpls centru" u Los Anđelesu. Belgijanka je i u trećem meču 
"crvene grupe" bila nesavladiva, ovog puta pobedila je Ameli Morezmo u tri seta 
- 3:6, 6:4, 6:4.  U "crnoj grupi" odigrana su dva meča. Anastazija Miškina je u 
dva seta bila bolja od Japanke Sigijame. Ruskinju očekuje odlučujući meč za 
drugo mesto koje garantuje plasman u polufinale protiv ljubimice domaće publike 
Dženifer Kaprijati, koja je bila potpuno deklasirana u meču sa Žastin Enan 
Arden. Belgijanka će, sada je sasvim izvesno, godinu završiti kao prva na svetu.
U mečevima četvrtog dana sastali su se Enan - Sugijama i Kaprijati - Miškina u 
"crnoj grupi" i Dementijeva - Rubin u okviru "crvene grupe".
Rezultati trećeg dana - "crvena grupa": (1) Klajsters - (4) Morezmo 3:6, 6:4, 
6:4. "crna grupa": (2) Enan Arden - (3) Kaprijati 6:2, 6:1, (5) Miškina - (7) 
Sugijama 6:4, 6:3. Noćas su igrali - "crna grupa": Kaprijati - Miškina, Enan 
Arden - Sugijama. "crvena grupa": Dementijeva - Rubin.