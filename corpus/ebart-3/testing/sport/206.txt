> Izvor: matf
> Datum: 
> Rubrika: sport
> Naslov: NIKOLA GRBIĆ ODLUČIO DA PRESKOČI SVETSKU LIGU
> Članak:


Želim da odigram ceo ciklus do OI u Pekingu, ali da bih stigao do Kine, neku 
Svetsku ligu ili prvenstvo moram da propustim - kaže kapiten plavih odbojkaša

NIKOLA Grbić diže ruke od Svetske lige. Kapiten plavih odbojkaša tvrdi da više 
ne može u jednoj godini da odigra dva velika takmičenja, komercijalno 
takmičenje i EP, SP ili Olimpijske igre. Tim pre što želi da igrom nekadašnjih 
olimpijskih šampiona diriguje i na Igrama 2008. u Pekingu.
- Fizički više ne mogu da izdržim taj ritam. Moramo da nađemo modus da mi, koji 
već 10 godina igramo za reprezentaciju, dobijemo malo predaha, za dobro svih, 
mladih koji će dobiti šansu da igraju i razvijaju se, a i mi ćemo tako moći 
duže da trajemo i pružamo bolje partije. Želim da odigram ceo ciklus do 
Olimpijskih igara u Pekingu u nacionalnom dresu, ali da bih stigao do Kine, 
neku Svetsku ligu ili prvenstvo moram da propustim - kaže u razgovoru za 
"Večernje novosti" Nikola Grbić, dizač Kopra Volej Pjaćence.
-Prošle nedelje u razgovoru sa italijanskim novinarima Vladimir Grbić je 
potvrdio nameru da više ne igra za reprezantaciju. Kako Vi gledate na tu 
odluku, imajući u vidu da je sledeće godine EP u Beogradu i Rimu, perfektna 
pozornica za oproštaj od plavog dresa?
- Ne iznenađuje me Vanjina odluka. Ove godine je postao otac i želi da se 
posveti porodici i mislim da je to sasvim razumljivo. Ljudi zaboravljaju koliko 
smo dugo u pogonu, igramo po čitavu godinu, jer naši timovi po pravilu dolaze 
do polufinala ili finala plej-ofa. Eto, prošlog leta sam imao samo 15 dana 
odmora, posle više od decenije takvog ritma, logično je da dođe do zamora. Ja 
ću prvi  morati da napravim redukciju u nastupima za nacionalnu selekciju, baš 
zato što želim, što je duže moguće, da trajem i igram za našu zemlju.
-Ove sezone, Pjaćenca će igrati i u odbojkaškoj Ligi šampiona, koje su ambicije 
u tom takmičenju?
- Kopra Volej je prvi sportski tim iz Pjaćence koji će igrati u Ligi šampiona, 
tako da je interesovanje veliko. Lično smatram da polazeći od ove nove formule 
takmičenja, možemo da stignemo i do Fajnal-fora.
- Na istom projektu radi i trener Ljubo Travica, koji je ovog leta preuzeo 
Kopra Pjaćencu. Da li Vam vođenje tima od strane selektora plavih pomaže ili 
odmaže? 
- Ima i pozitivnih i negativnih strana što je Ljubo došao u Pjaćencu. Poznajemo 
se odlično, razumemo se i odlično sarađujemo ali, istini za volju, ja sam sa 
svim trenerima imao odličnu komunikaciju, a promenio sam ih prilično za ovih 11 
godina u Italiji. Negativna stvar je što se ponekad zaboravimo, pa pred 
saigračima pričamo na srpskom i drugi bi mogli da pomisle da stvaramo neki naš 
klan, kao što su to činili stranci u drugim klubovima.
-Ko su favoriti za titulu u italijanskom prvenstvu i ko će, po Vama, biti naš 
najbolji igrač u seriji A1?
- Mislim da će Goran Vujević biti pravo veliko otkriće za Italijane ove godine. 
Konačno je prešao u jedan jak i ambiciozan tim, kakav je Trento. Do sada je 
igrao u timovima sa jednim ciljem - ostankom u elitnom društvu. U Trentu je 
Goran našao klub koji želi da napravi velike rezultate i već se vidi na njemu 
da ga je to preporodilo i da igra sa mnogo više žara nego pre. Što se tiče 
favorita za "skudeto", osim Trenta i Pjaćence, figuriraće uobičajeni Sisli 
Trevizo, zatim Lube Maćerata Miljkovića i Gerića, Kuneo i Peruđa bi mogli da 
budu veliko iznenađenje, jer imaju tim koji može da pobedi svakog.