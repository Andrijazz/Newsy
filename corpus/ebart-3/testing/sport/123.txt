> Izvor: ebart
> Datum: 
> Rubrika: sport
> Naslov: Poraz Marka Jarića i Predraga Drobnjaka u Sijetlu
> Članak:

Poraz Marka Jarića i Predraga Drobnjaka u Sijetlu

Dosta je bilo! Ko se omastio, omastio se. Od subote uveče više neće biti tako 
lako pobeđivati Lejkerse. Poslednji koji se povredio, prvi je dobio otpusnu 
listu iz "Lejkers bolnice" - Kobi Brajant se posle pauze od šest utakmica 
vratio na teren. I, odmah pobeda.
Još uvek nedovoljno oporavljen, Kobi se malo grčio (sa bolnom grimasom na 
licu), malo je ćopao, a malo više postizao poene. Na kraju, za 38 minuta 
provedenih na parketu Jutinog "Delta centra" Brajant je ubacio 21 koš i 
umnogome doprineo da Lejkersi konačno prekinu niz od devet uzastopnih poraza na 
gostovanjima.
Plejmejker "jezerdžija" Geri Pejton se nije mogao pohvaliti odličnom igrom - 
imao je loš procenat šuta, a izgubio je i čak sedam lopti. Svejedno, Pejton je 
ipak proradio kada je to bilo najpotrebnije i preciznim šutem za tri poena 13 
sekundi pre kraja meča odlučio pobednika. Bek DŽezera Aleksandar Pavlović 
odigrao je solidno i završio sa 10 poena (normalno, nije mogao bez pet ličnih).
Vladimir Radmanović nastavlja sa lošim igrama i u okršaju Sijetla i Klipersa 
ponovo nije pružio ništa od od igre koja ga je krasila na početku sezone. Što 
se ove utakmice tiče, nije ni morao jer je Rej Alen "podivljao" i sa 41 poenom 
rastužio srpsko-crnogorski tandem iz Los Anđelesa. Marko Jarić nije bio 
šuterski raspoložen što je nadoknadio asistencijama, dok je Drobnjak za četiri 
minuta uspeo da iskoristi samo jedno slobodno bacanje.