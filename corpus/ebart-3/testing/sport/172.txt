> Izvor: ebart
> Datum: 
> Rubrika: sport
> Naslov: VLADE DIVAC DANAS OKUPLjA UPRAVNI ODBOR PARTIZANA
> Članak:

VLADE DIVAC DANAS OKUPLjA UPRAVNI ODBOR PARTIZANA

PARTIZAN i Vlade Divac na jednoj, a ULEB, Jadranska liga, Đordi Bertomeu i 
Evroliga na drugoj strani. Šampion Srbije i Crne Gore još se dvoumi da li će 
nastupiti sledeće sezone u Jadranskoj ligi, a u Barseloni više nema 
dvoumljenja: oni danas do 14.00 časova čekaju odgovor Partizana i potvrdu da li 
žele da nastupe u ovom regionalnom takmičenju ili se, u suprotnom, odriču i 
prava da igraju i u Evropskoj eliti. 
- Čudne stvari i ljudi sa čudnim argumentima su umešani u situaciju koju 
verovatno niko nije očekivao. Partizan, kao aktuelni šampion, ima pravo da se 
takmiči u Ligi u kojoj prirodno i pripada, a to je Evroliga. Imamo valjda pravo 
da zaštitimo svoj ugled, finansijski interes i ime Partizana - tvrdi Vlade 
Divac. 
Na pitanje, kakav će biti današnji odgovor čelnicima ULEB i da li će on uopšte 
biti poslat do 14.00 časova, Divac daje diplomatski odgovor:
- Bilo kakva vrsta ultimatuma nikada nije bilo normalno sredstvo za 
komunikaciju, ni u politici, a posebno ne u sportu. Nas, praktično, niko nije 
ni pitao za precizne razloge koji su nas doveli pred jasnu računicu da je 
Jadranska liga čist gubitak. Ljudi u ULEB su reagovali "na prvu loptu" i  
poslali vrlo neuobičajen ultimatum, sa jasnom pretnjom. Biće šta biti mora, ali 
jedno je jasno, Partizan neće uraditi ništa što će biti protiv njegovih 
interesa. Za mene je najvažnije da ljudi u klubu, Upravni odbor, a i veliki 
krug naših poslovnih i sportskih prijatelja razmišlja slično kao i ja.