> Izvor: ebart
> Datum: 
> Rubrika: sport
> Naslov: Javor čeka Partizan
> Članak:

Javor čeka Partizan

IVANJICA - U Ivanjici vlada prava euforija pred meč Javor Habitfarm - Partizan. 
Domaćoj publici posebno će biti zanimljivo ukoliko trener Vermezović ukaže 
poverenje bivšim igračima Javora Milovanu Miloviću i Obioru Oditi. 

- Partizan je jaka ekipa koja ima vrlo malo nedostataka, tako da su nam šanse 
za dobar rezultat male ali ne i nemoguće. Bitno je da moji igrači daju maksimum 
u ovoj utakmici i da odigramo fer i korektno - kaže trener Ćurčić.
Strelac jedinog gola za Javor u dosadašnjem toku prvenstva Dragan Pejić stigao 
je u redove Ivanjičana iz kruševačkog Napretka. Odbrani crno-belih mogao bi da 
predstavlja ozbiljan problem, a domaćinu da donese veliku radost ukoliko svojim 
brzim i nezgodnim prodorima zatrese mrežu Ivice Kralja.
- Utakmica kao i svaka druga. Trudićemo se da remiziramo ako ne bude moglo 
ništa povoljnije rezultatski da se ostvari. Partizan ima odličnu ekipu, ali 
možda mi iskoristimo tu psihičku prednost jer su oni delom okrenuti 
kvalifikacijama za Ligu šampiona. Bez obzira na to što crno-bele svi vide kao 
apsolutne favorite u ovoj utakmici, mi ćemo se maksimalno zalagati na terenu - 
kaže Pejić. 