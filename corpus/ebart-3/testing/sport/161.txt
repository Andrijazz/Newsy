> Izvor: ebart
> Datum: 
> Rubrika: sport
> Naslov: IVAN ERGIĆ SE POSLE GODINU I PO DANA PAUZE ZBOG BOLESTI VRATIO NA TEREN
> Članak:

IVAN ERGIĆ SE POSLE GODINU I PO DANA PAUZE ZBOG BOLESTI VRATIO NA TEREN

Sve je bilo sjajno, još ne mogu da verujem da se posle 18 meseci i to dogodilo. 
Samo, nije to još "ono pravo", tek na jesen bi trebalo da bude sve u redu - 
priča Ergić

MINUTI zagrevanja otkako mu je trener Gros rekao da se spremi da uđe u igru, 
prolazili su kao sati. Noge su drhtale, stomak "igrao", srce lupalo 200 na sat. 
Navijači koji su proslavljali osvajanje nove titule "poludeli" su u 80. minutu. 
Posle godinu i po dana pauze, borbe sa mononukleozom, rvanja sa depresijom, 
mladi reprezentativac Srbije i Crne Gore Ivan Ergić prošle nedelje vratio se na 
teren u poslednjem kolu švajcarskog šampionata. 
- Drhtao sam na zagrevanju, klecala su mi kolena, imao sam tremu kao nikad u 
životu, iako sam tražio da igram, a trener me podržao. Razmišljao sam šta da 
radim, kako, iako meč ništa nije značio, jer smo odavno obezbedili novu titulu 
- priča mnogo veselijim glasom nego u proteklih godinu i po dana Ivan Ergić. - 
Ušao sam 10 minuta pre kraja, usledele su ovacije s tribina, navijači me nisu 
zaboravili. Prvu loptu koju sam dobio, odmah sam dodao. Sve je bilo sjajno, još 
ne mogu da verujem da se posle 18 meseci i to dogodilo. Samo, nije to još "ono 
pravo", tek na jesen bi trebalo da bude sve u redu.
Ergić priznaje da nije još potpuno spreman za povratak na zeleni teren. Duga 
pauza i oporavak od bolesti ostavili su tragove, pre svega, na psihi.
- Fizički sam tu negde, blizu potpune spremnosti, ali mnogo problema imam sa 
psihičkom pripremom. Ni sam ne znam šta mi se dešava, idem kod psihologa, 
zajedno tražimo uzroke problema. Neki strah se "uselio" u mene, kojem ne znam 
razlog, ali recimo kada sam na prijateljskim mečevima trebalo da uđem u igru, 
odmah me hvatao neki strah, počeo bih da se znojim, da osećam mučninu, da 
razmišljam da li to mogu, kako ću... Poptuno neverovatno, ali ne znam zašto - 
priča svoju neobičnu priču Ivan Ergić i priprema se da od jeseni ponovo 
zablista na evropskim terenima, jer će njegov Bazel ponovo ka Ligi šampiona, 
baš tamo gde je naš mladi reprezentativac odigrao poslednju partiju za 
pamćenje.