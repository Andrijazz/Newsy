> Izvor: ebart
> Datum: 
> Rubrika: sport
> Naslov: KAPITEN PODGORIČKIH "PLAVIH" IGOR BURZANOVIĆ PROGLAŠEN ZA FUDBALERA GODINE U 
> Članak:

KAPITEN PODGORIČKIH "PLAVIH" IGOR BURZANOVIĆ PROGLAŠEN ZA FUDBALERA GODINE U 
CRNOJ GORI

Naš cilj je da rastemo kao klub iz dana u dan, hoćemo odmah u Kup UEFA - 
poručuje Burzanović

DUGO je Podgorica čekala novog fudbalskog mezimca. Posle Dejana Savićevića i 
Predraga Mijatovića prošlo je mnogo vode Moračom, Budućnost je tonula sve niže. 
Od ove sezone, međutim, glavni grad Crne Gore ponovo živi za mečeve pod 
Goricom, a novi junak Podgorice je Igor Burzanović, mladi kapiten Budućnosti, 
čija popularnost preti da pomrači slavu nekadašnjih idola. Pre nekoliko dana 
proglašen je za najboljeg fudbalera Crne Gore u 2004.
- Niko mi to nije najavljivao, zato sam pomalo iznenađen, mada ne mogu da kažem 
da nisam očekivao. Mnogo mi znači priznanje, kako lično, kao kruna sjajne 
godine, tako i zbog kluba, jer smo kraj jeseni dočekali na odličnom petom mestu 
- ističe Igor Burzanović, slika i prilika pravog kapitena velikog kluba: lider 
na terenu, van njega - gospodin! Sa samo 19 godina...
Podgoričani obožavaju Burzanovića. Nije zvezda, na obali Morače takvi ne 
prolaze i baš zato, što je dete grada, svi se kunu u njega.
- Verujte, ni sam nisam svestan koliko me vole u gradu. Valjda zato što zračim 
pozitivnom energijom. Znam da me gledaju kao naslednika Savićevića i 
Mijatovića, drago mi je zbog toga, ali to me ne opterećuje. Daću sve od sebe da 
dostignem njihove karijere... 
Mladi tim, tek pristigao iz Druge lige, igrao je tokom jeseni kao u transu. 
Apetiti Podgoričana rastu, Budućnost je jednom u istoriji igrala Intertoto 
kup...
- Iznenađenje je za sve, osim za nas - tvrdi Burzanović. - Prezadovoljni smo, 
osvojili smo peto mesto, igrali odlično, pogotovo u gostima, što ranije 
Budućnost nije uspevala. Ne plašimo se što svi pričaju o Evropi, rastu apetiti. 
Naš cilj je da rastemo kao klub iz dana u dan i ako smo već peti na polusezoni, 
zašto bi se zadovoljavali na kraju nekim, recimo, sedmim mestom? Pokušaćemo da 
izborimo prolaz u Kup UEFA - zaključio je Burzanović. 