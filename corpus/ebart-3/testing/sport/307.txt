> Izvor: ebart
> Datum: 
> Rubrika: sport
> Naslov: SRBIJA I CRNA GORA PORAŽENA OD POQSKE NA MEMORIJALU "VALERIJ LOBANOVSKI" - 2:3 
> Članak:

SRBIJA I CRNA GORA PORAŽENA OD POQSKE NA MEMORIJALU "VALERIJ LOBANOVSKI" - 2:3 
(1:3)

Plavi za samo 11 minuta u prvom poluvremenu primili tri gola, pa će se sutra 
boriti samo za treće mesto

Od specijalnog izveštača

KIJEV

STRELCI: Žigić u 32. i Vidić u 59. minutu za SCG, a Frankovski u 30. i 42. (iz 
jedanaesterca) i Rafjak u 37. za Poljsku. Stadion "Valerij Lobanovski" u 
Kijevu. Gledalaca: 4.000. Sudija: Oleg Orehov Ukrajina 7.
SCG: Jevrić 6, Marković 5,5 (od 66. Koroman 6), Vidić 7, Gavrančić 6,5, Luković 
6,5, Duljaj 6, Stanković 6,5 (od 78. Marić -), Đorđević 6 (od 80. Mladenović 
-), Vukić 6 (od 61. Ilić 6,5), Kežman 6 (od 46. Milošević 6), Žigić 6,5 (od 80. 
LJuboja -).
POLJSKA: Kovalevski 6 (od 80. Pržiroski -), Bašinski 6,5, Jop 6,5, Bak 6,5 (od 
46. Klos 6), Dudka 6, Goravski 6,5 (od 76. Žonsa -), Sobolevski 6,5, 
Levandovski 6,5, Kosovski 7 (od 87. Zevlakov -, Frankovski 7 (od 46. Mila 6), 
Rasjak 6,5 (od 71. Žuravski -).
Poljska ide u finale - plavi će na Memorijalu "Valerij Lobanovski" morati da 
igraju utakmicu za treće mesto, protiv selekcije Ukrajine koja je sa penala 
poražena od Izraela - 0:0, 3:5. Naš nacionalni tim platio je ceh sopstvenim 
greškama, pošto je rivalu "poklonio" tri gola, a brojne šanse nije uspeo da 
iskoristi, pa neće imati priliku da se bori za trofej i 100.000 dolara. Poljska 
je posao završila već u prvom poluvremenu - 2:3 (1:3).
Bila je to čudna utakmica i susret timova u čijim međusobnim duelima uvek može 
da se vidi mnogo golova. Do meča u Kijevu bilo ih je 92 na 20 utakmica, i juče 
još pet, na žalost jedan više u mreži Jevrića. Naš golman nije primio gol skoro 
godinu dana, od 17. avgusta prošle godine u Sloveniji, a juče je za samo 11 
minuta morao tri puta da vadi loptu iz mreže. Ostaće upisan rekord Jevrića od 
667 minuta, koliko je bio nesavladiv do pogotka Frankovskog u Kijevu u 31. 
minutu. Naši igrači pogrešili su kod sva tri pogotka Poljske. Kod prvog, Vukić 
je izgubio loptu na sredini, što je rival kaznio, u drugom Rasjak je nadskočio 
Žigića, dok je kod trećeg Marković skrivio jedanaesterac. 
Izabranici Ilije Petkovića igrali su bolje nego što je to rezultat pokazao, 
posebno u drugom poluvremenu. Učinili su sve da preokrenu rezultat, ali nisu 
umeli da iskoriste veliki broj prilika i stignu bar do penala. Golove za plave 
postigli su Žigić u 32. minutu na asistenciju Kežmana i Vidić u 59. posle 
kornera koji je izveo Stanković. Poslednjih pola sata plavi su napadali, ali 
nisu stigli do željenog izjednačenja. 
Turnir u Kijevu je generalna proba pred odlučujuće mečeve za kvalifikacije SP u 
Nemačkoj. Odbrana, kojom smo se do sada ponosili, pokazala je da može da bude i 
ranjiva, a efikasnost i dalje briga za selektora Iliju Petkovića. 
- Realizacija je i dalje najveći problem - kaže Goran Stevanović, asistent 
selektora plavih. - Ali, ne treba brinuti za kvalifikacije jer će ova ekipa 
igrati sve bolje kako nacionalna prvenstva budu odmicala.
Dobro je što naš nacionalni tim iz igre stiže do prilika. Valjda će i golovi 
doći kada bude najvažnije, 3. septembra sa Litvanijom u Beogradu, i 7. 
septembra u Madridu. Za njih bi mogao da bude zadužen najpre Nikola Žigić, koji 
je juče u Kijevu dokazao da uvek može da donese prednost pred protivničkim 
golom.