> Izvor: matf
> Datum: 
> Rubrika: sport
> Naslov: Osim što je nastavljen trend dovođenja srednjoškolaca u najjaču ligu na 
> Članak:

planeti, ovogodišnji NBA draft održan u četvrtak uveče u Njujorku, u mnogome se 
razlikovao od prethodnog.
Dakle, nije bilo ni upola toliko uzbuđenja kao kada su se prošle godine 
iščekivali Lebron Džejms, Darko Miličić i Karmelo Entoni, pa se s pravom 
pretpostavlja da nije bilo ni toliko kvaliteta. Takođe, izostali su i Srbi i 
Crnogorci, pošto je svih šest mladih košarkaša iz naše zemlje koji su 
konkurisali za svojevrsnu pijacu odustali od prvobitne namere da se pojave u 
"Medison Skver Gardenu".
Da odmah razrešimo misteriju, prvi pik na ovosezonskom draftu je Dvejn Hauard, 
koji je pripao Orlando Medžiku. Hauard je, inače, treći srednjoškolac u 
poslednje četiri godine koji je postao prvi pik (NBA klubovi su za narednu 
sezonu regrutovali čak osam srednjoškolaca, što je rekord u istoriji drafta).
- Moram vam priznati, osećaj je mnogo dobar - pričao je kasnije Hauard, koji za 
sebe kaže da je mešavina Kevina Garneta i Tima Dankana (skroman mladić). - Sve 
što želim je da što pre istrčim na parket i dokažem svima koji trenutno 
sumnjaju u mene da nisu u pravu.
Drugi pik je krilni centar Emeka Okafor, zvezda univerziteta Konektikat 
(ovosezonski osvajači NCAA lige), koji će u narednoj sezoni "kupiovati fore" od 
Predraga Drobnjaka u novom NBA klubu, Šarlot Bobketsima.
- Osećam se kao da sam nešto posebno, sav gorim iznutra - rekao je Okafor, 
kome, barem tako izgleda, nije teško palo što nije izabran za prvog pika. Kada 
su američki novinari ipak pokušali da ga isprovociraju, Okafor je odgovorio:
- Najvažnije je da Bobketsi veruju u mene, i dokle god je tako, ja se osećam 
odlično.
Čikago Bulsi iskoristili su pravo trećeg pika da bi u svoje redove doveli Bena 
Gordona, takođe bivšeg košarkaša Konektikata, a za njim slede Šaun Livingston 
(LA Klipers), Devin Haris (Vašington Vizards), Džoš Čajldres (Atlanta Houks), 
Sudanac Luol Denga (Feniks Sans) koji je i najbolje plasirani neamerički 
igrač...
Najbolje rangirani Evropljanin je Letonac Andris Bendris koga su kao 11. pika 
izabrali Golden Stejt Voriorsi, a Rus Pavel Podkozin od koga se očekivalo da 
predvodi sve strane igrače, završio je tek kao 21. pik i u sledećoj sezoni 
nosiće dres Jute.