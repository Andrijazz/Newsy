> Izvor: matf
> Datum: 
> Rubrika: sport
> Naslov: KOTORANI SA PUNO PROBLEMA IZLAZE NA MEGDAN NOVLjANIMA
> Članak:


I DOK su Novljani trenirali u Kuparima, dotle su igrači Primorca "šetali" 
kotorskom rivom. Vaterpolisti Primorca nisu imali gde da vežbaju, tek juče su 
posle dva dana skočili u igalski bazen. Njihov bi trebalo da proradi u 
ponedeljak.
- Bez treninga izlazimo na megdan Jadranu - priča strateg Primorca Slobodan 
Mačić. - U veoma smo teškoj situaciji, ali iz ove kože ne možemo.
Kormilar Kotorana je svestan razlike u kvalitetu, zna da se veliki rival 
priprema za duel sa Barselonetom, 5. marta u prestonici Katalonije.
- Mi nećemo nikog da glumimo - ističe Mačić. 
- Zbog puno problema ne možemo da pretimo najkvalitetnijoj ekipi u zemlji. Ali, 
sigurno je da ćemo se boriti, da ćemo izvući maksimum iz sebe.
U taboru Primorca se nadaju da će do danas da se oporavi kapiten Damjan 
Danilović.