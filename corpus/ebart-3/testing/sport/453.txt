> Izvor: ebart
> Datum: 
> Rubrika: sport
> Naslov: Šta kaže vaterpolo almanah evropskih prvenstava od Budimpešte do Beograda
> Članak:

Šta kaže vaterpolo almanah evropskih prvenstava od Budimpešte do Beograda

"Panonski mornari" čak 12 puta na najvišem postolju. Reprezentativci stare 
Jugoslavije sedam puta poraženi u finalnim mečevima. Sve tri zlatne medalje 
naši momci ostvarili pod različitim imenima

Nadmeni, uobraženi, nepristupačni... To su Mađari. Jasno je da ih niko ne voli, 
pošto sebe smatraju višom vaterpolo klasom, ali "krivci" za takvo, kako neko iz 
naše reprezentacije reče "patološko ponašanje", su njihovi rezultati iz 
prošlosti. Naime, naši severni susedi su najdominantnija selekcija na 
kontinentalnim takmičenjima u svim sportovima sa loptom.
Majstori iz Panonije čak 12 puta su se popeli na krov Evrope. Možda bi niz bio 
još duži da se bivši Sovjeti (pet titula) nisu razbudili početkom sedamdesetih 
i da Italijani (tri titule) nisu zaigrali kvalitetnije. Mada smo nesumnjivo 
vaterpolo velesila, u almanasima posvećenim EP, jasno piše da smo samo tri puta 
bili najbolji i da smo sve titule osvajali pod različitim imenima. Prvi 
šampionski lovor smo pokupili 1991. godine, u Atini, kada su Šoštar, Milanović, 
Jelenić i drugari u velikom finalu savladali Špance (11:10). Naredne dve titule 
prvaka Starog kontinenta osvajali smo tek kao SR Jugoslavija (2001.) i Srbija i 
Crna Gora (2003.).
Tim bivše države SFRJ ostaće upamćen i kao "gubitnička družina". Naime, čak 
sedam puta momci sa buktinjom na ogrtaču i srcu su bili drugi. U finalima 
najčešće su nam delili "packe" bivši Sovjeti i komšije Mađari. Momci iz zemlje 
gulaša su vitrine Saveza napunili još u prvoj četvrtini prošlog veka, kada su 
pred Drugi svetski rat nadmoćno osvojili čak pet evropskih zlata. Naša 
reprezentacija se pojavila na velikoj sceni tek 1934. godine, u Magdeburgu, 
kada smo osvojili petu poziciju. Posle rata Mađari su postali evropski prosek, 
a na glavnu scenu stupaju Italijani i Holanđani, koji su 1950. osvojili zlato! 
"Panonskim mornarima" nije trebalo mnogo da se vrate na mesto uspeha. Zajedno 
sa Sovjetima i Nemcima (dva puta) zagospodarili su evropskim bazenima do kraja 
20. veka, a monotoniju su prekinuli samo Jugosloveni početkom devedesetih i, 
naravno, Vujasinović i družina početkom novog milenijuma.