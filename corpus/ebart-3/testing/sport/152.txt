> Izvor: matf
> Datum: 
> Rubrika: sport
> Naslov: Mlađi od braće Šumaher napušta Vilijams
> Članak:


LONDON - Brazilac Antonio Piconija, test vozač Vilijamsa, otkrio je tajnu da 
Ralf Šumaher 99 odsto na kraju sezone napušta englesku ekipu Formule 1.
- Veliki su izgledi da Vilijams ostane bez oba vozača. Tačnije, Montoja je već 
u Meklarenu, dok Ralf gotovo sigurno odlazi. To su fantastične vesti - ushićen 
je 23-godišnji Piconija.
Ralf Šumaher ne krije kako ne može da pronađe zajednički jezik sa gazdom ser 
Frenkom Vilijamsom, koji insistira da se plata nemačkog vozača prepolovi na 4,5 
miliona evra godišnje. Mlađi Šumaher, takođe, ima ponude Renoa i Tojote, a 
Japanci su voljni da Ralfu plate oko deset miliona evra po sezoni.
Javna tajna je da će prvo upražnjeno mesto u Vilijamsu pripasti Australijancu 
Marku Veberu, koji je dobio zeleno svetlo da napusti Jaguar.
- Bilo bi sjajno da ponovo vozim sa Veberom. Dobro smo sarađivali u Jaguaru i 
mislim da u Vilijamsu neće pogrešiti ako dovedu Marka - dodao je Piconija.
Vilijams je i ranije test vozače uvodio u prvu ekipu, kao što je bio slučaj sa 
svetskim šampionom Dejmonom Hilom (1993) i Dejvidom Kultardom (1994). Pored 
Piconije u igri je i drugi test vozač Vilijamsa Mark Hene, kao i Dejvid Kultard 
(ostaje bez ugovora u Meklarenu), Đankarlo Fizikela (Zauber) i Novozelanđanin 
Skot Dikson.
- Piconija je jako brz. Međutim, Brazilac ima problema da održi formu tokom 
sezone - rekao je ser Frenk Vilijams.