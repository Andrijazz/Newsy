> Izvor: ebart
> Datum: 
> Rubrika: sport
> Naslov: Dvadesetjednogodišnji fudbaler Mančester junajteda sinoć doputovao u Beograd i 
> Članak:

Dvadesetjednogodišnji fudbaler Mančester junajteda sinoć doputovao u Beograd i 
potpisao jednogodišnji ugovor sa Crvenom zvezdom

"Za Zvezdu bih igrao i da je poslednja na tabeli", izjavio je Bojan, koji će 
danas otputovati na pripreme u Sloveniju

BEOGRAD - Bojan Đorđić, srpski Gigs kako ga je nazvao Slavoljub Muslin, od 
sinoć je i zvanično član Crvene zvezde. Po sletanju na beogradski aerodrom, 
fudbaler Mančester junajteda je prvo posetio Muzej na našem najvećem stadionu, 
a popom u prostorijama FSB potpisao jednogodišnji ugovor sa našim 
najtrofejnijim klubom.
- Želja mi je bila da sa aerodroma odmah odem u Muzej i posle dugo godina vidim 
pehare koje je moj otac osvajao. Presrećan sam što ću nastaviti porodičnu 
tradiciju igranja u Zvezdi, klubu koji mi je uz Mančester duboko u srcu. Za 
Crvenu zvezdu bih igrao i da je poslednja na tabeli - izjavio je Bojan, sin 
Ranka Đorđića, prilikom dobijanja dresa sa svojim prezimenom i brojem "14" na 
njemu.
Novi vezista Zvezde već danas će, u društvu Dragana Šarca, otputovati u 
Sloveniju gde će se priključiti pripremama crveno-belih.
- Nadam se da ću pokazati da posedujem kvalitet za Zvezdu. Dugujem veliku 
zahvalnost bivšem treneru Fergusonu, koji mi je dozvolio da narednih godinu 
provedem ovde, ali i sadašnjem treneru Muslinu, koji me je pozvao - dodao je 
Đorđić.
Bojan je u dosadašnjoj karijeri igrao Mančester junajted, Šefild Venzdej i 
Arhus, kao i za mladu reprezentaciju Švedske.
- Kada već nemam mesta u Mančester junajtedu, bolje je da igram za Zvezdu nego 
da nastavim karijeru u Arhusu ili da odem u neki od klubova iz Prve divizije 
kao što je postojala mogućnost. Žao mi je što u budućnosti neću moći da igram 
za reprezentaciju Srbije i Crne Gore, jer sam već nastupao za Švedsku. Zbog 
rata sam 1992. godine morao da odem sa familijom tamo - konstatovao je Bojan.
Đorđić će se u Zvezdi voditi kao pozajmljen igrač od strane Mančester 
junajteda. 
- Narednih godinu dana ću sigurno igrati u Zvezdi, a posle - videćemo. Možda ću 
ostati na "Marakani", ali možda ću se i vratiti na "Old Traford" - (ne)jasan je 
doskorašnji saigrač Bekama, Gigsa, Van Nistelroja, Solskjera, Ferdinanda, sada 
saigrač Vidića, Boškovića, Dudića, Kovačevića, Markovića...