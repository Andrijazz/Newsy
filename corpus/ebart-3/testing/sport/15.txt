> Izvor: ebart
> Datum: 
> Rubrika: sport
> Naslov: MARKO JOVANOVIĆ, CENTARFOR VOJVODINE ČEKA POTVRDU IZ KINE
> Članak:

MARKO JOVANOVIĆ, CENTARFOR VOJVODINE ČEKA POTVRDU IZ KINE

IŠIJAS je odložio putovanje. Cvetka Riđošića, direktora novosadskog fudbalskog 
prvoligaša, "preseklo" je u leđima, pa juče nije sa Goranom Lazarevskim, 
štoperom Vojvodine, otputovao u Tursku gde se ekipa priprema za nastavak sezone.
- Morao sam da odložim put. Ušinuo sam se u leđima a lekari  će odrediti 
terapiju - kaže Riđošić.
Po svemu sudeći, ni Marko Jovanović, centarfor Novosađana, koji bi, kako je 
najavljeno, trebalo da napusti pripreme i iz Turske, preko Surčina, otputuje u 
Kinu, neće sesti u avion. Uprava Vojvodine je sve dogovorila sa Sečuanom da 
iskusni fudbaler nastavi karijeru na Dalekom istoku, ali Kinezi još nisu 
poslali garancije.
- Nije reč ni o kakvom problemu, već jednostavno želimo da zaštitimo interes 
kako našeg fudbalera, tako i kluba. Ponuda Kineza je izuzetna, čak su 
ispoštovali i dodatne uslove koje je zatražila naša uprava, i usmeno i pismeno. 
Međutim, ne garantuju nam da je posao završen, zato ne nameravamo da "vadimo" 
našeg fudbalera sa priprema i šaljemo ga na dalek put, tim pre što stručnjaci 
iz Sečuana sve znaju o našem centarforu. Onog trenutka, kada nam iz Kine stigne 
pismena potvrda, Jovanović će da sedne u avion - zaključio je Riđošić.