> Izvor: ebart
> Datum: 
> Rubrika: sport
> Naslov: Naša teniserka rešila problem krajnika
> Članak:

Naša teniserka rešila problem krajnika

Dokićeva uskoro dolazi na Frušku goru i počinje pripreme za turnir u Japanu 
polovinom februara

Jelena Dokić sledeće nedelje počinje pripreme za narednu sezonu. Nekada četvrta 
a sada 126. teniserka na svetu želi da se u 2005. vrati u tenisku orbitu i na 
pozicije koje je nekada držala. Jedno je sigurno, 2004. ne može da se ponovi, 
uvereni su svi u porodici Dokić.

Jelenin otac Damir, koji će posle dvogodišnje pauze ponovo biti njen trener, 
kaže da sve teče po planu:
- Moja ćerka je trenutno u Monte Karlu. Vi znate da je ona tamo boravila tokom 
godine, ali tek sada su može da sredi papirologiju. Ujedno, želela ja da tamo 
operiše krajnike, što je i učinjeno pre četiri dana. Od tada se nismo čuli, ali 
imam informacije da se dobro oseća i očekujem da se vrati u zemlju za koji dan 
- kaže Damir Dokić.
Iako je želeo da ćerka sve zdravstvene probleme reši ovde, Damir kaže da je 
pristao da Jelena ode u Monte Karlo.
- Predlagao sam joj da se to obavi ovde, što bi bilo lakše. Sledi nam naporna 
faza rada, a ona će morati da odlazi na kontrolne preglede u Monte Karlo, pa 
opet da se vraća. Mislim da je to nepotrebno komplikovanje, ali tako je 
izabrala. Pripreme bi trebalo da počnu početkom naredne nedelje, ako sve bude 
išlo kako očekujemo.
Bilo je dosta reči o tome gde će trenirati poznata teniserka. Čini se da ta 
nepoznanica još nije rešena.
- U opciji su bili Novi Sad i Beograd, videćemo šta je bolje. Imamo dosta 
posla, decembar je počeo, bliži se početak sezone. Jedno je sigurno, na 
kondicionom planu ja ću raditi s njom. Dok smo bili na Floridi, imala je 
trenera Amerikanca, ali mislim da će bolje biti da lično vodim računa o njoj.
Jelena ni ovu sezonu neće započeti u Australiji. 
- Tamo sam doživeo dosta lepih, ali i ružnih stvari. Na kraju, bukvalno su me 
proterali. Ne bi imalo smisla da Jelena igra u Melburnu posle svega. NjTA je 
čudna organizacija, niko iz nje nije u stanju da kaže da sam ja bio taj koji je 
prvi došao na ideju da na grend slemu igraju 32 nosioca. Posle moje primedbe da 
je Australijen open namešten, Bert Megvajer, tada predsednik organizacije, 
rekao mi je da će to predložiti da se usvoji. Epilog je poznat, ali ni to nije 
promenilo stvari. Bilo bi opasno da Jelena ide tamo. Ima raznih fanatika, zašto 
rizikovati? Tačno je da se gubi puno, jer se tamo igra nekoliko jakih turnira, 
ali nadoknadićemo sve to. Krećemo iz Tokija u februaru - poručuje Dokić.