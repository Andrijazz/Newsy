> Izvor: ebart
> Datum: 
> Rubrika: sport
> Naslov: MILOŠ PAVLOVIĆ PRIPREMA SE ZA TRKU U MONTE KARLU
> Članak:

MILOŠ PAVLOVIĆ PRIPREMA SE ZA TRKU U MONTE KARLU

Tri velike domaće kompanije stale iza našeg najboljeg automobiliste, koji se 
sada, rasterećen finansijskih briga, priprema za drugu rundu u "Renoovoj" 
svetskoj seriji

VELIKI teret koji je pritiskao 24-godišnjeg Miloša Pavlovića konačno je nestao. 
Tri velike domaće kompanije, Naftna industrija Srbije, "Telekom Srbija" i 
"Dunav osiguranje", odlučili su da finansijski stanu iza našeg najboljeg 
automobiliste svih vremena i pomognu mu u ostvarenju cilja - osvajanju 
šampionata "Renoove" svetske serije i osiguranju pozicije test-vozača u ekipi 
Formule jedan. Posle mnogo sezona, Miloš konačno bezbrižno može da se 
usredsredi samo na što bolju pripremu za trku.
- Trudim se da zaboravim loše izdanje iz "Zoldera", koje je, zbog neverovatnih 
tehničkih problema, preraslo u moru. U ekipi smo mnogo radili da ih otklonimo i 
sa optimizmom gledam na nastup u Monte Karlu - kaže vozač tima GD rejsing. - 
Poslednjih nedelja radim na fizičkoj pripremi, jer želim da u punoj formi 
dočekam sledeći vikend.
Trka u Monte Karlu, deo trkačkog vikenda u okviru Velike nagrade Monaka u 
Formuli jedan možda nije prava prilika za popravni zbog specifičnosti samog 
događaja, ali Miloš se preterano ne uzbuđuje.
- Zbog mnogo šampionata kojih se tih dana voze ulicama Monte Karla, imaćemo 
malo vremena za pripreme, što se tiče samog izlaska na stazu. Dodatne probleme 
mogu da izazovu mogući udesi zbog kojih ne bismo imali dovoljno prilike da 
izvezemo najbrži krug tokom kvalifikacija. Ipak, trudim se da o tome ne 
razmišljam, već se nadam da će sve biti u najboljem redu.
Već posle prve trke, moguće je napraviti listu favorita...
- Jedino je sigurno da se dve ekipe iznad ostalih - Karlin motorsport i Epsilon 
- analizira Miloš. - S obzirom na profil šampionata i njima će, ipak, biti 
potrebna i doza sreće da ostvare svoje zamisli.
Nadamo se da će već od Monaka i Miloš biti u krugu onih koji mogu da im pomrse 
račune!