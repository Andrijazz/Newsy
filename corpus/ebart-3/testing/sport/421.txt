> Izvor: ebart
> Datum: 
> Rubrika: sport
> Naslov: IZ DANA U DAN
> Članak:

IZ DANA U DAN

Težak neuspeh našeg fudbala bio bi manje bolan da nije stvarana lažna slika o 
njegovoj klasi

Zoran Popović

Ko će sada da se seća ružnih stvari i učešća naše fudbalske reprezentacije na 
šampionatu sveta u Nemačkoj kada je ovako lepo i bezbrižno, uz Francusku, 
Italiju,Nemačku i Portugal u klimatizovanim prostorijama kraj TV ekrana.
Gde će biti kraj fudbalskom zadovoljstvu kada nam na isti način uskoro stignu 
Arsenal, Juventus, Bajern, Real, Barselona, Čelzi...
Takva liniJa manjeg otpora i bežanje od neprijatnih podsećanja može da bude 
logična za ljubitelje fudbala u širem smislu, međutim, šta je sa onima koji bi 
trebalo da osećaju manju ili veću odgovornost ne samo za slabe rezultate, već i 
za svojevrsno zaluđivanje nacije o nekoj visokoj klasi našeg fudbala.
U takvim prilikama pa i u ovoj, od obmane do samoobmane je korak, pa sada posle 
bolnog osvešćivanja zbilja nije prijatno podsećanje na sve one svečanosti, 
promocije, obećanja, medijske panegirike, selektorove smešno - tužne monologe, 
stavljanja na čelo nacije, svako iz tog fudbalskog štaba u sebi je već 
prepoznao novog "vojvodu Mišića".
U takvoj atmosferi nije ni čudo što je i premijer osetio obavezu da isprati 
reprezentaciju, a predsednik otputuje "uzvodno" na onih 0:6, sam plativši 
avionsku kartu, ponevši državnu zastavicu...
Oni koji su i tada upozoravali da sve nije baš tako bajno u našem vrhunskom 
fudbalu bili su i malobrojni i nedovoljno glasni, a nije bilo ni lako to javno 
reći, odmah bi se našao neko da u tome prepozna nešto protiv države i naroda, a 
kada je Lotar Mateus na svoj neotesan način poručio da "Srbi ne znaju da igraju 
fudbal" hteli su zaštitnici našeg fudbalskog lika i dela oči da mu izvade.
Dobro, bilo je, prošlo je i - šta sad?
Kada će ako ne sada, odmah, danas, bez pritiska te lažne slike o vrednosti 
našeg fudbala, oni kojima je fudbal posao, profesija, da saopšte javnosti 
pošteno, bez oportunizma, kalkulacija, ličnih interesa, istinu o našem fudbalu.
Bez te istine, ma koliko bolna bila, fudbal neće moći napred, nećemo imati 
dobre trenere kao nekada, jaku organizaciju kao nekada, snažne timove kao 
nekada, nećemo imati Zvezdu i Partizan u ozbiljnoj evropskoj konkurenciji, 
nećemo imati jak državni tim... I dalje će se u Srbiji igrati sporo, dosadno, 
arhaično, tromo...
Dosta je bilo i borbe za vlast i sitnog i krupnog šićarenja i parade i kvazi 
stručnjaka i potkupljivih sudija i interesnih grupa na svim nivoima, nisu više 
u pitanju novi ili stari ljudi, fudbalu su neophodni dobronamerni, pošteni, 
sposobni i vredni, sa jasnim ciljem, strategijom...
To se već pominje i pežorativno, ali baš tako i zvuči, umesto hitnih 
radikalnih, kapitalnih intervencija u našem fudbalu danas, opet nam se nude 
izbori, ovog puta selektora, pa izbori boje nacionalnih dresova, pa protokola, 
himne, itd.
Nije lako, možda fudbalskim ljudima treba predah, više vremena da bi se bolje 
organizovali. I to je ljudski, tako treba i reći, a ne opet fudbalski svet 
uvlačiti u novu maglu.