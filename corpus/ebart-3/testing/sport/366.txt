> Izvor: matf
> Datum: 
> Rubrika: sport
> Naslov: Trener Milana poručuje igračima pred gostovanje u Rimu (20.30)
> Članak:


Milan u čudnovato lošoj zimskoj formi stiže večeras na megdan Laciju (20.30). 
Karlo Ančeloti jer rekao da ekipa više nema prava na loše rezultate i da je 
utakmica sa "nebeskoplavima" iz Rima dovoljan motiv da se pobedom izađe iz 
krize u kojoj se tim nalazi.
Trener "rosonera" očajnički pokušava da prodrma igrače jer će se uskoro tim 
naći na dva koloseka, pošto 21. februara nastavlja takmičenje u Ligi šampiona.
-Imam poverenja u igrače. Normalna stvar je u fudbalu beležiti i slabe 
rezultate, ali nije dobro kada se to dešava onda kada je neophodno da 
sustignete rivale. Ova ekipa mora i može da igra daleko bolje nego što je to 
bilo proteklih nedelja - rekao je Ančeloti pred okršaj u Rimu.
On kaže da će meč sa Lacijom biti prava provera forme pred Ligu šampiona u 
kojoj Milan i ove sezone ima najveće aspiracije. 
- Ulažem svu energiju da im ukažem gde greše. Dobro je što su svesni toga šta 
treba da urade da bi se vratili na stazu pobeda - kaže Ančeloti.
"Rosoneri" će biti slabiji za kapitena Paola Maldinija koji će biti spreman da 
zaigra najverovatnije sledeće nedelje u meču sa Ređinom, dok su Jap Stam i 
Alberto Đilardino spremni za duel.
Defanzivac Kaha Kaladze dementovao je pojedine tekstove u italijanskoj štampi u 
kojima se kaže da su igrači nesložni i da ima nesporazuma u svlačionici 
vicešampiona Italije.
- Svi kažu da je problem pozadi, ali to nije tačno. Moramo biti kompaktni u 
svim linijama. Nije istina da se svađamo - rekao je Kaladze.
Lacio je kao domaćin još neporažen. 
- Milan je najopasniji kada igra slabo. Svesni smo da će nas napasti od 
početka, ali ima načina da ih zaustavimo - izjavio je igrač Lacija Roki.