> Izvor: matf
> Datum: 
> Rubrika: sport
> Naslov: U Crvenoj zvezdi tvrde da je još uvek rano za proslavu titule 
> Članak:


S obzirom na to da je minuli večiti derbi donekle rešio dilemu oko ovosezonskog 
osvajača titule, u narednih šest kola fudbalerima Crvene zvezde preostaje samo 
da potvrde superiornost nad "meridijancima". U klubu iz Ljutice Bogdana, 
međutim, smatraju da je to ipak lakše reći nego učiniti i stoga pred današnji 
duel sa Smederevom pozivaju na oprez.  
- Prvenstvo još nije gotovo, ruke su nam i dalje prazne, to su činjenice kojih 
moji igrači treba da budu svesni. Sve preostale mečeve moramo da shvatimo kao 
velika finala, nema opuštanja. Verujem da će se Smederevo protiv nas zatvoriti 
u svojih trideset metara, a od našeg ponašanja na terenu zavisi da li ćemo 
uspeti da ih nateramo da promene način igre ili ne - kaže šef Zvezdine struke 
Valter Zenga.
Meč sa Smederevom čak četvorica fudbalera Crvene zvezde (Žigić, Đokić, 
Mladenović i Biševac) dočekuje opterećena kartonima, na treneru Zengi je da 
izabere i odluči ko će od njih danas igrati, odnosno pauzirati.
- Žigić i Đokić su u derbiju veoma jeftino zaradili kartone. Ne bih da 
kometarišem suđenje u meču protiv Partizana, ali bilo je evidentno da je naš 
napadački tandem na sraman način dobio kartone. Postoji mogućnost da sva 
četvorica propuste današnji meč, imamo kvalitetne igrače koji mogu dostojno da 
ih zamene i koji jedva čekaju da istrče na teren - napomenuo je Zenga.