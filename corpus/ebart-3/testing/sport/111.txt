> Izvor: ebart
> Datum: 
> Rubrika: sport
> Naslov: UEFA PREZADOVOLJNA UTAKMICAMA U  BEOGRADU
> Članak:

UEFA PREZADOVOLJNA UTAKMICAMA U  BEOGRADU

GLEDALI smo 12 godina mečeve Lige šampiona preko TV ekrana i sanjali da se 
zvezdice sa loga elitnog takmičenja jednog dana "zatresu" i u našoj zemlji. 
Partizan je doveo Evropu u Srbiju i Crnu Goru i posle tri spektakla pitamo se 
kakvi smo bili domaćini renomiranim gostima sa Zapada. Organizacioni direktor 
UEFA Gordon Savić, koji je bio "prvi operativac" evropske kuće fudbala u 
Humskoj, prezadovoljan je viđenim i učinjenim u Beogradu. Partizan je za debi, 
na organizacionom planu dobio ocene za vrh Evrope.
- Posle tri utakmice Lige šampiona opšti utisci su odlični. Kada smo došli u 
prvu "kontrolu" pre početka takmičenja, videli smo da na stadionu ima mnogo 
stvari da se dotera i da je to veliki poduhvat za Partizan. Međutim, za mesec i 
po dana čelnici crno-belih su odradili "Herkulski" posao i potpuno savladali 
veliki izazov. Rezultatski šampion Srbije i Crne Gore možda nije dobro prošao, 
ali organizaciono je ispunio naša očekivanja 100 odsto - prezadovoljan je 
Gordon Savić.
U prvi mah, kada je pobeđen NJukasl na "Sent DŽejms Parku" i Partizan zakoračio 
u društvo najboljih, činilo se da je i uprava našeg šampiona bila zatečena 
velikim uspehom. Stadion u Humskoj nije bio ni spreman za doterivanje.
- Zahtevi Lige šampiona naspram Kupa UEFA su potpuno drugačiji, to je drugi 
svet. Uslovi za organizaciju takmičenja su izuzetno veliki, ali vanrednim 
trudom zajedničkim snagama uspeli smo sve da sredimo. Partizan je toliko bio 
dobar organizator da bi mnogim drugim, većim klubovima sa dužim stažom u Ligi 
šampiona mogao da posluži kao primer. Naravno, ideal je nemoguće postići i 
ostaje za sledeći put neke sitne, ali baš sitne stvari da se doteraju - 
zaključuje organizacioni direktor UEFA Gordon Savić, koji je već spakovao 
kofere za put u Portugal, gde ga čeka veliki posao oko Evropskog šampionata.