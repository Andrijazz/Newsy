> Izvor: matf
> Datum: 
> Rubrika: sport
> Naslov: PARTIZAN MOBTEL VEČERAS (19.00) U "PIONIRU" SLAVI 10. ŠAMPIONSKU TITULU
> Članak:


KOŠARKAŠI Partizana Mobtel će večeras u 19.00 časova u dvorani "Pionir" na 
originalan način da proslave 10. šampionsku titulu. Glavni događaj velikog 
slavlja biće revijalna utakmica u kojoj će snage odmeriti seniorski i kadetski 
tim crno-belih (dečaci rođeni 1986. i 1987. godine), prvaci Srbije i Crne Gore. 
Za kadete koje trenira Vinko Bakić nastupiće Maksim Kovačević, Uroš Tripković, 
Marko Đurković, Dejan Gajić, Srđan Živković, Boban Medenica, Mihajlo Ulemek, 
Dejan Borovnjak, Andrija Tintor, Novica Veličković, Ivan Paunić, Predrag 
samardžiski, Lazar Trifunović, a njihov sastav će da pojačaju Predrag Danilović 
i Vlade Divac.
S druge strane, trener Duško Vujošević će na parket izvesti ekipu koja je u 
Železniku odbranila titulu prvaka: Lekić, Haus, Kecman, Ostojić, Sekulić, 
Perović, Krstić, Vujanić, Avdalović i Čanak, koje će pojačati još i Predrag 
Materić.
Kapije dvorane "Pionir" otvaraju se već u 17.00 časova, utakmicu će suditi 
beogradski arbitri Časlav Čukalović i Senad Ramusović, a crno-beli su odlučili 
da ulaz na tribine bude besplatan. Pre utakmice, na poluvremenu, ali i na kraju 
ovog slavlja planirano je nekoliko iznenađenja za navijače Partizana kojima će 
se obratiti kapiten Nenad Čanak i predsednik kluba Vlade Divac.