> Izvor: ebart
> Datum: 
> Rubrika: sport
> Naslov: Vladimir Vukajlović, talentovani napadač čačanskog Borca
> Članak:

Vladimir Vukajlović, talentovani napadač čačanskog Borca

Mogao je da se zakune da mu je u tom 58. minutu meča sa Norveškom, dok je 
stajao kraj aut-linije spremajući se za ulazak u igru, jedan oblak iznad 
stadiona na Karaburmi, mangupski namignuo. Shvatio je to Vladimir Vukajlović, 
talentovani napadač čačanskog Borca kao Božji znak, hitro se prekrstio i 
zakoračio na igralište. U trenutku prijema prve lopte doživeo je nešto kao 
fleš, povratak u dan kada se njegov san o dolasku u Beograd prvi put raspršio 
kao mehur od sapunice. Prošli su meseci očaja, meseci nade i sada je posle 
dužeg vremena ponovo osetio kako je jedini gospodar sopstvene sudbine.
- Počev od pionirskih dana, bio sam fatalan za Crvenu zvezdu i Partizan, tako 
da sam im brzo zapao za oko. Ali, na neki čudan način, na kraju svakog 
prvenstva moj prelazak u Beograd bi se izjalovio. Bio sam mlad i nije mi bilo 
svejedno što neko ili nešto kvari moje planove. Na laganu nervozu nadovezivale 
su se povrede i stalno sam morao da krećem iz početka- u prestoničkom "Ajs 
kafeu", neposredno po završetku duela sa "vikinzima", priseća se Vladimir 
Vukajlović trnovitog fudbalskog puta.
Ono što su za prefinjene čačanske fudbalske sladokusce nekada bili Deda 
Jovičić, Šajče Ristić, Suljo Milinković... danas je Vlada Vukajlović. Zbog 
laganog koraka, ekstra-brzine s kojom barata loptom i savićevićevskog vica, 
dobio je nadimak "Lane sa Morave". Nerado govori o lokalnoj slavi, jer više od 
čekanja na dolazak boljih dana, umorila su ga tapšanja po ramenu. A Čačani su 
oduvek simpatisali ovu disciplinu.
- Prolazio sam kroz različite faze. Posle prolaska kroz onu u kojoj sam shvatio 
da mi nisu baš svi prijatelji, bio sam i u onoj kada sam ubedio sebe da su za 
sve moje muke krivi svi drugi osim mene samog. Skupo sam platio sve učinjene 
greške i više nemam nameru da učim na njima. Naučio sam da ćutim, treniram i 
budem strpljiv.
Prisustvo i saveti menadžera Miloša Vrcalovića, nekadašnjeg kapitena Borca, 
mnogo mu znače. Na neke nove vetrove u njegovoj karijere bitno je uticao i 
Miodrag Božović, aktuelni strateg "moravskih zebri".
- Šef je prototip modernog trenera koji zna šta hoće i kako to što želi  da 
sprovede u delo. Igre koje naša mlada ekipa prikazuje ovog proleća najbolje 
govore o njegovoj stručnosti. Da smo pobedi u Novom Sadu pridodali trijumf u 
Kruševcu, a to je vrlo lako moglo da se dogodi, sve bi bilo drugačije po našu 
prvoligašku sudbinu. Ovako, predstoji nam jako težak raspored i realno gledano, 
jako male šanse da priredimo senzaciju i izborimo opstanak. Naravno, to ne 
znači da ćemo se predati tek tako. Borićemo se do poslednjeg tračka nade, pa 
šta bude- zaključuje mladi reprezentativac Vladimir Vukajlović.