> Izvor: matf
> Datum: 
> Rubrika: sport
> Naslov: Četverac kajakaša Srbije osvojio zlatnu medalju na SP u Segedinu, Ognjen 
> Članak:

Filipović svoje najsjajnije odličje dao ministru Velimiru Iliću

Srpski četverac u sastavu Ognjen Filipović, Bora Sibinkić, Milan Đenadić i 
Dragan Zorić novi su svetski prvaci u disciplini kajak 200 metara. Oni su na 
Svetskom prvenstvu u Mađarskoj trijumfovali ispred domaće selekcije, kojoj je 
ovo prvi poraz u poslednjih 12 godina. U znak zahvalnosti, veslač Ognjen 
Filipović je ministru za kapitalne investicije u Vladi Srbije Velji Iliću 
poklonio zlatnu medalju.
U nedelju uveče u Čačku je uz veliki broj trubača pripremljen veličanstven 
doček za svetske šampione. Ognjen Filipović je na svom veslu imao znak Nove 
Srbije, partije Velimira Ilića.
- Velimir Ilić je čovek koji je zaslužan zašto nisam napustio Srbiju ili 
prestao da se bavim ovim sportom. Iz tog razloga sam mu poklonio medalju, a na 
svom veslu imao grb Nove Srbije. Od ove godine sam član kluba Mladost - Atenica 
iz Čačka, koji je osnovao upravo ministar za kapitalne investicije, pa sam 
želeo da mu se revanširam. Velja nas je odmah posle trke zvao da nam čestita i 
pozvao da dođemo u Čačak na slavlje, na kojem su bili prisutni i trubači - kaže 
Filipović, koji je sa Zorićem u trci dvojaca na 200 metara osvojio bronzani 
medalju.
Veslač Bora Sibinkić ističe da još nisu svesni koliki su uspeh ostvarili. On 
podseća da su veslači Srbije s ponosom pevali himnu "Bože pravde"
- Ostvarili smo fantastičan rezultat. Ne samo da smo prva ekipa koja je donela 
zlato Srbiji, već smo jedini uspeli da dobijemo Mađare od 1994. godine, kad je 
uvedena ova disciplina. To nam je pošlo za rukom na njihovom terenu, pred 
30.000 njihovih navijača, što ovom trijumfu daje još veći značaj. Mađari cele 
godine treniraju na toj stazi, a mi smo se okupili pre pedesetak dana. 
Postavljalo se pitanje da li ćemo uopšte putovati u Segedin, ali smo na kraju 
uspeli da im uzmemo zlato. Ova ekipa ima veliki potencijal i tek ćemo 
ostvarivati odlične rezultate i teško da će neko moći da nas ugrozi - kaže Bora 
Sibinkić.