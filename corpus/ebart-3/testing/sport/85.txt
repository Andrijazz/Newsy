> Izvor: matf
> Datum: 
> Rubrika: sport
> Naslov: U UTORAK U VELIKOJ PLANI DUEL STONOTENISKIH REPREZENTATIVACA SCG I BELGIJE
> Članak:


VELIKA PLANA - Velikoplanjani će u naredni utorak, 23. septembra, biti domaćini 
stonoteniskim reprezentacijama Srbije i Crne Gore i Belgije koje se u 1. kolu 
Evropske super lige, grupa D, sastaju u gradskoj hali sportova. Specijalno za 
ovu izuzetnu priliku, jer Velika Plana je po prvi put domaćin zvaničnog 
međudržavnog meča, teren će biti presvučen tarafleksom. Početak meča je u 19 i 
15 časova. Reprezentacija SCG nastupiće u sastavu: Slobodan Grujić (51. na 
svetskoj rang listi), Aleksandar Karakašević (56.) i Rade Marković (187.). 
Belgijanci dovode veoma jaku ekipu: Žan Mišel Sejv (13. na svetskoj rang 
listi), njegov brat Filip Sejv (70.) i Martin Bratanov (83.).
Selektor domaće reprezentacije Zoran Kalinić očekuje veliku i neizvesnu borbu 
za svaki poen. Po propozicijama se igra osam pojedinačnih i dva okršaja dublova.
Organizatori ovog derbi susreta u D grupi Evrolige su STS SCG, STK Morava i TSC 
Velika Plana, a generalni pokrovitelj SO Velika Plana. Programom je predviđeno 
da obe reprezentacije doputuju u ponedeljak, prenoće u hotelu" Plana", i u 
prepodnevnim časovima na sam dan meča održe trening. Među Velikoplanjanima i 
ljubiteljima stonog tenisa u ovom delu Pomoravlja i Šumadije vlada veliko 
interesovanje tako da se očekuje da će gradska hala sportova koja može da primi 
oko 1.000 gledalaca biti ispunjena.