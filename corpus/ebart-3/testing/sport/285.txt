> Izvor: ebart
> Datum: 
> Rubrika: sport
> Naslov: Španac obećao da će se u Indijanapolisu na devetoj trci šampionata Formule1 
> Članak:

Španac obećao da će se u Indijanapolisu na devetoj trci šampionata Formule1 
iskupiti za odustajanje na VN Kanade

Deveta trka šampionata Formule jedan vozi se u nedelju (20.00 sati, po našem 
vremenu) u Indijanapolisu, za Veliku nagradu SAD, a domaći ljubitelji "najbržeg 
cirkusa na svetu" moći će da pogledaju njen snimak od 22.45 na Trećem kanalu.
Vodeći u generalnom plasmanu, vozač Renoa Fernando Alonso, izjavio je da je još 
pomalo razočaran zbog toga što je na prošlonedeljnoj trci za VN Kanade morao da 
odustane:
- Nažalost, takve stvari se dešavaju u ovom sportu. Mislim da je dobro što se 
sledeća trka vozi već ovog vikenda, jer sam tako bio primoran da brzo zaboravim 
Montreal. Za Indijanapolis se pripremamo mnogo ozbiljnije i nadamo se znatno 
boljem rezultatu.
Aktuelni svetski prvak Mihael Šumaher, koji je u Indijanapolisu zabeležio tri 
pobede, prošlonedeljnim drugim mestom u Montrealu pokazao je da su ga mnogi 
prerano otpisali.
- Moram da budem iskren u vezi sa VN Kanade. Realno, trebalo je da budem peti, 
a ne drugi, jer nisam baš prikazao neku posebno dobru vožnju. Međutim, ove 
sezone imao sam nekoliko odličnih trka na kojima nisam imao sreće, pa mi se to 
vratilo u Montrealu. Nadam se da će me u Indijanapolisu poslužiti vremenski 
uslovi i da ću ostvariti visok plasman - rekao je prvi vozač Ferarija, koji je 
demantovao tvrdnje da planira povlačenje:
- Ne znam odakle je potekla ta priča. Uvek govorim da i dalje uživam u trkama, 
čak i kada ne pobeđujem. Sve mi je veoma zabavno i još imam dosta motiva da se 
takmičim.
PLASMAN - VOZAČI: 1. F. Alonso (Reno) 59 bodova, 2. K. Raikonen (Meklaren) 37, 
3. J. Truli (Tojota) 27, 4. N. Hajdfeld (Vilijams) 25, 5. M. Šumaher (Ferari) 
24, 6. M. Veber (Vilijams) 22 itd.
PLASMAN - KONSTRUKTORI: 1. Reno 76, 2. Meklaren 63, 3. Tojota 47, 4. Vilijams 
47, 5. Ferari 45, 6. Red Bul 22, 7. Zauber 12.