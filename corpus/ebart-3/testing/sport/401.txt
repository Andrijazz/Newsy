> Izvor: matf
> Datum: 
> Rubrika: sport
> Naslov: TV korner
> Članak:


piše: Saša Radojević

Možda poslednje finale fudbalskog Kupa Srbije i Crne Gore iz više razloga imalo 
je pojačanu dozu emotivnog naboja. Nekima od reprezentativaca, igrača 
šampionskog tima Crvene zvezde to je bila oproštajna utakmica od crveno-belog 
dresa (Žigić, Dudić, Stojković), OFK Beograd je posle četiri decenije bio u 
prilici da se izbori za trofej, Zenga je ubrzanom komunikacijom sa Katarom 
morao da suspregne Ralukino nezadovoljstvo Beogradom, a brojni menadžeri došli 
su da vide šta ima za kupovinu. Na kraju su svi, izuzev igrača OFK Beograda 
(koji su olako prokockali vođstvo od 2:0) bili na dobitku.
Pored zadovoljstva dobro namirenih pojedinaca nije zanemarljiv ni interes 
televizijskih gledalaca koji su u poslednjoj ovosezonskoj utakmici naših timova 
mogli da uživaju u borbenosti igrača, golovima, preokretima, čak i visprenim 
potezima. Ukratko, dobili smo "šećer na kraju", najkvalitetniju utakmicu sezone 
u kojoj je dramatičnost igre bila nadmoćna u odnosu na eventualnu tehničku 
neravninu televizijskog prenosa. Vizuelnoj atraktivnosti prenosa ove utakmice 
doprinela je i jaka kiša, dostojna učinka specijalnog efekta, koja je čitavoj 
atmosferi davala posebnu tenziju.
Većina domaćih fudbalera otišla je na (zasluženu) pauzu, a odabrani uskoro 
kreću sa pripremama za Svetsko prvenstvo. S druge strane, domaći košarkaši se 
polako približavaju plej-ofu. Na utakmici Partizan - Vojvodina (RTS2, 13. maj, 
20.30) po ko zna koji put gledaoci su mogli da vide Duška Vujoševića na terenu 
i sa njegovih usana pročitaju seriju psovki upućenih sudijama. Iskustvo nas je 
naučilo da rafiniranost definitivno ne vodi do uspeha u Srbiji, ali je toliki 
stepen javne nekulture koji demonstrira Vujošević dostojan angažmana PR 
agencije zadužene za ministra Velimira Ilića.