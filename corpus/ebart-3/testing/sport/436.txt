> Izvor: ebart
> Datum: 
> Rubrika: sport
> Naslov: Umeren optimizam u taboru plavih uoči Evropskog prvenstva 
> Članak:

Umeren optimizam u taboru plavih uoči Evropskog prvenstva 
u atletici u Švedskoj  (7- 13. avgusta)

Reprezentativci Srbije završili su pripreme za Evropsko prvenstvo u atletici 
koje će se održati u Geteborgu od 7. do 13. avgusta. Za većinu njih ovo će biti 
prvo veliko takmičenje, ali iako bez mnogo iskustva, u Švedsku kreću sa 
ambicijom da potvrde svoje najbolje rezultate, a da li će oni biti dovoljni i 
za zapaženiji plasman, videćemo.
 Dragutin Topić, sportski direktor ASS i prvi čovek stručnog tima, od takmičara 
očekuje dobre rezultate na šampionatu.
-U Geteborg putuje podmlađena ekipa od koje tek u budućnosti treba očekivati 
dobre rezultate. Glavni adut je sigurno Olivera Jevtić, koja je godinama jedna 
od najboljih svetskih maratonki. Svi se potajno nadamo da je došlo vreme da 
osvoji medalju na velikom takmičenju - rekao je Topić.
Srpsku atletiku u Geteborgu će predstavljati deset reprezentativaca: Dragan 
Perić, Luka Rujević, Milan Jotanović (kugla), Olivera Jevtić (maraton), Dragana 
Tomašević (disk), Aleksandar Raković (50 km hodanje), Miroslav Novaković (110 m 
prepone), Predrag Filipović (20 km hodanje), Slavica Semenjuk (skok motkom) i 
Sonja Stolić (1500 m).