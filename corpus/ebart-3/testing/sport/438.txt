> Izvor: matf
> Datum: 
> Rubrika: sport
> Naslov: Fudbalska hronika
> Članak:


Svaki uspeh bio bi dragocen, eliminacija klubova iz evropskih kupova imala bi 
teške posledice

Malo ko pamti poslednji veliki uspeh nekog našeg kluba u evropskim kupovima, 
jer, ruku na srce ono Partizanovo ceđenje suve krpe pre par godina, i ako uz po 
neki dobar rezultat nije bilo baš impresivno.
Zvezdin trijumf u Kupu šampiona 1990.odavno je samo deo lepe istorije našeg 
fudbala, današnjica je u tolikoj meri surova da ni najbujnija mašta ne može naš 
klupski fudbal da zamisli u evropskim visinama.
U takvoj fudbalskoj realnosti dočekujemo ovih dana nove pokušaje naših 
najboljih klubova u evro kupovima, sa akcenton na Crvenu zvezdu i Partizan, jer 
kakvi da su - bolje nemamo.
Posle dve utakmice sa irskim Korkom koji je, da se ne lažemo i da drugu staranu 
ne vređamo jedva provincijski nivoa Crvena zvezda je imala sreću ili nesreću da 
joj žreb odredi italijanski Milan za sledećeg protivnika.
Sreću, jer zahvaljujući protivniku velikog međunarodnog ugleda i Crvena zvezda 
će na utakmicama u Milanu danas i u revašu u Beogradu biti u centru svetske 
medijske pažnje. Dalje, u slučaju poraza što je verovatniji ishod ni 
najosetljivije pristalice neće joj zameriti, od Milana nikada nije sramota 
izgubiti, a u slučaju dobrog rezultata sve bi se višestruko računalo. Oni koji 
razmišljaju pragmatično reći će da nije za potcenjivanje ni sigurno pun stadion 
u Beogradu, ambijent, poznata zvezdaška euforija u sličnim prilikama i, 
naravno, puna klupska kasa.
Nesreću, jer sa bilo kojim drugim protivnikom bilo bi lakše, računice u dalji 
plasman ka evropskom vrhu realnije.
Milan ima veliki autoritet, ali se ne zna kako Milan trenutno igra i ta 
neizvesnost je ma šta ko o tome mislio šansa Crvene zvezde. I to - ne mala 
šansa.
Crvena zvezda je posle temeljnih priprema sa novim trenerom već u ligaškom 
takmičenju dok su pripreme Milana još uvek u toku. Milan je takođe prošao kroz 
težak, ružan period sudske istrage oko nameštanja utakmica u italijanskom 
šampionatu, izgubio je sjajnog Ševčenka, jedva zasad sačuvao Brazilca Kaku od 
nasrtljivog Reala i utakmica sa Zvezdom došla mu je u nevreme.
Sve to je dovoljno da Milanu ne bude ni do čega pa ni do ovakve utakmice sa 
Zvezdom, od koje veliki Milano ne može mnogo da profitira, ali može mnogo da 
izgubi.
Tako Zvezda, a Partizan?
Partizan igra slabo, ali ima i slabijeg protivnika iz Maribora u Kupu Uefe.
Maribor u stvari ima slabiji međunarodni rejting, ali snažan, čvrst tim, nije 
za potcenjivanje, onako kao usput eliminisao je španskog Viljareala.
Sve, međutim, zavisi od Partizana. Da je to onaj nekadašnji Partizan gde bi nam 
kraj bio. Izgleda da su velikih Partizanovih slabosti svi više svesni od ljudi 
u klubu. A sve je toliko očigledno: pripreme posle neuspešne sezone bile su 
duge i intenzivne, a pripremne utakmice neuspešne, ređali su se porazi, slabe 
igre... Na startu nacionalnog šampionata Partizan je bio pred porazom i to nije 
najgore, jer, u Partizanovoj igri nema skoro ničega što bi trebalo istaći. Ni 
lepote, ni smisla, ni brzine, ni veštine, pa čak ni borbenosti o čemu je trener 
Ješić govorio ovih dana.
Kako tako, tek, Crvena zvezda i Partizan su danas i sutra pred vratima Evrope, 
a i naši ljubitelji fudbala zajedno sa njima. Ako ne zakucaju hrabro i snažno 
neće im se otvoriti...