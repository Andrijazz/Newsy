> Izvor: ebart
> Datum: 
> Rubrika: sport
> Naslov: OVOG VIKENDA SE ODRŽAVA UNIVERZITETSKA MEĐUNARODNA REGATA "BEOGRAD 2006"
> Članak:

OVOG VIKENDA SE ODRŽAVA UNIVERZITETSKA MEĐUNARODNA REGATA "BEOGRAD 2006"

Osmercima Oksforda, Kembridža, Milana, Varšave, Karlsruea, Zagreba, Budimpešte 
i Liona suprotstaviće se oktet srpskih majstora vesla. Sutra trke na 500, a u 
nedelju na 2.000 metara 

ELITA vesla u prestonici. Naš glavni grad biće ovog vikenda domaćin 
Univerzitetske međunarodne regate "Beograd 2006", događaja od izuzetnog 
akademskog, sportskog i kulturnog značaja, koji će svojim dolaskom uveličati 
osmerci osam evropskih univerziteta: Oksforda, Kembridža, Milana, Varšave, 
Karlsruea, Zagreba, Budimpešte i Liona.
- Dobijanje ovako velikog takmičenja je samo potvrda visokog rejtinga koji naše 
veslanje, zahvaljujući sjajnim rezultatima u poslednjih deset godina, uživa u 
sportskom svetu - naglasio je direktor regate Đorđe Višacki na konferenciji za 
medije u Skupštini grada, uz Veslački savez Srbije i preduzeće "Univerzijada 
2009", jednog od pokrovitelja manifestacije koja prevazilazi sportske okvire.
Predstojeća regata, po rečima trofejnog selektora srpskih majstora vesla 
Nebojše Ilića i Božidara Živojinovića, ispred USS Srbije, predstavljaće 
najlepšu uvertiru studentskom SP 2008. i Univerzijadi 2009.
- Vredno smo trenirali i spremni smo za dobru trku i što je moguće bolji 
plasman - poručio je svetski prvak iz Itona i stipendista Fakulteta za 
menadžment u sportu BK Univerziteta Jovan Popović.
Pored Popovića, boje Beograda braniće: Čedomir Nikitović, Goran Nedeljković (BK 
Univerzitet), Goran Jagar (Sportska akademija), Goran Todorović (Megatrend), 
Aleksej Martinov (DIF), učenici Smederevske gimnazije Aleksandar Radović i 
Elektrotehničke škole Ivan Ostojić i kormilar Ivan Ninković, učenik Srednje 
ugostiteljske škole u Beogradu.