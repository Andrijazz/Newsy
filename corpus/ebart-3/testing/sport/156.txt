> Izvor: ebart
> Datum: 
> Rubrika: sport
> Naslov: IVICA KRALJ IMA POSEBAN MOTIV U POSLEDNJEM KOLU PROTIV ŽELEZNIKA
> Članak:

IVICA KRALJ IMA POSEBAN MOTIV U POSLEDNJEM KOLU PROTIV ŽELEZNIKA

Golman Partizana ovog proleća još nije primio pogodak u Humskoj

REVIJA u Humskoj u 30. kolu, osim za Ivicu Kralja. U meču bez ikakvog 
takmičarskog značaja, Partizan u subotu dočekuje Železnik, a praktično, jedino 
golman crno-belih ima specijalan motiv - da na kontu primljenih golova u 
Humskoj ovog proleća ostane nula!
- Bilo bi to izvanredno, najzad neka lepa stvar u ovom neuspešnom proleću. 
Uopšte, ceo drugi deo sezone odbrana je odigrala odlično, primili smo samo 
četiri gola, ali nije to nikakva uteha kada prvenstvenu knjigu zatvaramo bez 
srećnog kraja. Ipak, nismo primili gol pred našim navijačima, nadam se da ćemo 
isti uspeh ostvariti i protiv, uvek za nas neugodnog Železnika - ističe Ivica 
Kralj.
Golman Partizana u neku ruku je najveći tragičar sezone: uveo je crno-bele u 
Ligu šampiona sa tri odbranjena penala u Njukaslu, a najlepši deo sezone, zbog 
povrede prednje lože, posmatrao je s tribina. Na kraju, ni u drugom delu 
sezone, iako je tek nešto malo posla, nije se radovao.
- Suvišno je da pričam koliko sam propustio neigranjem u Ligi šampiona, ali to 
je već davno prošlo vreme. Hteo sam da titulom i dobrim odbranama nadomestim 
taj "propust", ali i pored odličnih igara, nismo imali sreće. Takav je fudbal - 
pomirljivo kaže Ivica Kralj, golman sa najviše "crtica" (mečeva bez ocene) u 
drugom delu šampionata.

Foto M. Vukadinović