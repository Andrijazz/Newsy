> Izvor: matf
> Datum: 
> Rubrika: sport
> Naslov: POČETKOM NAREDNE SEDMICE IZBOR SELEKTORA RUKOMETNE REPREZENTACIJE SRBIJE 
> Članak:


Predstojeći Upravni odbor RSS na narednoj sednici odabraće  novog saveznog 
kapitena. Kandidat i Petković

JOVICA Cvetković, dr Branislav Pokrajac ili Velimir Petković? Od ove trojice 
rukometnih trenera i poznatih stručnjaka, Upravni odbor RSS će na narednoj 
sednici odabrati  novog selektora reprezentacije.
Najbliži selektorskoj klupi je povratnik sa privremenog rada iz skopskog 
Metalurga, sa kojim je osvojio šampionsku titulu Jovica Cvetković. Provereni 
strateg je iznenada raskinuo  potpisani povoljni ugovor sa Skopljancima, što 
dovoljno govori da je najozbiljniji kandidat.
Doktora Branislava Pokrajca, ne treba mnogo predstavljati. Ovom prekaljenom 
rukometnom vuku, poslednja destinacija bila je beogradski Partizan, sa kojim 
baš i nije imao nekog naročitog uspeha. Selektorski posao obavljao je pre 
nekoliko godina, a trofeji i medalje koje smo osvojili pod njegovom 
dirigentskom palicom, još uvek se uzimaju kao reper nekadašnjeg uspešnog 
vremena našeg rukometa.   
Velimir Petković poslednjih deset godina trenersku karijeru gradio je u 
Nemačkoj, gde se i danas nalazi. Na kormilu je bundesligaša Gepingena. 
Hoće li čelnici srpske kuće rukometa napraviti pravi izbor, znaće se već 
početkom naredne sedmice...