> Izvor: matf
> Datum: 
> Rubrika: sport
> Naslov: TRIDESET ŠESTA ŠAHOVSKA OLIMPIJADA U KALVIJI 
> Članak:


Posle pobede 3,5:0,5 protiv Škota u poslednjem kolu "plavi" 15. - "Plave" 
igrale 1,5:1,5 sa Litvankama i zauzele 16. mesto 
  
(Od našeg specijalnog izveštača)

KALVIJA, 29. oktobra - Žreb je bio naklonjen našim ekipama u poslednjem kolu 
Olimpijadi na Majorki, ali samo su "plavi" iskoristili priliku da ostvare 
visoku pobedu i znatno poboljšaju konačan plasman. Naši šahisti savladali su u 
završnom meču Škotlanđane čak sa 3;5:0,5 i osvojili su 15. mesto, što je za 11. 
mesta bolje od njihove startne, 26. pozicije po rejtingu. Tim SCG bio je u 
grupi zemalja koje su delile 12-20. mesto sa po 32 poena, ali im je zbog stalne 
igre u gornjem delu tabele i visokog Buholc-koeficijenta pripalo više mesto od 
Nemaca, Slovenaca, Belorusa, Filipinaca i Rumuna. 

Nažalost, naše šahistkinje igrale su samo 1,5:1,5 protiv oslabljenih Litvanki, 
koje su nastupile bez najbolje takmičarke na prvoj tabli Viktorije Čmilite. 
Tako su šahistkinje SCG na kraju zauzele 16. mesto, za pet stepenika niže od 
njihove početne, 11. pozicije po rejtingu. "Plave" su bile među pet ekipa sa po 
24 poena, na deobi 13-17. mesta, ali su zbog slabijeg Buholca pretekle samo 
Nemice u ovoj grupi.

U meču koji odlučuje o završnom plasmanu, Božidar Ivanović izostavio je 
indisponiranog Branka Damljanovića i Dragana Kosića, koji je popustio u finišu. 
Dakle, izveden je mlad sastav sa Perunovićem na prvoj tabli, a on je brzo crnim 
figurama remizirao sa najjačim škotskim igračem, velemajstorom Rovsonom.

Međutim, ostala trojica naših reprezentativaca bili su borbeno raspoloženi, a 
što je još važnije igrali su veoma dobro. Dragan Šolak, Aleksandar Kovačević i 
Robert Markuš ostvarili su vredne pobede za visoku razliku u meču od tri poena. 
Visokom pobedom u poslednjem kolu naši šahisti ipak su doveli sve na svoje 
mesto, odnosno, plasirali su se tamo gde su po prikazanoj igri i zaslužili.

Očekivalo se da će i naše šahistkinje da ostvare visoku pobedu protiv ekipe 
koja je za devet mesta slabija po rejtingu. Mnogo je bilo značajnije to što 
Viktorija Čmilite, inače supruga španskog slavnog igrača Alekseja Širova, nije 
želela da rizikuje eventualni poraz crnim figurama protiv Alise Marić i na taj 
način izgubi zlatnu medalju na prvoj tabli u pojedinačnoj konkurenciji. Dakle, 
nije bilo teških prepreka za "plave". Ali, dogodilo se da naša najuspešnija 
reprezentativka na ovom takmičenju, Ana Benderać doživi prvi poraz u poslednjem 
kolu.

- Igrala sam slabo, mnogo sam grešila, previdela sam pola table - neraspoloženo 
je komentarisala svoj neuspeh Ana Benderać.

- Šteta je što je Ana na ovakav način pokvarila dobar turnir koji je imala u 
Kalviji - napomenula je selektorka Suzana Maksimović.

Nataša Bojković je kao crna u sigurnom stilu, igrajući oštro i nadahnuto, kako 
se od nje i očekuje, uspela da savlada Batutu i da postigne izjednačenje. 
Međutim, Alisa Marić i pored prednosti koju je ostvarila belim figurama nije 
uspela da stigne do odlučujućeg preimućstva protiv Dagne Čiuksite, tako da je 
na kraju bilo nerešeno 1,5:1,5.

Ovaj rezultat ne samo da nije doneo pomak ka vrhu tabele, nego ih je doveo do 
jednog od najslabijih plasmana do sada. 

Predstoji svečano zatvaranje, a potom će biti dosta vremena za analize i za 
objektivnu procenu situacije u našem šahu, ka i i snage naših reprezentativaca 
i reprezentativki.