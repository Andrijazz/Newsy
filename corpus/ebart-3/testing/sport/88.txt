> Izvor: ebart
> Datum: 
> Rubrika: sport
> Naslov: PRVOLIGAŠI OKOM STATISTIKE 
> Članak:

PRVOLIGAŠI OKOM STATISTIKE 

Prve pobede Borca i Koma. - Zvezdin 985. prvenstveni trijumf 

Tek u šestom kolu Prve savezne fudbalske lige Borac i Kom su ostvarili prve 
pobede. Podgoričani su ujedno osvojili i prve prvoligaške bodove. Na vrhu 
tabele nema promena. Partizan i OFK Beograd su zabeležili pete pobede i sa 15 
bodova su na čelu prvoligaškog karavana. Prate ih Železnik i Crvena zvezda sa 
po 13. 

Pet timova i dalje nije igralo nerešeno. To su: Partizan, OFK Beograd, Sartid, 
Budućnost i Kom. 

U minulom kolu postignuta su 24 pogotka, ili tri po susretu. Domaći klubovi su 
dali 14 golova, a gosti deset. Na čelu liste strelaca je Andrija Delibašić. On 
je dao šest golova. 

"Crno-beli" su i dalje ubedljivo najefikasniji. Postigli su 19 pogodaka, čak 
sedam više od Sartida. Napadači Vojvodine su samo tri puta prevarili 
protivničke golmane. 

Odbrana Železnika je najbolja. Njen čuvar mreže Oliver Kovačević je matiran 
svega tri puta. Iako u ovom kolu nije primio gol Žarko Lučić, golman Koma, je 
najviše puta savladan - čak 15. 

U tekućem šampionatu je odigrano 48 utakmica. Pobedom domaćina su završena 33 
susreta, osam puta je bilo nerešeno, dok su sedam puta slavili gosti. 
Postignuto je 128 golova, ili 2,67 po meču. Domaći timovi su dali 88 (68,75 
odsto), a gosti 40 (31,25 odsto). 

Crvena zvezda je ostvarila 985. prvenstvenu pobedu, Železnik 99, a Sartid 88. 
Obilić je pretrpeo 75. prvoligaški poraz, a Radnički 15. 

Saša Ilić, kapiten Partizana, strelac je 3.300. gola "crno-belih", a Nikola 
Nikezić 725. Sutjeske. 

Napredak je primio 625 pogodaka, a Obrenovčani 50.