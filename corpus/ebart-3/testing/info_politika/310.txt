> Izvor: ebart
> Datum: 
> Rubrika: info_politika
> Naslov: SPS DEMANTUJE MILORADA VUČELIĆA
> Članak:

SPS DEMANTUJE MILORADA VUČELIĆA

Generalni sekretar SPS-a Zoran Anđelković ističe da je SPS još na početku rekao 
svoj stav o ulasku te stranke u Vladu i da on važi za ceo mandat:
- U ovom mandatu možemo samo da podržavamo manjinsku vladu, ili postanemo 
opozicija, a ni na koji način ne možemo da uđemo u nju - kaže Anđelković, i 
pita se zašto bi SPS preuzimao odgovornost za rad Vlade u drugoj polovini 
mandata.  Ne postoje ni politički ni bilo koji drugi razlozi da SPS promeni 
svoju odluku i da iz pozicije podrške manjinskoj vladi uđe u Koštuničin 
kabinet. Na pitanje da li ovakav stav, koji je suprotstavljen izjavi 
potrpedsednika SPS-a Milorada Vučelića koji se založio za ulazak stranke u 
Vladu, znači podelu u stranci, Anđelković odgovara da "tu nema suprotstavljenog 
stava i da je Vučelić to verovatno rekao u kontekstu koji treba drugačije 
posmatrati".
- U petak smo imali sednicu Glavnog odbora SPS-a. Vučelić i ja smo dugo 
razgovarali i nije mu palo na pamet da spomene tako nešto. Pretpostavljam da je 
pre reagovao na ulazak dva poslanika iz stranke Sulejmana Ugljanina u vlast, 
ali i na ono što nam se u Srbiji dešava već pet godina - da neke marginalne 
stranke dobijaju veliki broj funkcija. Tako SPO ima samo četri poslanika ali i 
ministra inostranih poslova, direktore, republičke ministre, pomoćnike i 
zamenike, kao što je ranije bio GSS.
- Nekadašnji poslanici SPO-a, sada u poslaničkoj gupi NS 9+9, nijednog trenutka 
nisu istakli zahtev da im se dodeli neko ministarstvo - tvrdi poslanik Bogoljub 
Pejčić.
- Samo smo rekli da nam po broju poslanika koje imamo, u odnosu na druge, 
verovatno to pripada. Ali nije naša stvar da donosimo odluku o tome, već je to 
stvar Vlade - kaže on.
Pejčić tvrdi da će ovih devet poslanika podržavati Vladu Vojislava Koštunice 
"do kraja", pa makar ih vladajuća koalicija ne pozvala u Vladu. Kada je o 
socijalistima reč, oni su, prema Pejčićevom viđenju, u drugoj situaciji, jer su 
pre formiranja Vlade potpisali koalicioni sporazum o manjinskoj podršci, pa je 
otvaranje pitanja njihovog učešća u Vladi neumesno.