> Izvor: ebart
> Datum: 
> Rubrika: info_politika
> Naslov: za par dana državni sekretar Kolin Pauel i administracija moraju da donesu 
> Članak:

za par dana državni sekretar Kolin Pauel i administracija moraju da donesu 
odluku o obustavljanju finansijske pomoći Srbiji zbog nesaradnje sa Hagom

Plamen koji je progutao srpske kuće, manastire i svetinje, odneo je sa sobom i 
mnogo drugih stvari. Prvo, i možda najvažnije, izgorela je naivnost međunarodne 
zajednice, a pogotovo Amerike. Moguće je da su i albanske aspiracije za 
nezavisnost takođe izgorele. Do tih tragičnih događaja, američka administracija 
je uspela da ubedi sebe da na Kosovu stvari idu u dobrom pravcu. Naravno, nisu 
imali iluzija da se stvarno gradi demokratija i multietničko društvo na Kosovu, 
ali su mislili da će se pregovori nastaviti i da će, eventualno, Srbi i Albanci 
uspeti da se dogovore oko sporednih i praktičnih pitanja koja su teme prve faze 
pregovora. A što se tiče konačnog statusa Kosova, to ih nije previše 
zabrinjavalo jer je njihov plan bio da povuku  američke trupe posle prvih 
uspeha pregovora i da dopuste Evropi da se bori sa tim krupnim pitanjima. Neki 
su čak u Kosovu videli model uspeha za druga mesta gde bi Amerika 
intervenisala. Tako se nepunih dve nedelje pre pogroma Srba Ričard Holbruk 
hvalio kako su Bosna i Kosovo uspešni primeri američke intervencije i kako bi 
administracija predsednika Buša trebalo da ih prihvati kao model za rešavanje 
iračkog pitanja.   

Sada više ni sam Holbruk ne govori o uspehu na Kosovu. A u administraciji se 
suočavaju sa činjenicom da je njihova želja da povuku sve trupe s Kosova do 
2007- samo iluzija. Uz to idu drugi zaključci koji, sve u svemu, značajno 
menjaju američki stav prema kosovskom pitanju. Prošle nedelje jedan visoki 
funkcioner Stejt departmenta u razgovoru sa par prijatelja rekao je da su 
Albanci možda izgubili zadnju šansu za nezavisnost i da su uspeli preko noći da 
izgube simpatije glavnih sila u Evropi i u samoj Americi. Takođe, albanski 
političari su izgubili kredibilitet i poverenje koji su uživali kod američke 
administracije i svojih prijatelja u Vašingtonu. Neki od tih prijatelja, kao i 
sami albanski lideri, pokušavaju da iskoriste pogrom  Srba kao najnoviji dokaz 
da nasilje može samo da se rešava kroz nezavisnost. Naravno, broj tih aktivista 
i lobista se značajno smanjio posle divljanja albanskih ekstremista, ali se 
ipak mogu naći ljudi i organizacije koji bestidno iznose taj stav.

Šta je neobično u ljudima poput Mortona Abranovica, Dejvida Filipsa i u 
organizacijama poput Međunarodne krizne grupe?  Svakako nije to što oni 
zauzimaju stav koji se ne može drugačije opisati nego kao antisrpski. Čudno je 
to što se ti ljudi i takve organizacije zalažu za takav stav bez stida i bez 
objašnjenja, bez obzira što su samo pre deset godina za vreme rata u Bosni ti 
isti emotivno i žestoko iznosili drugačiji stav - da Republika Srpska ne bi 
trebalo da bude priznata zbog toga što bi priznanje "nagradilo" etničko 
čišćenje, nasilje i mržnju, te da bi ceo Balkan bio destabilizovan, zato sto bi 
i drugi narodi shvatili da mogu da postignu svoje političke ciljeve kroz 
nasilje. Sada je taj argument  zaboravljen i prihvaćena je suprotna teorija - 
da je jedini način da se zaustavi nasilje i etničko čišćenje Srba na Kosovu 
upravo priznanje nezavisnog albanskog Kosova. 

Koliko je naglo oslabila albanska pozicija, pokazuje se u tome da u najnovijim 
izjavama Ričard Holbruk demantuje sam sebe od pre par nedelja i govori da su 
Albanci naneli ogromnu štetu njihovoj ambiciji za nezavisnost. Naravno, on 
najveću odgovornost prebacuje na Evropu i Ujedinjene nacije, ali se u ovom 
izdanju Holbruka ne može naći ono bahato ponašanje zbog kojeg i on mora da 
snosi deo odgovornosti za potpaljivanje mržnje i nasilja uperenih prema 
kosovskim Srbima i koji je bio gorivo za početak požara na Kosovu. 
Sve se ovo dešava u jednom značajnom momentu u kontekstu odnosa između Srbije i 
Amerike. Za par dana državni sekretar Kolin Pauel i administracija moraju da 
donesu odluku o obustavljanju finansijske pomoći Srbiji zbog nesaradnje sa 
Hagom. Kako stvari sada stoje, osim u slučaju da se Ratko Mladić uhapsi, šanse 
da državni sekretar pozitivno proceni saradnju Beograda sa Hagom izuzetno su 
male. Pre će državni sekretar probati da odloži celo pitanje i da malo vremena 
novoj Vladi da konsoliduje svoje mesto i autoritet u Srbiji. Ova kriza oko 
Kosova je ojačala podršku za Vladu Vojislava Koštunice u Americi, jer je 
alternativa toj Vladi, pogotovo u mogućim budućim krizama na Kosovu, 
neprihvatljiva za američke interese na Kosovu kao i na širem Balkanu. Svesni su 
u administraciji da ukidanjem finansijske pomoći Srbiji  Amerika nanosi štetu i 
sama sebi i svojim interesima na Balkanu, jer ojačava poziciju radikala i 
radikalnih snaga u Srbiji. Takođe, Amerika se ponovo izolira od Evrope,  koja 
posle svega sto se desilo na Kosovu ovih dana opet vidi političku stabilnost u 
Beogradu i koja se angažovala da ojača poziciju srpske Vlade. Tako, dok pretnja 
od obustavljanja finansijske pomoći stiže iz Vašingtona, iz Brisela stiže vest 
da Evropska unija, nevezano za američki stav, ipak odobrava preko dvesto 
miliona evra za Srbiju. 

Za američku administraciju trenutna situacija nije najpovoljnija. Sa jedne 
strane, ne postoji dovoljno interesa za ulazak administracije u sukob sa 
Kongresom oko pitanja odnosa sa Srbijom. Sa druge strane, administracija ne zna 
kako da izađe iz trenutne inertne situacije koja garantuje da će Amerika da 
nastavi barem sa retorikom uslovljavanja i pretnji prema Srbiji, a istovremeno, 
da bi postigla svoj glavni cilj o povlačenju američkih trupa sa Kosova, sve 
više vezuje uspeh svog cilja za stabilnost koju narušava u Beogradu. 

Ali, nije sve tako crno u odnosima Amerike i Srbije. U velikoj meri srpska 
vlada je ojačala poverenje američke administracije u nju. Osim za divljanje 
pijanih građana koji su spalili džamije u Nišu i u Beogradu, nova srpska vlada 
je pokazala da ima zrelost i sposobnost da u vreme krize odgovorno donosi 
odluke i da kroz te odluke učini maksimalno da sačuva stabilnost u regiji. 
Istovremeno, Vlada je pokazala da ima hrabrosti da donese teške i možda 
kontroverzne odluke u situacijama kada je u pitanju državni interes Srbije. 
Odavno se nije uočio nivo konsenzusa i saglasnosti u srpskoj vladi i među svim 
političkim strankama u Srbiji, kao sto se to videlo za vreme nasilja protiv 
Srba na Kosovu. To je vrlo ohrabrujuće, ali je samo početak izgradnje ozbiljne 
politike, ne samo prema Kosovu, nego i prema drugim bitnim pitanjima koji su od 
značaja za odnos Srbije sa Međunarodnom zajednicom a koji ce omogućiti da 
Srbija nađe svoje mesto u toj zajednici. 

Pitanje Kosova je ispit za Vladu u Beogradu. Ako položi taj ispit, tek onda će 
uspeti da zaštiti Srbe na Kosovu i glavne srpske interese prema Kosovu, ali 
kroz taj uspeh uspeće da reši niz drugih pitanja koji su od značaja za Srbiju. 
Možda najvažnije pitanje jeste odnos sa Amerikom i konačan kraj američke 
politike uslovljavanja, ucenjivanja i pretnji.