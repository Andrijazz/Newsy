> Izvor: ebart
> Datum: 
> Rubrika: info_politika
> Naslov: BEOGRAD - Da smo znali da ne može da se glasa telefonom na sednicama Odbora, 
> Članak:

BEOGRAD - Da smo znali da ne može da se glasa telefonom na sednicama Odbora, 
sigurno bismo to rekli predsedavajućem Nikčeviću, ali jednostavno ni ja ni 
ostali članovi Odbora nismo imali Poslovnik ispred sebe, rekao nam je juče 
Aleksandar Nikolić, poslanik G17 plus u Skupštini SCG i član Administrativnog 
odbora, koji je prisustvovao "spornoj" sednici na kojoj je doneta odluka o 
povećanju plata poslanicima. Podsetimo, poslanici iz Crne Gore nisu bili 
prisutni, već su se izjasnili telefonom, a predsednik Skupštine Zoran Šami je 
tu odluku prekjuče i zvanično stavio van snage, rekavši da je "prekršen 
Poslovnik, jer nije bilo većine iz Crne Gore, pa odluka kao i da ne postoji".
Šami je rekao i da niko neće snositi odgovornost zbog telefonskog glasanja, 
"jer odluka nije ni doneta, pa za tako nešto nema razloga".
Što se tiče Poslovnika, u njemu zaista ne postoji mogućnost glasanja telefonom. 
Čak nema ni reči o tome, već samo da članovi odbora moraju biti prisutni, što 
podrazumeva nedozvoljeno glasanje "preko žice".
Opet, zanimljivo je i to da Poslovnik ne predviđa nikave posebne kazne za 
kršenje Poslovnika, već se samo navode mere opomene i isključenja za poslanika 
ili člana Odbora ukoliko u većoj meri krše red.