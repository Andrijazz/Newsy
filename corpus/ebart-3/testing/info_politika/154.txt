> Izvor: ebart
> Datum: 
> Rubrika: info_politika
> Naslov: ŠEFOVI DIPLOMATIJA SCG I BUGARSKE POLITIČKE ODNOSE DVE ZEMLjE OCENILI ODLIČNIM
> Članak:

ŠEFOVI DIPLOMATIJA SCG I BUGARSKE POLITIČKE ODNOSE DVE ZEMLjE OCENILI ODLIČNIM

Najhitniji zadatak autoput Niš - Sofija. Strateški cilj - ukidanje međusobne 
granice

SOFIJA (Beta) - Ministri inostranih poslova Bugarske i Srbije i Crne Gore 
Solomon Pasi i Vuk Drašković ocenili su juče posle razgovora u Sofiji, da su 
politički odnosi dve zemlje "odlični" i najavili veće napore u unapređenju 
ekonomske saradnje. 
On je naveo da će SCG učiniti sve što može da pomogne Bugarskoj u slučaju pet 
medicinskih sestara koje je sud u Libiji osudio na smrt zbog navodno namernog 
inficiranja sidom više od 400 libijske dece. 
Pasi je obećao podršku Bugarske ulasku SCG u program "Partnerstvo za mir", kao 
i njenom približavanju NATO i EU. 
Zajednička ocena dva ministra bila je da ekonomski odnosi nisu ni blizu 
političkih i da je najpreča obaveza da se to uskladi. 
- Najhitniji zadaci jesu da zajednička srpsko-bugarska radna grupa što pre 
pripremi početak izgradnje autoputa Niš - Sofija i da se modernizuje železnička 
mreža - rekao je Drašković. 
On je spomenuo i gasovod rekavši da postoji interes da ruski gas iz Bugarske 
dođe u Srbiju i da ide dalje prema zapadnoj Evropi, o čemu će se razgovarati i 
sa Bugarima i Rusima, kao i ideju o zajedničkoj balkanskoj avioliniji.
- Strateški cilj naše dve države je da ukinemo međusobnu granicu - rekao je 
bugarski ministar Solomon Pasi.
Drašković je kazao da granica treba da postoji samo na mapama, da je gledaju 
političari i vojnici, a da je narod uopšte ne vidi na terenu.