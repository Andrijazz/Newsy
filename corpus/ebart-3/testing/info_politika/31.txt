> Izvor: ebart
> Datum: 
> Rubrika: info_politika
> Naslov: HOĆE LI ULAZAK AMERIKE U IRAK UBRZATI STVARANJE SJEDINJENIH EVROPSKIH DRŽAVA
> Članak:

HOĆE LI ULAZAK AMERIKE U IRAK UBRZATI STVARANJE SJEDINJENIH EVROPSKIH DRŽAVA

Zbog novog rata u Iraku, Vašington na putu da izgubi nekoliko najbližih 
partnera u zapadnoj Evropi - ocenjuje za "Novosti" dr Dušan Nikoliš, direktor 
Centra za američke studije. Evropa neće biti u stanju da parira Beloj kući i 
Pentagonu ako uz staru ne stane mlada Evropa, koju čine bivši sovjetski, a sada 
i američki sateliti

BOJIM se da agresijom i ratom protiv Iraka, vladajući vojno-politički i  
finansijsko-korporativni establišment - a SAD su i sada jedina globalna 
hipersila, istovremeno, što je paradoksalno, i najuticajnija planetarna 
demokratija - učvršćuje ovu državu planetu. Toliko da to može da je odvede u 
demokratski totalitarizam u međunarodnim odnosima - ocenjuje za "Novosti" dr 
Dušan Nikoliš, direktor beogradskog Centra za američke studije.
U ovom slučaju riskantnim putem, Sjedinjene Države, kako kaže dr Nikoliš, idu 
još od 1991. godine i prvog rata protiv Iraka. A moglo bi se reći od nestanka 
SSSR-a, Varšavskog pakta i evropskog, a time i svetskog, geopolitičkog i 
vojnobezbednosnog poretka bipolarne ravnoteže moći, koji je  trajao 46 godina.

GUBLJENJE NEMAČKE

Bez obzira na to koliko, "na površini stvari" - ovakvo nametanje hegemonije 
nasiljem i razaranjem izaziva osudu i otpor širom sveta, Nikoliš ga ocenjuje i 
kao, suštinski, pozitivnu pojavu koja bi mogla povoljno da se odrazi na 
međunarodne odnose. Kako za Evropu, tako i za ostatak sveta.
- Prvi pozitivan efekat vidim u činjenici da se SAD, ratom protiv Iraka, ponovo 
i najogoljenije do sada, deklarišu kao država koja ne priznaje i koja odbacuje 
globalni političko-bezbednosni i pravni sistem i mehanizam za očuvanje mira u 
svetu - oličen u Ujedinjenim nacijama, u čijem su stvaranju najaktivnije 
učestvovale. SAD su, danas, jednostavno napustile UN, stavile se izvan i iznad 
njih - naglašava dr Nikoliš.
On dalje ističe da su Sjedinjene Američke Države na putu da - ovim ratom - 
izgube nekoliko najbližih i najodanijih partnera i saveznika u zapadnoj Evropi, 
među kojima je najvažnija Nemačka. Partnera na kojima su poslednjih 58 godina 
SAD temeljile evroatlantsko, transatlantsko NATO savezništvo i svoju 
neprikosnovenu kontrolu, pa i dominantnu vojno-političku ulogu u tom savezu.
- Posebno je važno - pošto bi to mogla biti najveća korist od ovog najnovijeg 
rata - što se prvi put, posle 12 godina, realno otvara mogućnost oblikovanja i 
izgradnje novog uravnoteženijeg vojno-bezbednosnog i političkog poretka. 
Mogućnost uobličavanja jedne nove, moglo bi se reći, postnatovsko-američke 
Evrope - ocenjuje dr Nikoliš.
Taj novi evropski poredak, o kojem govori, trebalo bi, prema njegovoj oceni, da 
uvaži i uravnoteži sve ključne evropske političke i vojno-bezbednosne centre 
moći, pre svega Rusiju i Evropsku uniju. Taj novi poredak morao bi i da se 
"oprosti" od prevaziđenih organizacija, institucija i mehanizama, nastalih u 
vreme "hladnog rata".

MLADA EVROPA

- Morao bi da se oprosti, pre svega, od dosadašnjeg  NATO-a u kojem dominiraju 
SAD. Od NATO-a kao ključa instrumenta američkog vojno-bezbednosnog ostanka i 
opstanka u Evropi i instrumenta kontrole nad njom. Ta kontrola je, inače, 
osnovni preduslov globalnog američkog vođstva i planetarne dominacije - 
naglašava dr Dušan Nikoliš.
U tradicionalnom poimanju američkog spoljnopolitičkog establišmenta je, 
ocenjuje dr Nikoliš, uverenje da bi bez ovakve hegemonije SAD bile samo 
drugorazredna sila kojoj bi - gubitkom Evrope - zapretila opasnost od novog 
izolacionizma, i gubitka globalne vladavine. A ideja vladanja svetom i jeste, 
prema rečima dr Nikoliša, ono što pokreće Ameriku i njenu spoljnu politiku 
danas.
- Sjedinjene Države održavaju svoju planetarnu dominaciju i globalno vođstvo 
upravo preko Evrope - ocenjuje Nikoliš. - Agresija SAD na Irak, objektivno, 
otvara prostor takozvanoj staroj Evropi, čiji je neodvojivi deo - Rusija, da 
svoju bezbednost oblikuje po svojoj meri i svojim potrebama. Bilo bi posebno 
važno da taj prostor postane prihvatljiv, i za takozvanu mladu Evropu (bivšu 
istočnu, sovjetsku, a danas novoameričku Evropu).
Nikoliš procenjuje da bi jedini, pravi izazivač Sjedinjenim državama u 21. 
veku, mogla biti - Evropska unija, odnosno SED - Sjedinjene evropske države u 
nastajanju, one bi, kako ističe, bile najveća globalna opasnost za SAD, jer bi 
jedine, prema njegovim rečima, imale sve potencijale da vode globalnu politiku 
koja bi parirala američkoj.