> Izvor: ebart
> Datum: 
> Rubrika: info_politika
> Naslov: ZAGREB - Tuče, međusobna vredanja i optuživanja za najteže vrste kriminala, 
> Članak:

ZAGREB - Tuče, međusobna vredanja i optuživanja za najteže vrste kriminala, 
podmetanja afera i više ili manje skriveno pozivanje na rat  kolorit su 
kampanje za srpske parlamentarne izbore. A tek je počelo.
Tuču članova DHSS, koje su ispred Skupštine Srbije napali Miloševićevi 
espeesovci, prekinula je, srećom na vreme, policija. Novine, pak, zavisno od 
političke orijentacije, bombastično iznose pred birače prljav veš političara, a 
trenutno je najnapadaniji mlađani Čedo Jovanović, nekadašnja Đindićeva desna 
ruka, kojeg svi redom optužuju za usku saradnju sa "zemunskim klanom" i 
vođstvom "crvenih beretki"  Đindićevih egzekutora, kao i za ilegalno bogaćenje.
Jovanovića, nekada sivu eminenciju vladajućeg DS, nosilac liste Boris Tadić 
maknuo je zato potpuno s izborne liste te stranke.
Gotovo isto udara se i po ministru policije Dušanu Mihajloviću, premijeru 
Živkoviću, Nataši Mičić, Goranu Svilanoviću. Moralni pobednici neuspelih 
predsedničkih izbora, SRS i Tomislav Nikolić, naklonost Srba pokušavaju dobiti 
kombinacijom antihaške retorike, optužbama za kriminal protivnika i 
insistiranjem na srpskim granicama koje je propagirao zatočeni voda Sešelj: 
Virovitica-Ogulin-Karlobag.
Kampanja postaje sve prljavija i bučnija kako se izborni dan približava. A za 
izborne ćutnje, začelo ne slučajno, počinje suđenje optuženima za ubistvo 
srpskog premijera Đindića. Upravo da se naslovne strane svih srpskih dnevnika, 
njih petnaestak, napune navodima iz optužnice. Odbrana će reč dobiti kasnije. 
Nakon izbora.