> Izvor: ebart
> Datum: 
> Rubrika: info_politika
> Naslov: SASTANAK JOVANOVIĆA I BARETA 
> Članak:

SASTANAK JOVANOVIĆA I BARETA 

Potpredsednik Vlade Srbije Čedomir Jovanović izjavio je, posle susreta sa šefom 
misije Evropske komisije u Srbiji i Crnoj Gori Džefrijem Baretom da će odmah u 
susretu sa predstavnicima crnogorske vlade biti pokušano da se "u potpunosti 
prevaziđu" minimalne razlike koje postoje u izradi akcionog plana. 

"Mi nastavljamo da radimo na akcionom planu i tokom dana ćemo održati sastanak 
sa predstavnicima crnogorske vlade i pokušati da u potpunosti prevaziđemo i one 
minimalne razlike koje u ovom trenutku postoje", rekao je Jovanović 
precizirajući da su one "minimalne u odnosu na sve ono što je do sada urađeno". 

Jovanović je još rekao da se u susretu sa predstavnicima Evropske unije 
razgovaralo i o "neočekivanim i neprijatnim" problemima suspendovanja 
povlastica našoj zemlji za izvoz šećera u Evropsku uniju. On je istakao da će 
"vlada u saradnji sa institucijama EU i našom industrijom šećera pronaći 
najkvalitetniji odgovor kako bi te mere zaista bile privremene". 

Džefri Baret ocenio je susret kao "veoma interesantan razgovor u vezi sa 
akcionim planom, unutrašnjim tržištem i carinskim režimom". Evropska komisija 
očekuje da akcioni plan postavi temelje za ekonomski razvoj državne zajednice 
SCG, rekao je Baret ocenjujući to pitanje kao "veoma složeno i teško". 

Baret je, što se tiče suspendovanja povlastica za izvoz šećera, rekao da su 
"one samo privremenog karaktera". Ono što EU zaista želi da zna, a to se pre 
svega smatra carinskim pitanjem, jeste da šećer koji se izvozi iz ove zemlje 
zaista i bude poreklom iz nje, rekao je Baret. 

(Tanjug)