> Izvor: ebart
> Datum: 
> Rubrika: info_politika
> Naslov: Poslanici Skupštine Srbije započeli su juče raspravu o izboru novog guvernera 
> Članak:

Poslanici Skupštine Srbije započeli su juče raspravu o izboru novog guvernera 
NBS, nakon što je okončana rasprava o predlogu o stavljanju van snage odluke o 
izboru guvernera i članova Saveta NBS od 22. jula prošle godine. Poslanici SRS 
i DS oštro su protestovali zato što je počela rasprava o izboru novog 
guvernera, a da sadašnji guverner Kori Udovički još nije razrešena dužnosti.
Te dve stranke su istakle i da je predlog odluke o stavljanju van snage odluke 
iz jula prošle godine nezakonit i neustavan i upozorile da postoje i 
proceduralne prepreke za raspravu o novom guverneru dok je Udovički još na toj 
dužnosti. Obe partije su najavile i da neće podržati izbor Radovana Jelašića za 
guvernera.
Poslanici SRS najavili su da neće podržati stavljanje van snage odluka o izboru 
guvernera i Saveta NBS ocenjujući da je to pravno besmisleno, jer stvara 
mogućnost da većina stavlja van snage bilo koju odluku koju donese Skupština.
Predsednik parlamenta Dragan Maršićanin istakao je da će pre glasanja o novom 
guverneru odluka o stavljanju van snage odluke o izboru Kori Udovički biti 
objavljena u "Službenom glasniku Srbije". Poslanici SRS ocenili su da 
predsednik parlamenta ne može unapred da zna da će predložena odluka biti i 
usvojena u Skupštini.
Šef poslaničke grupe DS Boris Tadić predložio je da se predlog o izboru 
Radovana Jelašića za novog guvernera povuče dok se ne usvoje određeni zakoni, 
među kojima i zakon o sukobu interesa.
Tadić je kazao da Jelašić i kandidat za predsednika Saveta NBS Vojin Bjelica, 
za koga je rekao i to da je bio član SPS, a što je Dačić potvrdio, mogu da budu 
sumnjičeni za sukob interesa zbog političke pripadnosti, ali i poslova u 
određenim bankama.
Inače, poslanik DSS Đorđe Mamula tokom rasprave je rekao da je Vlada Srbije 
"štampala novac" da bi kompaniji "Braća Karić" bilo vraćeno 2.600.000.000 
dinara, što je dovelo do povećanja cene evra na tržištu.