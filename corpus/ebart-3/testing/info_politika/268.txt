> Izvor: matf
> Datum: 
> Rubrika: info_politika
> Naslov: Još nisu pohapšeni svi koji su u ratnim godinama odlazili na tajanstvene 
> Članak:

zadatke u Bosnu i Hrvatsku

ŠID - Moj sin u životu mrava nije zgazio. Ovde ga svi znaju kao dobrog čoveka. 
Kada smo početkom devedesetih osetili da se u Brsni nešto sprema, došli smo u 
Srbiju. Moji sinovi Aca i Velja su vredno radili da bi svojim porodicama 
obezbedili normalan život. Hoće li neko da mi objasni zašto je uhapšen? - kroz 
suze govori majka uhapšenog Aleksandra Medića (38), pripadnika paravojne 
formacije "Škorpioni", osumnjičenog da je jula 1995. godine učestvovao u 
streljanju šest mladića u mestu Gosginske Bare, u blizini Trnova. Stanovnici 
Šida su juče prema neznancima bili izuzetno nepoverljivi, a prikazivanje snimka 
na kojem se jasno vidi kako nekolicina njihovih dojučerašnjih komšija likvidira 
grupu zarobljenika vidno ih je uznemirila. Za novine nisu želeli da pričaju, a 
i oni koji su se usudili da se "otvore" nisu hteli da im pominjemo imena. 
Primetivši novinare iz Beograda, ispred autoperionice "A i V" (Aca i Velja 
Medić) na periferiji Šida ubrzo se sakupila grupa ne baš prijateljski 
nastrojenih komšija i prijatelja.
- Nemoj da me je neko slikao, sve ću mu polomiti. Nema tu šta da se piše, i da 
je ubio stotinu ljudi, on je moj prvi komšija. Zašto ste došli ovde? Niti znate 
kako se danas ovde živi, ni kako smo živeli za vreme rata. Bilo je šta je bilo, 
to treba zaboraviti. Te "gedže" koje su Hagu prodale kasetu su sitne duše. Aca 
Medić to drugome sigurno ne bi uradio. Idite u policiju pa njih pitajte zašto 
su uhapsili ove ljude - kroz stisnute zube rekao nam je Medićev prvi komšija, 
koji i pored našeg upornog insistiranja nije želeo da se predstavi. Videvši da 
se ispred Medićeve kuće nešto dešava, prišao nam je još jedan Medićev prijatelj 
koji nas je "prijateljski" upozorio da je bolje da se vratimo odakle smo došli, 
"da ne bi bilo belaja". Poslušali smo ga. U Šidu je juče bilo naizgled mirno. 
Učenici osnovne škole u centru grada organizovali su maskenbal, a bašte kafića 
bile su pune. Ipak, retko se ko smejao. Prepričavala su se noćna hapšenja i 
snimci prikazani na televiziji dva dana ranije. Dok su mnogi bili šokirani 
sadržajem prikazanog snimka, bilo je i onih koji su najviše žalili "što budale 
nisu razmišljale i dozvolile da se tako nešto uopšte snimi". Za kasetu se, 
kažu, odavno znalo, a mnogi su imali priliku i da je pogledaju. Naši 
sagovornici pričali su da u gradu još vlada veliki strah od preostalih 
pripadnika "Škorpiona" jer, kako su naglašavali,, još nisu pohapšeni svi koji 
su u ratnim godina oddazili na tajanstvene zadatke u Bosnu i Hrvatsku i odatle 
se vraćali sa brdom para". Ako se zna da je Vukovar od Šida udaljen samo 
tridesetak kilometara, onda tvrdnje da su mnogi momci iz Srema tamo odlazili 
"na vikend" nije daleko od istine. Vlasnik jedne od prodavnica u Šidu kaže da 
je posle hapšenja mnogama u ovom gradu laknulo.
- Od nekih ljudi u ovom mestu jednostavno nije moglo da se živi. Vozali su se 
džipovima, pretili ljudima, zavodili teror. Ni policija im nije smela ništa pa 
su saobraćajci obično strogoću trenirali na vozačima "fiće" i , juga", da bi 
čim prođe neki džip sa zatamnjenim staklima, po pravilu okretali glave. Skupilo 
se dosta te fele posle ovih ratova. Pošten svet ovde danas nema od čega da 
živi, a neki džabalebaroši plivaju u parama. Nijedan posao ne može da se 
započne ako nisi dobar sa ovima na vlasti - rekao je naš sagovornik, 
aludirajući na vlast Srpske radikalne stranke u ovom mestu. U potrazi za 
rodbinom preostalih uhapšenih članova "Škorpiona" dugo smo lutali ulicama Šida. 
Ispostavilo se da Medića i Petraševića ima na desetane, i da većina njih potiče 
iz obližnjih Vinkovačkih Banovaca. Naša potraga pokazala se poprilično 
bezuspešnom, jer su svi za koje smo se interesovali bili ili "na njivama", ili 
"u vikendicama". Da su u najzapadnijem sremskom gradu ratni ožiljci još 
vidljivi najbolje govore reči mladića koji nam se predstavio kao "Srbin iz 
Bosne".  Šta ima o njima da pišete, oni ne vrede ni crno ispod nokta. Pišite o 
ljudima koji su stvarno nešto dobro uradili, o Radovanu Karadžiću i Ratku 
Mladiću ovim rečima iz Šida nas je "ispratio" naš poslednji sagovornik.