> Izvor: matf
> Datum: 
> Rubrika: info_politika
> Naslov: Kopaonik, 4. marta (Tanjug) 
> Članak:


Srpski ministar za privredu i privatizaciju Aleksandar Vlahović odbacio je 
danas kao osnovane zahteve sindikata kragujevačke "Zastave" da oni vode 
postupak restrukturisanja tog preduzeća, jer nisu za to ovlašćeni po zakonu. 

Reagujući na jučerašnje događaje u kragujevačkoj "Zastavi", Vlahović je 
novinarima rekao da su radnici izmanipulisani navodnom povoljnijom ponudom 
kanadskog "Jukana", od, za sada, jedine koju je dao američki "Nukarko". 

"Nema nikakve nove ponude", rekao je Vlahović i dodao da je od kanadskog 
"Jukana" Ministarstvo za privatizaciju dobilo samo jedan i-mejl, sredinom 
februara, bez ikakvih konkretnih podataka o poslovanju te firme i jasnog plana 
o restrukturisanju "Zastave". 

Vlahović je ponovio da je Ministarstvo otvoreno za nove ponude u procesu 
privatizacije "Zastave" i dodao da nikakva ekskluzivnost u procesu 
privatizacije "Zastava automobila" nije data "Nukarku". 

Ali, sa druge strane, ponuda kanadskog "Jukana", vlasnika Stevana Pokrajca, 
prilično je neozbiljna i stvara pogrešnu sliku kod sindikata "Zastave", koji 
neopravdano protestuju, smatra Vlahović.