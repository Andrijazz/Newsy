> Izvor: matf
> Datum: 
> Rubrika: info_politika
> Naslov: BEOGRAD (Beta) - Predsednik Glavnog odbora Socijalističke partije Srbije Ivica 
> Članak:

Dačić izjavio je da na današnjoj sednici GO nije bilo zahteva da on bude 
razrešen dužnosti predsednika tog tela.
"Da neko drugi bude izabran na moje mesto, ja prvo treba da budem razrešen. Mi 
se nismo izjašnjavali ni o kakvom zahtevu Slobodana Miloševića, izjašnjavali 
smo se o tome da li ja treba da budem razrešen dužnosti predsednika GO i takvih 
zahteva nije bilo", rekao je Dačić novinarima posle sednice GO u Beogradu.
On je, takođe, rekao da na sednici GO, koja je bila zatvorena za javnost i 
trajala od 11 do 19 sati nije bilo reči o smeni Milorada Vučelića, Milutina 
Mrkonjića i Aleksandra Vulina.
Kako Beta saznaje, Vulin je podneo ostavku na sve funkcije u stranci, koju je 
kritikovao "zbog napuštanja izvorne radničke partije i antifašističke 
koncepcije", kao i zbog nedefinisane pozicije na političkoj sceni.
Vulin je potom napustio sednicu GO, ali GO, kako je kazao Dačić, nije prihvatio 
njegovu ostavku ukoliko ona nije neopoziva.
Dačić je kazao da je na sednici GO zaključeno da će SPS uskratiti podršku Vladi 
Srbije ukoliko četiri generala budu uhapšena i izručena Haškom tribunalu.
"Mi za sada ne menjamo naš odnos prema Vladi Srbije. Tražimo od Demokratske 
stranke Srbije (DŠ) da jasno definiše svoj stav prema izručenju četiri 
generala", kazao je Dačić.
Dačić je kazao da je na sastanku ocenjeno da je njegov rezultat na 
predsedničkim izborima "slabiji od željenog", da je on time lično najviše 
nezadovoljan, ali da je GO zaključio da to treba da bude dodatna motivacija za 
bolji rezultat SPS na lokalnim izborima.
Cilj današnje sednice bio je, prema Dačićevim rečima, da se stavi tačka "na sva 
ova negativna dešavanja koja su se ovih dana odvijala po medijima" koji su 
"najavljivali spektakularnu sednicu".