> Izvor: matf
> Datum: 
> Rubrika: info_politika
> Naslov: ŠEST POBEDNIČKIH STRANAKA PODELIĆE 14,5 MILIONA DINARA
> Članak:


Najviše para dobiće radikali 4,7 miliona dinara, DSS 3, 
DS 2,1, G 17 plus 1,9 dok će SPS i SPO-NS dobiti po 1,2 miliona dinara. 
Finansiranje izborne kampanje po starom zakonu, a 
političkih stranaka po novom - kaže ministar Božidar Đelić

PET  stranaka i jedna koalicija, koje su ušle u Skupštinu Srbije, podeliće, 
srazmerno broju osvojenih mandata, 14,5 miliona dinara budžetskih para 
namenjenih finansiranju izborne kampanje.
Najviše para, logično, pripašće onoj stranci koja je osvojila najviše mandata. 
SRS sa 82 poslanička mandata dobiće 4.772.400 dinara. DSS sa 53 poslaničke 
stolice primiće 3.084.600 dinara. Trećekotiranoj DS, sa 37 poslanika, sleduje 
2.153.400 dinara. G 17 plus, koji je osvojio 34 poslanička mesta dobiće 
1.978.800 dinara, dok će SPS i koalicija SPO-NS, sa po 22 mandata, dobiti po 
1.280.400 dinara.
Podsećanja radi, partije i koalicije koje su učestvovale u izbornoj trci 
potrošile su u proseku oko 15.000 evra (za overu 10.000 potpisa birača i 
sudskog overivača). One koje su "ušle" u srpski Parlament, u zavisnosti koliko 
su mandata osvojile, delimično će utrošeni novac i vratiti. Stranke koje nisu 
uspele da pređu cenzus od 5 odsto neophodan za ulazak u parlament, jednostavno 
su novac potrošile uzalud.
Novac za finansiranje izborne kampanje, podseća u razgovoru za "Novosti" 
ministar finansija Božidar Đelić, parlamentarnim strankama biće podeljen na 
osnovu "starog" zakona, jer su izbori održani u "staroj godini".
- Prema starom zakonu, kaže Đelić, strankama koje su ušle u Parlament pripada 
1.000 prosečnih neto zarada isplaćenih u privredi u oktobru (u mesecu koji je 
prethodio mesecu u kome su raspisani izbori). Ta sredstva raspodeliće se 
partijama srazmerno osvojenim mandatima.
Prema rečima Đelića novi Zakon o finansiranju političkih organizacija stupio je 
na snagu 1. januara, i po njemu stranke će biti izdašnije finansirane - možda 
čak dva do tri puta nego do sada. To je zakon za koji su glasale sve političke 
stranke u parlamentu i koji je do kraja pravedan. Jer, osim para koje će od 
države  dobijati, stranke će biti strože kontrolisane, neće biti anonimnih 
donatora, moraće da naznače dva lica koja će biti odgovorna za zakonito 
finansiranje i trošenje para. Sve to proveravaće nezavisna revizorska kuća, a 
izveštaji će biti objavljivani u Službenom glasniku Srbije.
Prednost u finansiranju imaće stranke koje su ušle u parlament, jer su to 
potvrdom naroda i zaslužile. One će dobiti 0,15 odsto od budžeta Srbije 
(umanjeno za transfere drugim nivoima vlasti kao što je lokalna samouprava, na 
primer). Sve parlamentarne partije dobiće po 30 odsto tih sredstava, dok će se 
preostalih 70 odsto budžetskih para podeliti strankama srazmerno broju 
osvojenih mandata poslanika ili odbornika, kaže Đelić.