> Izvor: ebart
> Datum: 
> Rubrika: info_politika
> Naslov: KO JE NOVI POSLANIK G17 PLUS 
> Članak:

KO JE NOVI POSLANIK G17 PLUS 

Zahvaljujući Sredoju Mihajlovu, G17 plus je od 3. oktobra postala parlamentarna 
stranka, dok je istovremeno, Koalicija "Vojvodina" ostala je bez jednog svog 
poslanika. Sredoje Mihajlov za sebe kaže da je od povratka višepartijskog 
sistema u Srbiju bio dosledni opozicionar. U borbi za te ideje, u poslednjih 
desetak godina, promenio je četiri partije ili koalicije. 

Sredoje Mihajlov je rođen 18. februara 1945. godine u Elemiru, gde je završio 
osnovnu i srednju školu, a gimnaziju u Zrenjaninu. Diplomirao je na Prirodno - 
matematičkom fakultetu u Beogradu, na odseku za matematiku. Magistrirao je 
informatiku na Tehničkom fakultetu u Zrenjaninu. Poslednjih 20 godina bio je na 
raznim rukovodećim mestima u privredi. 

Mihajlov je 1991. godine bio jedan od osnivača Demokratske stranke u 
Zrenjaninu. Nezadovoljan odlukom tadašnjeg predsednika demokrata dr Dragoljuba 
Mićunovića da se ova stranka ne priključi DEPOS-u, sa grupom istomišljenika 
napušta DS i osniva Demokratsku stranku Srbije. Kao poslanik DEPOS-a u 
pokrajinskoj skupštini zalagao se za veća ovlaštenja Vojvodine. Ne slažući se 
sa politikom dr Vojislava Koštunice kad je reč o Vojvodini, Mihajlov je 1993. 
godine napustio i DSS i sve do 1996. godine nije bio član ni jedne stranke. 
Tada je, sa Nenadom Čankom, Miletom Isakovom i Draganom Veselinovom učestvovao 
u obrazovanju Koalicije Vojvodina. Bio je poslanik u Veću građana Savezne 
Skupštine od 1996. godine. Od 2000. godine je poslanik u republičkom 
parlamentu. U prvoj polovini ove godine, Mihajlov je, kaže, isključen iz KV. Od 
3. oktobra je postao član stranke G 17 plus. 

Govoreći za šta će se zalagati u Narodnoj skupštini sada kada je "promenio 
stranački dres", Mihajlov kaže da će tražiti "bolji položaj Vojvodine u novom 
ustavu Srbije". 

Sredoje Mihajlov je član tri skupštinska odbora: za saobraćaj i veze, 
poljoprivredu i vodoprivredu i za rad, boračka i socijalna pitanja. Direktor je 
Direkcije za izgradnju grada u Zrenjaninu i član je Rotari kluba.