> Izvor: ebart
> Datum: 
> Rubrika: info_politika
> Naslov: U Prištini održani razgovori o nacionalnim zajednicama
> Članak:

U Prištini održani razgovori o nacionalnim zajednicama

PRIŠTINA (Srna) - Šef UNMIK-a Hari Holkeri održao je  juče u Prištini sa 
predstavnicima svih nacionalnih zajednica i kosovskih institucija prvu rundu 
razgovora  i konsultacija o izvodljivosti  i operacionalizaciji devet 
standarda. Sastanak je održan pošto je Holkeri pre dvadesetak dana o 
standardima obavio konsultacije sa članicama Kontakt grupe i SB UN.
Predstavnici Srba Oliver Ivanović i Dragiša Krstović uložili su više desetina 
konkretnih primedbi na ponuđeni operacioni plan standarda, tražeći prioritetno 
da srpska strana aktivno učestvuje u njihovoj formulaciji i stilizaciji.
- U pitanju je utvrđivanje konačne forme svih devet standarda, zbog čega smo 
zatražili i u pisanoj formi uložili zahtev da standardi ne budu uslov konačnog 
statusa Kosova, kako to albanska strana traži, nego  da budu cilj svih 
subjekata kosovskog društva, uslov i rezultat normalnog života za sve građane - 
rekao je SRNI šef Koalicije "Povratak" Dragiša Krstović. 
On je istakao  da je zatraženo da u  realizaciji i uspostavljanju standarda 
aktivno učestvuju Srbi, a ne da budu  puki predmet, kao ia da standardi budu 
precizno formulisani kako se ne bi ostavila mogućnost suštinski različitog 
tumačenja. 