> Izvor: ebart
> Datum: 
> Rubrika: info_politika
> Naslov: SPO NASTOJI DA  ZAMENI NEPOSLUŠNE POSLANIKE
> Članak:

SPO NASTOJI DA  ZAMENI NEPOSLUŠNE POSLANIKE

Saopštena imena "rezervi" koje ulaze u poslaničke klupe. Dosadašnji poslanici 
odbijaju da ustupe mesta novima

BEOGRAD - Predsedništvo Srpskog pokreta obnove, pozivajući se na prošlonedeljnu 
odluku Glavnog odbora ove stranke, juče je odlučilo da devet "spornih" 
poslanika u Skupštini Srbije i jedan u Parlamentu državne zajednice zameni 
drugim, "novim" članovima SPO i tako "smeni" neposlušne.
Budući da je Ustavni sud decidan u stavu da su isključivi vlasnici mandata 
poslanici, ostaje da se vidi kako će SPO ovu odluku sprovesti u delo. U ovoj 
stranci blanko ostavke nisu potpisivane, a pravno tumačenje Predsedništva SPO 
za zamenu poslanika "leži" u objašnjenju da je "ova odluka u skladu sa 
predizbornim koalicionim sporazumom SPO i Nove Srbije Velimira Ilića".
U ovom sporazumu, na koji se SPO poziva, piše da je nosilac liste SPO-NS Vuk 
Drašković, a da član 6 ugovora o izbornoj koaliciji glasi: "SPO i NS samostalno 
određuju svoje poslaničke kandidate na zajedničkoj listi i samostalno određuju 
svoje poslanike posle izbora".
Međutim, pošto su poslanici već imenovani neposredno posle izbora, ostaje da se 
vidi kako će SPO uspeti da "preskoči" tumačenje Ustavnog suda Srbije.
Novi poslanici SPO u Skupštini Srbije, po odluci Predsedništva SPO su Dragana 
Petrović, Žika Gojković, Milomir Šljivić, Zoran Milenković, Toma Petrović, 
Mirko Čikiriz, Branko Teodosijević, Branko Popović, i Goran Popović. Poslanički 
mandat u Parlamentu SCG "dodeljen" je Slobodanu Stanojeviću.
Devet narodnih i jedan poslanik Skupštine SCG, da podsetimo, već su se 
izjasnili da ovakvu odluku neće prihvatiti, te da su, u skladu sa izbornom 
voljom građana, oni neprikosnoveni vlasnici mandata.