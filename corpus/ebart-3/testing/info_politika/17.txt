> Izvor: ebart
> Datum: 
> Rubrika: info_politika
> Naslov: Mićunović i Tadić u Vašingtonu
> Članak:

Mićunović i Tadić u Vašingtonu

VAŠINGTON (Tanjug) - Amerika računa na demokratsku vlast u našoj zemlji, a SAD 
su Srbiji i Crnoj Gori strateški partner od koga zavisi veliki deo pomoći, 
izjavio je predsednik Veća građana Savezne skupštine Dragoljub Mićunović po 
završetku tradicionalnog Molitvenog doručka u Beloj kući u Vašingtonu. 
"Zaključak američke strane je da smo mi učinili mnogo u reformama, da postoji 
zastoj i da ima problema, ali treba da se nastavi obostrana i još intenzivnija 
saradnja kako bi se problemi rešavali", preneo je Mićunović posle razgovora sa 
zvaničnicima SAD. U Stejt Departmentu Mićunović se susreo sa DŽenet Boug. Ona 
je istakla da je administracija SAD protiv rezolucije o nezavisnosti i da su 
oni veoma zainteresovani za otpočinjanje dijaloga između Beograda i Prištine, 
naglašavajući da će se zalagati za dosledno sprovođenje rezolucije 1244. 
Mićunovićevi sagovornici su istakli i pitanje hapšenja osumnjičenih za ratne 
zločine, pre svih Ratka Mladića, ali i Veselina Šljivančanina i Miroslava 
Radića, kao i pristup dokumentima iz naših arhiva. 
- Pristupanje naše zemlje "Partnerstvu za mir" je izuzetno važno političko, 
vojno i ekonomsko pitanje i treba ga što pre realizovati, ocenio je 
potpredsednik Veća građana Savezne skupštine Boris Tadić, koji je takođe boravi 
u Vašingtonu. "Bez toga nećemo moći da utičemo na rešavanje problema Kosova", 
primetio je on. Tadić je razgovarao i o neophodnoj reformi vojske SiCG. 
"Međutim, uslov svih uslova je saradnja s Hagom, od čega se neće odustati", 
kazao je Tadić.