> Izvor: ebart
> Datum: 
> Rubrika: info_politika
> Naslov: PREDSEDNIK IZVRŠNOG VEĆA VOJVODINE BOJAN PAJTIĆ
> Članak:

PREDSEDNIK IZVRŠNOG VEĆA VOJVODINE BOJAN PAJTIĆ

Predsednik Izvršnog veća Vojvodine Bojan Pajtić, koji je i potpredsednik 
Demokratske stranke, usprotivio se odluci Odbora Skupštine Vojvodine za pitanja 
ustavno-pravnog pložaja APV o vraćanju u proceduru pokrajinskog osnovnog 
zakona, ocenjujući da ona "nije racionalna ni pravno održiva". U intervjuu 
"Dnevniku" on je demantovao predsednika pokrajinskog parlamenta Bojana Kostreša 
da o toj odluci Odbora postoji saglasnost u vladajućoj koalciji, te odbacio 
mogućnost da u njenoj realizaciji učestvuju poslanici DS-a.

- Za mene je neprihvatljivo da se u trenutku pregovora o prihvatanju Platforme 
PIV-a o položaju APV u novom ustavu, koje kao pokrajinska administracija vodimo 
s parlamentarnim strankama u republičkom parlamentu, sad vraćamo na priče o 
osnovnom zakonu, koji, inače, ne može da se nađe u proceduri pre donošenja 
republičkog ustava. To je pogotovo nelogično zbog toga što je, uz jednoglasnu 
saglasnost svih koalicionih partnera u Pokrajini, Platformom već jasno 
definisan naš zahtev da Vojvodina novim ustavom dobije zakonodavnu, izvršnu i 
delimičnu sudsku vlast, veće izvorne prihode i više nadležnosti. Za taj predlog 
već smo dobili podršku DS-a i SPO-a u republičkom parlamentu, a u toku su 
razgovori sa G17 plus i SPS-om. S tim predlogom upoznaću i republičkog 
premijera i predsednika DSS-a Vojislava Koštunicu, koji uskoro treba da poseti 
Izvršno veće. Plašim se, međutim, da ćemo ovakvim potezima samo rasplinuti ono 
što smo do sad postigli u promovisanju Platforme, jer sad šaljemo signal da 
ponovo lutamo oko koncepta autonomije i da ne znamo šta želimo - ocenio je 
Pajtić.


Kako je moguće da je takva odluka Odbora ipak doneta, i to uz saglasnost i 
poslanika Demokratske stranke?
- Sigurno znam da poslanici DS-a nisu glasali za to da se ponovo radi osnovni 
zakon, već samo za to da se razmotre određeni akti koji su sačinjeni u 
prethodnom skupštinskom sazivu.

Da li različita tumačenja prekjučerašnje sednice nadležnog Odbora ukazuju na 
sukob oko osnovnog zakona u vladajućoj koaliciji, ili, pak, između Veća i 
Skupštine Vojvodine?
- Nema tu nikavih sukoba i ne želim od toga da pravim političko pitanje, niti 
da bilo koga iz naše koalicije doživljavam kao političkog protivnika zbog ovog 
slučaja. Nemam nameru ni da bilo koga kočim ako želi da sad ulazi u tu priču o 
osnovnom zakonu, ali DS u njoj sigurno neće učestvovati.

Koliko je demokrate u Vojvodini uzdrmala kriza u novosadskoj organizaciji 
stranke i da li bi zbog toga mogla doći u pitanje i pozicija šefa pokrajinske 
organizacije DS-a Borislava Novakovića?
- Iako je predsednik gradske organizacije Goran Vasić podneo ostavku, mislim da 
on u tom slučaju nema subjektivnu odgovornost, ali je njegov gest u skladu s 
objektivnom odgovornošću koju on kao odgovaran čovek oseća. Još manje se može 
govoriti o nekoj subjektivnoj odgovornosti gospodina Novakovića za ta 
dešavanja. Greška je napravljena kod izbora odbornika, koja jeste ozbiljna i 
koja se ne sme ponoviti, i zato će novosadski odbor dobiti poverenika, jer 
stranka u takvim slučajevima mora delovati pedagoški.

Kakva su vaša očekivanja od predstojećih izbora u Kuli i da li će oni biti i 
test za DS na kojem će se videti koliki je rejting LDF-a u biračkom telu vaše 
stranke?
- Mislim da će se ti izbori, kao i svi naredni koji nas očekuju, svesti na 
odmeravanje snaga između DS-a i SRS-a. Loše je to što će na demokratskoj sceni 
biti mnogo izbornih lista, jer rasipanje glasova može ići u prilog radikalima, 
ali sam siguran da će DS ipak imati dominantnu podršku. Inače, mislim da se 
precenjuje značaj i uloga izborne liste LDF-a i uveren sam da ona neće odneti 
mnogo glasova Demokratskoj stranci na izborima u Kuli.