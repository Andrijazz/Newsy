> Izvor: ebart
> Datum: 
> Rubrika: info_politika
> Naslov: POVODOM ODLUKE ADMINISTRATIVNOG ODBORA SKUPŠTINE SRBIJE 
> Članak:

POVODOM ODLUKE ADMINISTRATIVNOG ODBORA SKUPŠTINE SRBIJE 

Inicijativa opozicije za izmenu Poslovnika nije prihvaćena 

Na tapetu u Skupštini Srbije našli su se krajem ove nedelje poslanici na 
stalnom radu u parlamentu. Na kraju ovonedeljnog zasedanja, Administrativni 
odbor je doneo odluku da poslaniku na stalnom radu može da prestane radni odnos 
ukoliko napusti salu neposredno nakon što je zatraženo utvrđivanje kvoruma. 

To je, u stvari, bio završetak skupštinskog dana koji je počeo sa zakašnjenjem 
od sat i po, zbog nedostatka kvoruma, a onda je posle 45 minuta rada poslanik 
SRS Gordana Pop-Lazić zatražila da se utvrdi kvorum, uz ocenu da ga nema. 

Na primedbe iz redova DOS- a da opozicija nije u sali, ona je odgovorila da 
"njen zadatak i jeste da onemogući rad parlamenta, kako bi što pre bili 
raspisani izbori". Na ovo je reagovao zamenik šefa poslaničke grupe DOS - 
reforma Srbije Siniša Mitrović koji se pozvao na propis Poslovnika po kojem 
poslanici na stalnom radu moraju da prisustvuju sednicama, jer u suprotnom mogu 
da izgube status stalno zaposlenog. Na sve to je predsedavajući Gordana Čomić 
zatražila od skupštinske službe spisak prisutnih poslanika i 103 poslanika na 
stalnom radu (od ukupno 250) i listu opravdano odsutnih. 

Administrativni odbor se, donoseći odluku o mogućem prestanku radnog odnosa 
onome ko namerno napusti salu, pozvao na Poslovnik, uz zaključak da će o svakom 
konkretnom slučaju upravo ovaj odbor odlučivati. Nakon dvočasovne žučne 
diskusije rečeno je i da oduzimanje statusa stalno zaposlenog poslanika zbog 
ovakve zloupotrebe prava neće uticati na poslanički mandat ili imunitet. 

Protiv odluka Administrativnog odbora bili su predstavnici DSS, SPS i SSJ (SRS 
ne prisustvuje sednicama Odbora, ali svakako nije za ovakvo rešenje) smatrajući 
da se one odnose na opoziciju u parlamentu. Oni su pokrenuli i inicijativu za 
izmenu Poslovnika, ali ona nije prihvaćena. Nije dobio većinu glasova ni 
predlog opozicije da se evidentira prisustvo stalno zaposlenih poslanika, u 
radno vreme od 10 do 18 sati, bez obzira na to da li sede u sali. 

Stav predstavnika DSS Bojane Aleksić je da treba preispitati ustavnost 
skupštinskog poslovnika kao prilagođenog poslaničkoj većini. Ona napominje da 
je "Otpor" već pokrenuo inicijativu da se oceni ustavnost skupštinskog 
pravilnika koji propisuje prestanak radnog odnosa onima koji ne učestvuju u 
raspravama. Aleksićeva smatra da je takva odluka protivustavna. 

Zoran Anđelković(SPS) mišljenja je da je reč o "gušenju opozicije u 
parlamentu", a da je ovo, posle ukidanja TV prenosa, "samo još jedna od takvih 
mera". On je izjavio da "DOS traži da im opozicija obezbedi kvorum jer ne mogu 
da nateraju svoje poslanike da dolaze redovno". 

Utvrđivanje kvoruma 

Dragan Marković Palma smatra da "Administrativni odbor nema prava da sve ovo 
radi sa poslanicima iz opozicije. On je upitao "zašto odluka o kažnjavanju 
neredovnih važi samo za one zaposlene koji traže utvrđivanje kvoruma", 
smatrajući da oni koji to ne traže nikada - 90 stalno zaposlenih poslanika 
DOS-a - često nisu stalno prisutni na sednici. On dodaje da su poslanici DOS-a, 
kao predstavnici vlasti, često i funkcioneri u svojim sredinama i, pored plate 
od 26 hiljada dinara i paušala od šest hiljada, "na račun službenih i privatnih 
kola i dnevnica dobiju i do 100 hiljada dinara". 

On dodaje da su od 13 poslanika SSJ svega tri na stalnom radu u Skupštini "jer 
ova stranka nije tu da zarađuje", pošto je "osam njenih poslanika na raznim 
rukovodećim mestima". 

Predsednik Administrativnog odbora Boško Ristić obrazložio je ovu odluku kao 
još jednu meru u otklanjanju prepreka u donošenju reformskih zakona i 
skupštinskom radu.