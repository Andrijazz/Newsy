> Izvor: ebart
> Datum: 
> Rubrika: info_politika
> Naslov: SPECIJALNO IZDANJE LISTA SOCIJALDEMOKRATIJE O PRIVATIZACIJI 
> Članak:

SPECIJALNO IZDANJE LISTA SOCIJALDEMOKRATIJE O PRIVATIZACIJI 

Vuk Obradović, predsednik SD ističe da se privatizacijom ogromno nacionalno 
bogatstvo sliva u džepove malog broja ljudi 

Suštinu procesa privatizacije čini transformacija državne i društvene svojine u 
privatnu. Ovaj svojevrsni proces prvobitne akumulacije kapitala, međutim, nije 
bio u funkciji osnovnih ciljeva tranzicije - uspostavljanja tržišne privrede i 
poretka vladavine prava, kaže predsednik Socijaldemokratije Vuk Obradović, 
povodom vanrednog izdanja stranačkog lista koji je posvećen korupciji u 
privatizaciji fabrika i preduzeća Srbije. 

Predsednik SD smatra da promena vlasničke strukture u oblasti privrede pokreće 
pitanje sudbine nacionalnog bogatstva u čijem su stvaranju tokom vladavine 
socijalističkog poretka ravnopravno učestvovali svi građani. "Preraspodela 
nacionalnog bogatstva podstiče izmene odnosa snaga u društvenoj strukturi moći, 
što privatizaciju neizbežno čini poprištem oštrih sukoba interesa, sa 
kontroverznim posledicama po društvo. Težnja različitih interesnih grupa za 
sticanjem ekonomske moći, kao neophodnog preduslova za održanje ili osvajanje 
vlasti, u spoju sa slabim institucijama vladavine prava, učinila je svojinsku 
transformaciju pogodnom za rast korupcije i drugih zloupotreba", ocenjuje 
Obradović. 

U specijalnom izdanju lista "Socijaldemokratija" koje će danas biti javno 
predstavljeno detaljno su obrađeni razni slučajevi zloupotreba koji ukazuju na 
veliku mogućnost korupcije prilikom privatizacije u Srbije. 

"Pratimo proces privatizacije, gotovo u svim firmama u Srbiji. Zanimljiva su 
svakako saznanja do kojih smo došli. Naime, privatizacija se odvija po jednom 
istom modelu. Ono što se dešava u jednom preduzeću dešava se u svim ostalim", 
konstatuje predsednik SD. 

On ističe da je u igri model koji je unapred kreiran, s namerom da se to 
ogromno nacionalno bogatstvo slije u džepove malog broja ljudi. Mi želimo da 
sve te malverzacije razotkrijemo dokraja i, budući da smo shvatili o kojem 
modelu privatizacije je reč, rešili smo da to obelodanimo u specijalnom izdanju 
stranačkog lista. 

"Mnogi tenderi, aukcije i berzanske transakcije su, nema sumnje, namešteni", 
tvrdi Obradović. 

Kao primer on navodi "Raketu" iz Užica. "Na aukciji su se pojavila dva učesnika 
- jedno fizičko lice i neko pravno lice. Ustanovili smo da je to fizičko lice 
izvesni Miloš Radenković, vlasnik firme koja, tobože, učestvuje u aukcijskom 
nadmetanju. Početna cena se nije pomerala. O čemu je zapravo bila reč? Čovek 
se, zapravo nadmetao sam sa sobom", kaže Obradović. 

U listu su obrađene privatizacije mnogih fabrika, poput valjevskog "Uzora", 
"Industrije obuće Pančevo", "Soko- Štarka", "Jugoagenta", " Mabara", "Ušća" i 
mnogih drugih.