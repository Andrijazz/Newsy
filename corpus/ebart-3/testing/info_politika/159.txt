> Izvor: ebart
> Datum: 
> Rubrika: info_politika
> Naslov: Statusna konferencija na suđenju bivšem predsedniku Srbije
> Članak:

Statusna konferencija na suđenju bivšem predsedniku Srbije

- Milošević naveo 1.631 potencijalnog svedoka odbrane

BEOGRAD - Bivši predsednik SRJ i Srbije Slobodan Milošević pojaviće se danas u 
sudnici Haškog tribunala na statusnoj konferenciji pred izvođenje dokaza 
odbrane koja počinje 5. jula. Milošević, koji će se braniti sam, 13. aprila je 
Sudskom veću dostavio poverljivi spisak sa imenima, uglavnom pod pseudonimima, 
1.631 potencijalnog svedoka odbrane i listu dokaza na oko 5.000 stranica.
Sudsko veće je naložilo Miloševiću da, u interesu pravde, otkrije pun identitet 
svedoka. Međutim, po pravilima Tribunala, odbrana, za razliku od optužbe, nije 
obavezna da to unapred otkrije. Koliko će se svedoka pojaviti i koji, kao i ko 
će biti prvi, znaće se posle statusne konferencije, jer će konačni spisak i 
broj odrediti sudije, uz poštovanje Miloševićevog predloga. Sigurno će broj 
svedoka biti smanjen, jer je optuženi dobio 150 dana za izvođenje svojih 
dokaza. U tom roku svedoke će ispitivati i tužilac i "prijatelji suda".
Optužnica tereti Miloševića za genocid u BiH 1992-1995, i zločine protiv 
čovečnosti u Hrvatskoj 1991-1992. i na Kosovu 1999. godine. Suđenje je počelo 
12. februara 2002. godine, a do završetka svog dokaznog postupka 25. februara, 
Tužilaštvo je saslušalo 296 svedoka.