> Izvor: ebart
> Datum: 
> Rubrika: info_politika
> Naslov: KOMPLETIRANE PREDIZBORNE KOALICIJE ZA SEPTEMBARSKE IZBORE U CRNOJ GORI 
> Članak:

KOMPLETIRANE PREDIZBORNE KOALICIJE ZA SEPTEMBARSKE IZBORE U CRNOJ GORI 

Andrija Mandić (SNS) i Toma Nikolić (SRS) ocenili da je stvaranje srpske 
koalicije "istorijski trenutak". Stranke i koalicije "bruse" izborne liste, na 
kojima nema većih promena u odnosu na ranije izbore

PODGORICA - Ovo je veliki dan za srpski narod u Crnoj Gori!
Ovim rečima je juče Andrija Mandić, predsednik Srpske narodne stranke, otvorio 
svečanost potpisivanja sporazuma kojim su četiri partije i dve nevladine 
organizacije formirale "Srpsku listu" za crnogorske izbore u septembru. 
- Možda to sada tako ne izgleda, ali ovo je istorijski događaj - dodao je Toma 
Nikolić, zamenik predsednika SRS.
Uz Mandića i Nikolića, koalicioni sporazum potpisali su Zoran Žižić, predsednik 
novoosnovane Demokratske stranke jedinstva, dr Novo Vujošević, lider Narodne 
socijalističke stranke, dr Momo Vuksanović, predsednik NVO "Srpsko narodno 
vijeće" i Vojin Grubač, predsednik NVO "Akademska alternativa". Cilj koalicije, 
rečeno je, pre svega, jeste borba za prava srpskog naroda u Crnoj Gori, ali i 
ujedinjenje Crne Gore i Srbije u "najboljoj državnoj formi". Procenjeno je da 
će "Srpska lista" na izborima osvojiti "najmanje dvocifren" procenat glasova. 
Redoslad kandidata za poslanike i odbornike na predizbornim listama ove 
koalicije biće određen do kraja nedelje.
"Srpska lista" će, izgleda, biti jedina "inovacija" u crnogorskom političkom 
životu. I ostale partije i koalicije, naime, pripremaju izborne liste, ali, 
barem kada je reč o glavnim akterima, nema ničega novog u odnosu na prethodne 
izbore. Tako će nosioci poslaničke liste tročlane koalicije nastale iz 
referendumskog bloka za zajedničku državu biti Predrag Bulatović, Predrag 
Popović i Ranko Kadić, lideri SNP, NS i DSS, dok većinu mesta na listi 
zauzimaju aktuelni poslanici iz tih stranaka. 
Nosilac liste vladajuće koalicije je - po ko zna koji put - Milo Đukanović, 
lider DPS, slede Svetozar Marović, Ranko Krivokapić (SDP)... Prema sporazumu, 
66 mesta pripada DPS, 14 - SPP, a jedno Hrvatskoj građanskoj inicijativi.
Inače, portparol DPS Predrag Sekulić odbacio je mogućnost postizborne koalicije 
sa SNP, o čemu se u poslednje vreme dosta pričalo.