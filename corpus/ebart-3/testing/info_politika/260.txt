> Izvor: matf
> Datum: 
> Rubrika: info_politika
> Naslov: ČEDOMIR JOVANOVIĆ O RADU RUKOVODSTVA STRANKE 
> Članak:


Boris Tadić praktično poručio građanima da je Koštunica sudbina Srbije 
  
Demokratsku stranku sada karakteriše pasivnost, odsustvo politike i opšta 
konfuzija, ocenio je juče Čedomir Jovanović, bivši član i potpredsednik DS-a, a 
sada lider liberalno-demokratske frakcije. On je istakao da je svojim 
poslednjim izjavama da je vladu nemoguće smeniti Boris Tadić, predsednik DS-a, 
praktično poručio Srbiji da joj je Koštunica sudbina. Jovanović kaže da to nije 
tačno i najavljuje da će, zbog toga, LDF krenuti sa konsultacijama u stranci 
oko prioriteta politike DS-a.

Prema Jovanovićevim rečima, neprihvatljiva je Tadićeva ocena o nemogućnosti 
smene vlade: "Tako nešto u Miloševićevo vreme nijedan funkcioner DS-a nije 
rekao, a vlada Mirka Marjanovića je smenjena, iako je imala 150 poslanika u 
parlamentu." Da je u stranci opšta konfuzija dokaz je, po njemu, i izjava 
potpredsednika stranke Slobodana Gavrilovića kako bi DS mogao ući u vladu, "a 
to je logika - ako ne možeš da ih pobediš, ti im se pridruži". Jovanović zamera 
rukovodstvu stranke i to što, kako je rekao, nema jasne odgovore na lošu 
ekonomsku politiku vlade, privatizaciju policije i pravosuđa, manipulacije 
kosovskim Srbima i nefunkcionisanje SCG. Razlog je, smatra, u tome što i nema 
nekih suštinskih razlika između Tadića i Koštunice, a uveren je da se članstvo 
DS-a s tim ne slaže.

Godinu dana su ćutali, ništa nije urađeno, iako je vlada loše radila, kaže 
Jovanović i dodaje: "Ako ne znaju kako da smene vladu, neka pitaju članstvo 
stranke". On podseća da je vladu Zorana Živkovića, "koja je u tom trenutku 
imala bolji rejting nego Koštunica sada", srušio SDP. To je stranka, kaže, koja 
je posle toga u parlament ušla na listi G17 plus, a koja sada najviše kritikuje.

Prema Jovanovićevim rečima, rukovodstvo DS-a je aktivno samo na 
"disciplinovanju" neistomišljenika. On je kazao da će, posle najavljenih 
konsultacija u stranci u svim većim gradovima, LDF ponuditi simpatizerima i 
biračima plan akcije, koji će imati jasne odgovore na pitanja o kojima 
rukovodstvo DS-a ćuti, ili ima pogrešan stav.