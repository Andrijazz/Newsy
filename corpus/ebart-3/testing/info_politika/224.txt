> Izvor: matf
> Datum: 
> Rubrika: info_politika
> Naslov: Doris Pak o incidentima u Vojvodini
> Članak:


Delegacija Evropskog parlamenta za utvrđivanje činjenica u Vojvodini smatra da 
Vlada Srbije ozbiljno shvata međunacionalne incidente u pokrajini, ali da 
policija mora brže da reaguje, izjavila je šef delegacije Doris Pak. 

Delegacija je u razgovorima sa žrtvama incidenata, predstavnicima nacionalnih 
manjina, kao i predstavnicima MUP i zvaničnicima u Novom Sadu i Beogradu 
saznala da policija nije reagovala dovoljno brzo ni adekvatno na međuetničke 
incidente. Pak smatra da je neophodno da se predstavnici mađarske nacionalnosti 
prime u policijske redove.
Pak se juče sastala sa premijerom i predsednikom Srbije Vojislavom Koštunicom i 
Borisom Tadićem, šefom diplomatije SCG Vukom Draškovićem, kao i ministrima 
policije, pravde i odbrane Draganom Jočićem, Zoranom Stojkovićem i Prvoslavom 
Davinićem.