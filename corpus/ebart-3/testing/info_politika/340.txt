> Izvor: ebart
> Datum: 
> Rubrika: info_politika
> Naslov: BEOGRAD - Venecijanska komisija je utvrdila mišljenje o uslovima za referendum 
> Članak:

BEOGRAD - Venecijanska komisija je utvrdila mišljenje o uslovima za referendum 
u Crnoj Gori, saznao je sinoć Tanjug iz pouzdanih diplomatskih izvora. U članu 
39. dokumenta Venecijanske komisije kaže se da se "odluka o samoopredeljenju i 
nezavisnosti prihvata i legalizuje u međunarodnoj praksi ukoliko za tu odluku 
glasa više od 50 odsto upisanih birača".
Poslednja rečenica zaključka Venecijanske komisije, u koji je Tanjug imao uvid, 
glasi: "Komisija snažno preporučuje da budu održani ozbiljni pregovori između 
vlasti i opozicije unutar Crne Gore sa ciljem da bude postignut konsenzus o 
principima održavanja i primene rezultata referenduma, a posebno u odnosu na 
određivanje potrebne većine koja bi se zahtevala kako bi se osiguralo da ishod 
referenduma prihvate sve najvažnije političke stranke u Crnoj Gori". Kad je reč 
o referendumskom pitanju, Venecijanska komisija je mišljenja da bi međunarodne 
standarde zadovoljila sledeća formulacija: "Da li želite da Republlka Crna Gora 
bude nezavisna država sa punim međunarodnim i pravnim subjektivitetom?".
Pošto 16. decembra Venecijanska komisija zvanično bude usvojila ovaj zaključak, 
trebalo bi da ga potvrdi i Savet ministara Evropske unije, čime on postaje i 
zvaničan stav Unije. EU će zatim odrediti svog predstavnika koji će učestvovati 
u dijalogu vlasti i opozicije u Crnoj Gori oko definisanja svih standarda i 
uslova za referendum.