> Izvor: matf
> Datum: 
> Rubrika: info_politika
> Naslov: POVODOM PREDLOGA DA SE SMANJI BROJ POSLANIKA U REPUBLIČKOJ SKUPŠTINI
> Članak:


Čedomir Antić: Bilo bi dobro da imamo i senat od 40 do 50 članova. Tomislav 
Nikolić: Radikalima odgovara manji broj poslanika. Milorad Vučelić: Nije niko 
ofrlje smislio da ih bude baš 250

IDEJA da broj poslanika u parlamentu Srbije bude manji od sadašnjih 250, kod 
sagovornika "Novosti" naišla je na oprečne komentare. Od "ja tu ne bi ništa 
dirao" do toga da skupštinske klupe, valja ozbiljno prorediti.
Za prvog čoveka srpske skupštine Predraga Markovića, dileme nije bilo. Po 
njemu, sadašnji sastav radi vrlo efikasno, što pokazuje broj donetih zakona, 
najveći od kada je uveden višestranački parlamentarizam. 
Ipak, po nekim Markovićevim proračunima, broj poslanika mogao da bude između 
234 i 236. Parametri su mu ukupan broj stanovnika, i u njemu nacionalne manjine.
- U parlamentarnim demokratijama sa dužom tradicijom nema potrebe za velikim 
brojem poslanika, jer su sve najvažnije zakone odavno doneli. Ali, pošto nas 
čekaju mnogobrojni propisi do "evropskih vrata" i broj onih koji će ih doneti 
mora biti veći - ističe Marković.
Markovićev kolega iz G 17 plus Čedomir Antić, međutim, smatra da "Srbija ima 
previše i političke i državne birokratije" i bilo bi dobro da ona počne da se 
smanjuje od Skupštine i Vlade. Ova Vlada ima 12 ministarstava manje od 
Miloševićeve, i nelogično je da je "održava" 250 poslanika, u situaciji u kojoj 
zemlje koje imaju deset puta više stanovnika od Srbije imaju isti broj 
poslanika kao i mi, ili dvostruko veći, kaže Antić. Logično bi bilo da ih 
Srbija ima oko 150. On ide i dalje, smatrajući da bi Srbija mogla možda da 
dobije i senat sa 40-50 poslanika.
- Na taj način bi Srbija usmerila svoju nacionalnu nestabilnu demokratiju ka 
sigurnijim pravcima, kojima odavno idu Velika Britanija, Sjedinjene Države - 
zaključuje Antić.
Potpredsednik SPS Milorad Vučelić malo se ljutnuo kada mu je postavljeno 
pitanje o eventualnom smanjenju broja poslanika:
- Pa nije valjda neko ofrlje smislio da bude 250 poslanika. Valjda je vodio 
računa o regionalnoj, nacionalnoj zastupljenosti. Parlament je određena škola 
demokratije, koja nema cenu. Nema niko pravo da smanjenjem broja poslanika 
smanji "troškove demokratije".
Onima koji su za drastične rezove broja poslanika Vučelić poručuje neka izađu 
na izbore, a ne da ih kroje iz raznih kabineta.