> Izvor: ebart
> Datum: 
> Rubrika: info_politika
> Naslov: PREDIZBORNE IGRE U NOVOM SADU
> Članak:

PREDIZBORNE IGRE U NOVOM SADU

Mađari ćirilicom "podržali" Milana Paroškog

Liste kojima se daje podrška kandidatima za prvog čoveka Novog Sada su pune 
falsifikata. U prijavama kandidature Branislava Pomoriškog (Liga 
socijaldemokrata Vojvodine) i Branislava Švonje (Zajednica Srba iz Hrvatske i 
BiH) bilo je više od pet hiljada imena koje Izborna komisija nije prihvatila. 
Mada su zvanično malo kome dostupni lični podaci građana ipak su pomenute dve 
stranke, kojima se pridružila i Narodna stranka Milana Paroškog, raspolagale 
tačnim podacima, ali potaisi nisu bili autentični.
Kandidatura lideru NS Milanu Paroškom je vraćena zbog šest i po hiljada 
sumnjivih potpisa. Među osam hiljada potpisa za kandidaturu predsedniku Narodne 
stranke aktivisti tog Izbornog štaba su "zaboravili" i priložili kopiju bračkog 
spiska koji su koristili da naprave potrebnu kvotu tako da članovima Izborne 
komisije nije bilo teško da odgonetnu zašto se više od hiljadu Mađara iz 
novosadskog kvarta Telep i isto toliko Slovaka iz Kisača potpisalo ćirilicom.
Atmosfera pred lokalne i pokrajinske izbore u Novom Sadu iz dana u dan je sve 
vrelija. U istragu, u vezi sa falsifikatima i provalama ličnih podataka pored 
Opštinskog tužilaštva, zvanično se uključila i policija. Izborni štabovi 
ostalih stranaka, na konferencijama za novinare, označili su Javno preduzeće 
"Informatika" za riznicu najraznovrsnijih podataka. Ovo preduzeće, inače, u 
saradnji sa Izbornom komisijom utvrđuje tačnost podataka u biračkom spisku 
Novog Sada.
Usijanje dostiže vrhunac i u predizbornoj trci za Skupštinu Vojvodine. 
Demokratska stranka je prva predala izbornu listu sa 60 kandidata za izbor 
poslanika, koji će se birati po proporcionalnom modelu. Na izbornoj listi DS, 
sa sloganom: "Samo napred za evropsku Vojvodinu u evropskoj Srbiji", nalaze se 
i predstavnici manjinskih stranka: Demokratskog centra, Otpora, koji se u 
međuvremenu u Vojvodini izdelio na nekoliko manjih stranaka, Demokratska 
stranka Hrvata u Vojvodini i Socijaldemokratska partija Roma Srđana Šaina.
Strateški partner DS-a SVM imaće posebnu listu na proporcionalnom nivou dok će 
sa većinskom listom zajednički nastupiti na izborima 19. septembra. Tako će SVM 
po većinskom principu, na kojem se bira polovina od ukupno 120 poslanika, imati 
11 a DS 49 kandidata.
Od poslanika odlazeće vojvođanske skupštine i funkcionera u pokrajinskoj 
administraciji nisu na listi Đorđe Đukić, predsednik Izvršnog veća Vojvodine, 
Gordana Čomić, potpredsednica pokrajinske pa zatim i republičke skupštine, 
Jelena Jeftić, potpredsednica parlamenta Vojvodine, Đorđe Misirkić, pokrajinski 
sekretar za finansije, Lazar Kuzmanov, pokrajinski sekretar za urbanizam, 
Zlatomir Kozlovački, pokrajinski sekretar za regaonalnu međunarodnu saradnju, 
Rafail Ruskovski, pokrajinski sekretar za informisanje i predsednik opštine 
Vrbas, Saša Pašić, šef poslaničke grupe DOS-a... Na izbornoj listi nisu čak ni 
pokrajinski funkcioneri koji su se posle predsedničkih izbora učlanili u 
Demokratsku stranku.
Proporcionalnu listu predala je Koalicija Reformisti Vojvodine, SPO i Otpor 
(frakcija koja se izdvojila iz Otpora). Nosilac ove liste "Čiste ruke 
Vojvodine" je lider RV Miodrag Isakov a prvi na listi je lider SPO u Vojvodini 
Slobodan Živkucin, poslanik u republičkom parlamentu, drugi je član 
predsedništva RV Đorđe Subotić, zatim šef informativnog centra SPO Novog Sada 
Lazar Slepčev, pa redom: član Predsedništva RV Ratomir Svirčević, visoki 
funkcioneri RV Petar Skokandić i Milan Stanić. Interesantno je da na listu 
"Čiste ruke Vojvodine" nije uvršten član Predsedništva Reformista Vojvodine 
Petar Petrović, inače bivši novinar Novosadske televizije.