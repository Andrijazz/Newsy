> Izvor: ebart
> Datum: 
> Rubrika: info_politika
> Naslov: Nemanja Nenadić Transparentnost Srbija
> Članak:

Nemanja Nenadić Transparentnost Srbija

Kada se od ljudi traži da se izjasne o nečemu, to ima smisla jedino ako znaju o 
čemu se izjašnjavaju. Takva je situacija, recimo, na referendumima o opozivu 
gradonačelnika ili izdvajanju pet odsto od mesečnih primanja za izgradnju 
lokalnog vodovoda. Međutim, referendum o ustavu je u stvari izjašnjavanje o 
zbiru standarda iz modernog ustavnog prava, odabranog sistema državnog 
ustrojstva, partijskih nagodbi, pa čak i formula (npr. preambula = 3 x ( +M); 
kapitalne investicije APV = 3/7 x (7%).  
Finansiranje kampanje u vezi sa referendumom je svojevrstan paradoks, zato što 
se građani posredno, svojim novcem, sebe ubeđuju da urade nešto za šta se 
pretpostavlja da je za njih dobro. Ako je već tako, korektno bi bilo da je 
država usmerila budžetska sredstva u sačinjavanje pregleda svih suštinskih 
promena u odnosu na Ustav iz '90. i njihov značaj, i da je dostavila taj spisak 
svim glasačima na kućnu adresu zajedno sa obaveštenjem o danu glasanja. Drugim 
rečima, ako već imamo formu (izjašnjavanje), nije zgoreg da imamo i suštinu (da 
svi ljudi dobiju bez dodatnih troškova objektivno saznanje o čemu se 
izjašnjavaju i da osete da je njihovo građansko mišljenje važno). 
Naravno, gornji stav može zvučati kao nerealan jer se u političkom životu kroz 
reklame "prodaju" glasačima ideje i "kupuje" njihova podrška, ali se teško može 
poreći da je normalan.