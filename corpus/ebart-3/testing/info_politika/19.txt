> Izvor: ebart
> Datum: 
> Rubrika: info_politika
> Naslov: Toma Kresović o Đinđićevom predlogu za Kosmet
> Članak:

Toma Kresović o Đinđićevom predlogu za Kosmet

BEOGRAD - Republički premijer Zoran Đinđić izjavio je da bi voleo da Kosmet 
bude federacija, sa kojom bi Srbija imala asimetričan odnos - sa srpskim 
entitetom dublje veze, a sa albanskim one koje su u interesu Albanaca, odnosno 
malo labavije. Prema njegovim rečima, Srbija može da "istrpi" takvu formu 
odnosa sa Kosmetom, ali mora i da zna na čemu je.
- Očigledno je da Đinđić želi da ide korak dalje od trenutnog  stanja. To može 
da bude korisno za političku homogenizaciju na unutrašnjem planu i ako se 
međunarodno javno mnenje pokrene oko pitanja statusa Kosova. Međutim, negativan 
aspekt je da ovo može da vodi ka političkoj konfuziji u Srbiji - smatra 
istoričar Toma Kresović. 
On ističe da bi bilo svrsishodno da Vlada pokrene raspravu o poziciji Kosmeta u 
parlamentima Srbije i državne zajednice Srbija i Crna Gora.
- Premijer nema platformu Skupštine Srbije, koja bi Vladi trebalo da da osnovu 
za pregovore sa Unmikom i albanskim političkim faktorom na Kosovu - kaže 
Kresović. Kada je reč o federaciji, on postavlja pitanje kakva bi ona bila - 
unutar Srbije ili federacija samog Kosmeta. Ova druga opcija ne bi bila 
izvodljiva bez održavanja međunarodne konferencije i detaljnog preispitivanja 
Rezolucije 1244 SB UN. 
- Primena takozvanog kiparskog modela bila bi moguća, ali kao novi geopolitički 
momenat na Balkanu. To je za sada hipotetičko, a ne realno političko pitanje. 
Albanski faktor nema nameru da razgovara o bilo kakvoj federaciji, a svako 
nastojanje za geopolitičkim prekomponovanjem iskoristili bi ekstremni krugovi 
kao povod za aktiviranje terorizma na jugu Srbije - objašnjava Kresović. 
U ovom času, prema njegovom mišljenju, najvažnije je da SCG počne politički 
dijalog sa Unmikom, da bude postignut visok stepen saglasnosti između politike 
Vlade Srbije i politike predstavnika Srba u Pokrajini, kao i sa albanskim 
faktorom.