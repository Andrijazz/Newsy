> Izvor: matf
> Datum: 
> Rubrika: info_politika
> Naslov: PREMIJER VOJISLAV KOŠTUNICA, PRED SUTRAŠNjE PREGOVORE O KOSMETU U BEČU
> Članak:


Srbija nije od juče. Što se pre zaboravi opasna ideja da se na njenoj 
teritoriji pravi neka nova država - to bolje za sve, poručio predsednik Vlade

BEOGRAD (Beta) - Premijer Vojislav Koštunica ponovio je, uoči razgovora 
Beograda i Prištine na najvišem nivou u Beču, da je potreban kompromis o 
najboljoj meri autonomije Kosova i Metohije unutar Srbije.
- Moramo dati šansu kompromisu, da dogovorno pronađemo najbolju meru autonomije 
za Kosovo i Metohiju unutar Srbije - poručio je Koštunica u obraćanju javnosti, 
uoči sutrašnjih razgovora Beograda i Prištine, na kojima će i on učestvovati.
Navodeći da "Srbija nije od juče" i da "svoje državne i nacionalne interese 
dugoročno sagledava", Koštunica je poručio da je, "što se brže zaboravi opasna 
ideja da se na teritoriji Srbije pravi neka nova država, to bolje za sve, i 
naravno, to bolje za trajnu stabilnost celog regiona".
- Srbija je snažno opredeljena da strpljivim razgovorima, poštujući demokratske 
vrednosti i načela na kojima počiva međunarodni poredak, postignemo dogovor za 
mir i stabilan razvoj južne pokrajine i Srbije - poručio je Koštunica.
Srpski premijer izrazio je uverenje da, uoči razgovora u Beču, "postoji puna 
podrška cele Srbije za odgovornu, demokratsku i nacionalnu politiku" koju 
Beograd čvrsto zastupa za pokrajinu Kosovo i Metohiju, prenela je vladina 
Kancelarija za saradnju s medijima.
- Moramo dati šansu kompromisu, da dogovorno pronađemo najbolju meru autonomije 
za Kosovo i Metohiju unutar Srbije. Svi delimo veliku odgovornost da na Balkanu 
gradimo stabilnost, mir i demokratski poredak na principima međunarodnog prava 
i opštim demokratskim vrednostima - naglasio je Koštunica.
Na razgovorima o budućem statusu Kosova u Beču učestvovaće 24. jula u Beču 
najviši zvaničnici Srbije i Kosova.
Osim Koštunice, Beograd će predstavljati i predsednik Srbije Boris Tadić i 
ministar spoljnih poslova Vuk Drašković.
U delegaciji Prištine biće predsednik Kosova Fatmir Sejdiu, predsednik 
skupštine Kolj Beriša, premijer Agim Čeku, lider Demokratske partije Kosova 
Hašim Tači i lider reformističke partije ORA Veton Suroi.
Sejdiu je najavio da će im se pridružiti i ministar za lokalnu samoupravu 
Ljutfi Haziri, kao i članovi pregovaračkog tima Prištine.
Bečki sastanak najviših predstavnika Kosova i Srbije predstavlja početak druge 
faze, odnosno direktnih pregovora o statusu kojima će prisustvovati i 
specijalni izaslanik UN za status Kosova Marti Ahtisari. 