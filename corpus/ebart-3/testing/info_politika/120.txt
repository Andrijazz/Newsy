> Izvor: matf
> Datum: 
> Rubrika: info_politika
> Naslov: Otkud Ratko Mladić u zakonu SAD
> Članak:


Stejt department nema instrukcije da menja politiku prema Beogradu, a nova 
vlada u Srbiji nema motiva da se dodvorava Vašingtonu

Kao što će se čitaoci uveriti u intervjuu sa generalom Veslijem Klarkom, koji 
NIN prenosi iz američkih medija, ni glavnokomandujući NATO snaga za Evropu koji 
je određivao bombaške ciljeve po Jugoslaviji više ne može da se seti koliko je 
civila tačno poginulo u zgradi Radio-televizije Srbije u aprilu 1999. 
To samo na prvi pogled ne stoji ni u kakvoj vezi sa buyetskim zakonom koji 
sadrži uslove za američku pomoć Srbiji posle 31. marta 2004. godine, i u kom 
piše da finansijska pomoć mora biti obustavljena ukoliko Beograd ne preduzme 
"sve izvodive napore" da uhapsi Ratka Mladića i izruči ga Haškom tribunalu. 
To što se Vesli Klark tek četiri meseca po objavljivanju kandidature za 
predsednika prvi put našao u prilici da pred nekim javno traži opravdanje za 
bombardovanje civilnih ciljeva u Jugoslaviji, mnogo govori o značaju i ugledu 
Srbije u Americi. Beograd je tamo politički stavljen ad acta rušenjem Slobodana 
Miloševića, a Miloševićevo ekspresno izručenje Hagu na samo jedan mig iz 
Vašingtona (a po cenu rušenja savezne vlade i strukturnog sukoba glavnih 
koalicionih partnera u DOS-u) zapečatilo je američko ubeđenje da Beograd 
najbolje razume jezik ucena i uslovljavanja. Nije zato nikakvo čudo što se taj 
jezik nije promenio od jeseni 2000 (kada je uslovljavanje finansijske podrške 
Beogradu prvi put ušlo u američki buyetski zakon), kao što nije čudo ni što je 
američki ton postepeno postajao naredbodavniji. 
Spoljnu politiku u Americi vodi predsednik, ali Kongres voli da se i njegova 
reč čuje, naročito kad su posredi neposlušne i nepoćudne zemlje. Otuda 
kongresni napor da se manevarski prostor administracije za samostalno 
odlučivanje u nekim slučajevima ograniči. Srbija je takav slučaj: 
administracija može da pomaže Beogradu, ali prethodno mora da dokaže Kongresu 
da se Beograd uklopio u zahteve Kongresa. Prve godine kada je DOS došao na 
vlast, ti zahtevi su u zakonu samo načelno formulisani (saradnja sa Hagom, 
demokratija i poštovanje ljudskih sloboda),  a administracija je Koštunicu i 
Đinđića nezvanično (na papiru bez pečata i potpisa, takozvani non-paper koji 
se, bez zavođenja u službenu dokumentaciju, ćutke stavi na sto pred domaće 
političare) obavestila da Amerika u prvom redu traži da Milošević bude uhapšen 
do 31. marta 2001. godine. Đinđićeva vlada je postupila po naređenju bez pečata 
i potpisa, Vašington je bio veoma zadovoljan, Buš je nekoliko meseci kasnije 
lično primio Zorana Đinđića, a uslovljavanje se uredno nastavilo svakog 31. 
marta. 
Išlo je tako dobro da je u zimu prošle godine, neposredno pre ubistva Zorana 
Đinđića, glavna tužiteljka Haškog tribunala slavodobitno izjavljivala da će 
Ratko Mladić još 2003. biti uhapšen i isporučen Hagu. Optimizam je temeljila na 
tome što "Koštunica više nije predsednik, a Šešelj je u Hagu". Već tada se u 
kuloarima antisrpskog lobija u američkom Kongresu pričalo da Mladić mora da uđe 
u naredni zakon, ukoliko dotle ne bude isporučen.
Zato nikako ne odgovara istini tvrdnja Zorana Živkovića da je novi zakon izraz 
"poboljšanja odnosa SAD i Srbije" do kog je došlo 2003. godine, a kamoli 
njegova tvrdnja da je "jedini uslov koji se sada postavlja pred Srbiju 
izručenje samo Ratka Mladića". Još manje je tačna sledeća tvrdnja Zorana 
Živkovića: "U ovakvom zakonu se ne tvrdi, kao što je to ranije bio slučaj, da 
je on na našoj teritoriji već se traži da učinimo maksimum da ga uhapsimo ako 
se nalazi na našoj teritoriji." Zakon o pomoći inostranstvu u buyetskoj 2004, u 
odeljku 572 "Sredstva za Srbiju" i ove godine sadrži tri identična uslova za 
nastavak pomoći Srbiji.
Prvi je "saradnja sa Međunarodnim krivičim sudom za bivšu Jugoslaviju, 
uključujući pristup za istražitelje, obezbeđivanje dokumenata i predaju i 
transfer optuženih, ili pomoć u njihovom hapšenju, uključujući preduzimanje 
svih izvodivih napora za hapšenje i transfer Ratka Mladića". 
Kao drugi uslov se navodi "preduzimanje koraka u skladu sa Dejtonskim 
sporazumima za okončanje finansijske, političke, bezbednosne i druge podrške 
Srbije koja služi održavanju odvojenih institucija Republike Srpske". 
Treći uslov je "preduzimanje koraka za primenu politike koja odražava 
poštovanje prava manjina i vladavine zakona, uključujući oslobađanje političkih 
zatvorenika iz zatvora u Srbiji".
Sva tri uslova se pominju svake godine, ali ove godine Kongres u izvesnom 
smislu još vezuje ruke administraciji, ne ostavljajući Stejt departmentu 
slobodu da sam odlučuje koji će konkretni zahtev biti ispisan na "non-paper" i 
tako zvanično-nezvanično biti uručen Beogradu. Umesto toga, Kongres ulazi u 
detalje: upušta se, kako bi to Amerikanci rekli, u "mikro menayment" odnosa sa 
Srbijom, ostavljajući manje manevarskog prostora administraciji. Tu se 
prepoznaje novi stepen pritiska na Beograd, odnosno porast nepoverenja, 
pomanjkanje simpatija prema Beogradu. To neki ljudi u Beogradu razumeju, pa je 
tako Srpsko-američki centar u januaru u posetu Srbiji i Crnoj Gori doveo 
nekoliko ključnih saradnika američkih kongresmena, članova najvažnijih odbora u 
najvišem američkom zakonodavnom telu. Ta prva poseta, koja je bila izraz dobrih 
namera, ukazala je obema stranama na dubinu nesporazuma. Amerikanci su otišli 
kući sa boljim razumevanjem složenosti unutrašnjopolitičkih prilika u Srbiji, 
ali sa uverenjem da je američka politika uslovljavanja u osnovi ispravna i da 
novoj vlasti, ma koja bila, ne treba popustiti ni za jotu kad je Hag u pitanju. 
Amerika je niz godina bila prezasićena Balkanom. NJenu pažnju sada zaokuplja 
jedan drugi krizni region, a kad smo mi u pitanju, zavladala je inercija. Niko 
više nema ni živaca ni vremena da radikalnije preispituje politiku prema nama, 
pa se svi drže starih šablona, u koje spada i uslovljavanje. DOS-ova vlast te 
šablone nije rušila već učvršćivala, zato što se američka politika bila 
uglavnom koncentrisala na to da održi DOS-ovu vlast. 
Poslednji izbori u Srbiji nisu, izgleda, naveli Amerikance da se upitaju koliko 
je njihova politika pogodavala rastu radikala i padu popularnosti DOS-ovih 
reformista. Upravo proglašeni buyetski zakon u osnovi je napisan prošle jeseni, 
u oktobru, u vreme kad je tek počinjala američka fiskalna godina i pre nego što 
su se znali rezultati bilo predsedničkih, bilo parlamentarnih izbora u Srbiji. 
Neki izvori javljaju da su na pomolu novi tonovi u tumačenju situacije u 
Srbiji, ali da ti tonovi zasad dolaze iz obaveštajnih, a ne političkih krugova. 
U srpsko-američkim odnosima na kraće staze u izgledu je zahlađenje. Atmosfera 
će narednih meseci biti dosta sumorna: Stejt department nema instrukcije da 
menja politiku, a nova vlada u Srbiji nema motiva da se dodvorava Vašingtonu.