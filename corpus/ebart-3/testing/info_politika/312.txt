> Izvor: ebart
> Datum: 
> Rubrika: info_politika
> Naslov: INTERVJU
> Članak:

INTERVJU

Vladan Batić, predsednik DHSS, dan posle izlaska iz pritvora govori za Glas

Mene ne mogu da uplaše ni da ućutkaju. I da sam dve hiljade dana bio u zatvoru 
a ne dva, nastavio bih da pričam o svim nedelima i oko Nacionalne štedionice, 
koja je vrh ledenog brega i o njenim akcionarima, ugovorima RTS-a
Dinkić je najveći lopov od kad postoji Srbija

Vladan Batić, predsednik DHSS-a i bivši ministar pravde, dan posle izlaska iz 
policijskog pritvora optužio je premijera Vojislava Koštunicu da je nalogodavac 
njegovog hapšenja, što ga nije iznenadilo.
- Ja sam to očekivao. Jedno hapšenje, uvek se može očekivati od čoveka koji 
snosi ogromnu političku i moralnu, a vreme će pokazati, i možda neku drugu 
odgovornost za ubistvo Zorana Đinđića. Najavio sam već da počinje "Sablja 2". 
To je obračun sa onima koji su posle ubistva Đinđića pokušali da se obračunaju 
sa kriminalcima i koji su meta onih koji su danas na vlasti. Koštunica je danas 
na čelu zločinačkog udruženja koje ne bira načina da se održi na vlasti, bez 
legitimiteta i podrške građana. Istaknuti članovi tog zločinačkog udruženja su 
Zoran Stojković, Dragan Jočić, Mlađan Dinkić, Aleksandar Tijanić i Rade 
Bulatović - rekao je Batić.
On je dodao da će protiv Stojkovića, tužioca Slobodana Radovanovića, Mladena 
Spasića, šefa UBPOK-a (Dinkićevog kuma) i Koštunice podneti prijave, kao i da 
će tražiti nadoknadu štete s milionskom vrednošću. Navodeći da protiv njega 
nije bila povedena ni istraga, da je i sudija opštinskog suda rekao da su 
navodi iz krivične prijave za korpu za otpatke, Batić je izjavio da je njegovo 
hapšenje pokušaj ućutkivanja i da su mu pretnje i upozorenja da se primiri 
stizala od više ljudi. Šire o tome Batić govori za Glas javnosti.
 Ko vas je upozoravao da "spustite loptu"?
- Uglavnom su ta upozorenja stizala iz Dinkićevog okruženja.
 Šta Vam je poručivano?
- Pa, kažu mi "treba malo da prestaneš, malo da se smanji to, nema smisla, 
imamo mi način da se obračunamo s njim, ne može to tako..."Ništa konkretnije, 
ali preteće i upozoravajuće.
 Da li Vam je neko javio da ćete biti uhapšeni, pa ste baš tog dana ranije pred 
novinarima govorili o Dinkiću i Nacionalnoj štedionici?
- Ne. Kad me je inspektor UBPOK-a pozvao da dođem na informativni razgovor, 
dogovorili smo se da on dođe sutradan u podne u stranku. Onda sam odlučio da ga 
pozovem jer sam mislio da će oni pomisliti da ja izbegavam, vrdam i otišao sam 
sam, razmišljajući šta bi moglo da bude od onoga što je Stojković već pominjao 
u novinama. Nisam mislio da ću biti uhapšen
 Vaše kolege su navele da ste uhapšeni da bi vas sprečili da pričate o 
Nacionalnoj štedionici, da se ne bi saznalo zašto je zaustavljena istraga o 
ubistvima Buhe i Gavrilovića... Hoćete li nastaviti s tim?
- I da sam dve hiljade dana bio u zatvoru, a ne dva dana, nastavio bih da 
pričam o svim nedelima i oko Nacionalne štedionice, koja je vrh ledenog brega i 
o njenim akcionarima, ugovorima RTS-a. Mene ne mogu da uplaše ni ućutkaju. 
Rekao sam mojim braniocima, da je ovo njihov autogol. Nadao sam se i da su 
ljudi u pravosuđu časni, a čujem da su ovih dana pokušavali da nađu ljude ko će 
da odradi prljavi posao oko mog procesuiranja. Ali teško može neko da prihvati 
nešto što nema veze s mozgom.
 Rekli ste da znate da je Rade Bulatović naredio specijalnom tužiocu Slobodanu 
Radovanoviću da se seli u Kragujevac ako ne pokrene proces protiv Vas.
- Da. To je tačno.
 Odakle to znate?
- To je informacija koju sam dobio iz Specijalnog tužilaštva. Imam vrlo dobre 
informacije iz Tužilaštva i iz Ministarstva pravde i iz mnogih drugih mesta.
Znate li onda nešto o korumpiranim sudijama u slučaju Jotkine grupe?
- Znam da je sudija Vučković bio na mojoj listi za razrešenje 2001. godine.
 Zašto nije razrešen?
- Zato što nisam ja o tome odlučivao. Predložio sam da se razreši 220 sudija 
koji su pokrali izbore, koji su učestvovali u korupcionaškim aferama, čiji su 
rezultati rada bili katastrofalni, koji su učestvovali u montiranim političkim 
procesima, ali ja sam tada bio usamljen.
 Ko je to opstruisao?
- Svi. Skoro svi. Govorilo se "meša se ministar pravde u rad nezavisnog 
pravosuđa", a sad po izmenjenom zakonu ministar je dobio ovlašćenje da unapred 
kaže da će Tužilaštvo da se pozabavi, recimo, Vladanom Batićem. Da unapred 
najavljuje hapšenja i suđenja, što je nezapamćeno. U Zakonu o sudijama ministar 
pravde ima ovlašćenje da predlaže razrešenje sudija, a ja sam mogao samo da 
pokrenem inicijativu.
 Dinkić je govorio da će još nekoliko sudija biti procesuirano. Znate li nešto 
o tome?
- Ne znam. Dinkić sve zna, pa na kraju bude "tresla se gora, rodio se miš". 
Mile Dragić je uhapšen zbog puške i kafanskog ručka. Dinkić je najveći lopov od 
kad postoji Srbija. Nema većeg lopova od njega, a za to sam dao sijeset dokaza.
  Od kada to znate?
- Godinama se bavim Mlađanom Dinkićem. Čim sam dobio dokumentaciju, predao sam 
Tužilaštvu sve o Kipru dva puta, o HVB banci, hologramu, Delta banci, 
Nacionalnoj štedionici... Tu nije reč o tome da li ja mogu nekoga da optužim, 
tu papiri sve govore. Iz toga se vidi sve. Vojna oprema je bila pljačka u 
pokušaju, a Nacionalna štedionica je završena krađa. Uzete su pare.
 Ko su ti tajni akcionari NŠ?
- Zna se da su najveći akcionari "Mali kolektiv" Vuka Hamovića i "Elin" iz 
Beča, čiji je pravi vlasnik jedan od ljudi koji je tamo odakle sam ja sinoć 
izašao.
 Ko?
- Dovoljno sam vam rekao. Čovek koji se nalazi u Centralnom zatvoru. Foto: R. 
Ristić