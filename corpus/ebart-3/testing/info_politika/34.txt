> Izvor: ebart
> Datum: 
> Rubrika: info_politika
> Naslov: Ministar odbrane Boris Tadić posetio Generalštab 
> Članak:

Ministar odbrane Boris Tadić posetio Generalštab 

U sedištu NATO-a uskoro prezentacija plana reformi i sistema odbrane Vojske 

BEOGRAD - Ministar odbrane Srbije i Crne Gore Boris Tadić najavio je da će 7. 
maja u sedištu NATO-a u Briselu prezentovati plan reformi i sistema odbrane 
Vojske Srbije i Crne Gore. 
Tadić je posle sastanka sa članovima Generalštaba Vojske Srbije i Crne Gore 
rekao da će novi sistem odbrane biti prema našim mogućnostima, a ne potrebama i 
dodao da naša zemlja mora biti deo integracionih procesa kao što je 
"Partnerstvo za mir". Ministar odbrane je naglasio i da međunarodna zajednica 
ima odgovornost prema našoj zemlji, jer je sistem bezbednosti Vojske doveden u 
pitanje zbog agresije. Tadić je rekao da Vojska SCG kao institucija ne može 
biti optužena, već se napadi moraju modifikovati i odnositi na pojedince, a ne 
na celu Vojsku. Izražavajući zadovoljstvo jučerašnjim susretom s predstavnicima 
Generalštaba, ministar Tadić je istakao da je upoznat sa stanjem borbene 
gotovosti Vojske, logistikom, geostrategijom, kao i o mestu Generalštaba u 
budućnosti.
Načelnik Generalštaba Vojske SCG general-pukovnik Branko Krga rekao je da su se 
predstavnici Ministarstva odbrane i Generalštaba dogovorili o pravcima saradnje 
i reformi i dodao da je taj posao težak i složen.