> Izvor: matf
> Datum: 
> Rubrika: info_politika
> Naslov: JUČE U SKUPŠTINI SRBIJE 
> Članak:


Ministar Vladan Batić najavio pooštravanje prekršajnih kazni 

Svečanu zakletvu juče je u Skupštini Srbije položilo 39 sudija za prekršaje 
koje je Vlada Srbije imenovala na sednicama 8. maja i 19. juna. Novoizabrane 
sudije za prekršaje su se na nepristrasno i savesno obavljanje posla i zaštitu 
poretka Srbije zaklele pred predsednikom republičke vlade Zoranom Živkovićem, a 
svečanosti je prisustvovao i ministar pravde Vladan Batić. 

Čestitajući sudijama, premijer Živković im je poručio da je ovo poslednji put 
da stoje pred nekim državnim funkcionerom, jer će od sada ispred njih biti samo 
zakon. On je izrazio uverenje da će svi oni savesno obavljati svoj posao, 
štiteći poredak Srbije i njene građane od onih koji ga narušavaju. 

Ministar pravde Vladan Batić podsetio je da je jedan od prioriteta vlade 
afirmacija pravne države i vladavine prava, jer od toga zavise sve reforme u 
Srbiji, priliv stranih investicija i naše prihvatanje u evropskim 
integracijama. On je najavio da će vlada usvojiti predlog zakona o izmenama i 
dopunama Zakona o prekršajima, kojima će se višestruko povećati prekršajne 
kazne. Zatvorske kazne biće do 60 dana, a ne kao do sada do 30 dana, dok će 
novčane biti povećane od pet do deset puta, pošto su do sada, kako je rekao, 
bile simbolične. Tako će prekršajne kazne za građane, umesto od sto do 10 
hiljada dinara, iznositi od 500 do 50 hiljada dinara, za pravna lica od 10 
hiljada do milion dinara, a za preduzetnike od pet do 500 hiljada dinara.