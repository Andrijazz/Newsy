> Izvor: matf
> Datum: 
> Rubrika: info_politika
> Naslov: PREDIZBORNE KALKULACIJE U CRNOJ GORI NE IDU U PRILOG VELIKIM PARTIJAMA
> Članak:


DPS i SDP spremile i varijantu ako ne osvoje većinu glasova. Opozicija ubeđena 
da je DPS-SDP koalicija ovoga puta "gotova" ako im se niko iz opozicije ne 
pridruži posle izbora

PODGORICA - Procene svih partija i koalicija na crnogorskoj političkoj sceni 
pred izbore 10. septembra, u najkraćem, kreću se u pravcu da niko neće osvojiti 
apsolutnu većinu.
U vladajućoj DPS-SDP koaliciji su, kako je saopšteno "Novostima", svesni da 
jedan broj onih koji su glasali za nezavisnost neće glasati za aktuelnu vlast, 
ali se uzdaju u referendumski uspeh i afirmaciju svih "blagodeti" sveže stečene 
nezavisnosti - diplomatski uspesi, rast turističke privrede. Navodi se i 
argument da "onima koji su Crnoj Gori obezbedili zastavu na Ist riveru, pripada 
i da u narednim godinama učvrste njene pozicije i povedu je putem ekonomskog 
blagostanja".
U DPS procenjuju da će na izborima "upisati" najmanje 150 hiljada glasova. To 
bi im, uz izlaznost od oko 70 odsto, obezbedilo skoro 45 odsto glasova. To je, 
napominju u vladajućoj partiji, "najlošija varijanta" sa kojom jedva da se 
računa. U vlasti su gotovo sigurni da će "prebaciti" 50 odsto neophodnih za 
osvajanje vlasti ali su kako nam je rečeno "spremili i varijantu" za slučaj da 
se to ne desi.
Opozicija je, međutim, uverena da DPS i SDP, ovoga puta ne mogu dobiti većinu 
da vladaju sami i da bi im za formiranje vlasti bila potrebna koalicija sa još 
nekim.
- To je i razlog zašto smo insistirali da sve opozicione partije potpišu da, 
posle izbora, neće ući u koaliciju sa DPS-om i SDP-om, rekao nam je sagovornik 
iz opozicije. On naglašava da će DPS-u "nedostajati" i na desetine hiljada 
glasača iz dijaspore koji su glasali na referendumu. Opozicija se u kampanji 
uglavnom fokusira na kriminogenost aktuelnog režima, povezanost sa mafijom, 
pljačkaške privatizacije, rasprodaju Crne Gore, zaokruživanje projekta privatne 
države ali i neravanopravan položaj preko 30 odsto Srba u Crnoj Gori.
Procene u tri opoziciona tabora o mogućim rezultatima izbora različite su. U 
vrhu Srpske liste očekuju da im se prikloni najveći broj crnogorskih Srba, i 
računaju na najmanje 40 do 50 hiljada glasova. Na toliko glasova računaju i u 
Pokretu za promjene Nebojše Medojevića koji se prvi put odmerava na izborima.
Rast popularnosti srpskih stranaka, kao i učešće na izborima PZP-a, sasvim 
sigurno će se odraziti na broj glasača vladajuće DPS, ali i najveće opozicione 
partije SNP koja na izbore ide u koaliciji sa Narodnom strankom i Demokratskom 
srpskom strankom. Prema izvorima iz ove koalicije, oni očekuju i do 100 hiljada 
glasova.
Koalicija Liberalna partija i Bošnjačka stranka, prema procenama mogu u 
parlamentu dobiti dva do tri mandata, sa osvojenih oko 20 hiljada glasova.
- Nije toliko važno koliko će ko iz opozicije dobiti glasova. Mnogo je važnije 
da se posle izbora ujedinimo i formiramo vladu, jer je to jedini način da DPS i 
Milo Đukanović konačno odu sa vlasti, kažu sagovornici iz opozicije.