> Izvor: matf
> Datum: 
> Rubrika: info_politika
> Naslov: PREPREKE U KONSTITUISANjU EKONOMSKO-SOCIJALNOG SAVETA
> Članak:


Sporne pristupnice poljoprivrednika

Treći pokušaj Asocijacije samostalnih i nezavisnih sindikata da se izbori za 
svoje mesto u Ekonomsko-socijalnom savetu Vlade Srbije nije uspeo. Mada je ta 
sindikalna centrala ispunila zakonski cenzus za dokazivanje reprezentativnosti, 
podnevši specijalnoj komisiji na uvid 184.739 pristupnica članova ASNS-a, njen 
zahtev je odbijen,
uz obrazloženje da poljoprivrednici koji su članovi ovog sindikata - nisu 
radnici!
Ne prihvativši ovo objašnjenje, predsednik ove sindikalne centrale Ranka Savić 
je presavila tabak i uputila tužbu Vrhovnom sudu Srbije protiv ministra rada, 
zapošljavanja i socijalnog staranja Slobodana Lalovića. Ona se odlučila na ovaj 
korak zbog toga što je uverena da su sindikalna prava ASNS-a povređena i da se 
sprovodi diskriminacija protiv te centrale, budući da su pristupnice 
poljoprivrednika koji su članovi druga dva sindikata, SSS i UGS "Nezavisnost", 
priznate od specijalne komisije koja je više od dvadeset sati prebrojavala 
jednu po jednu pristupnicu članova ASNS-a.
Kako nam je rekla predsednik ovog sindikata Ranka Savić, potpredsednik UGS 
"Nezavisnost" Nebojša Savić je na njeno pitanje zašto Asocijacija slobodnih i 
nezavisnih sindikata nije dobila zeleno svetlo da zastupa svoje članstvo u 
Ekonomsko-socijalnom savetu, odgovorio da je to zbog toga što im nedostaje 
44.208 pristupnica da bi dostigli cenzus. "Savić mi je rekao da su pokušali da 
ubede komisiju da prizna pristupnice i individualnih poljoprivrednih radnika, 
ali im je odgovoreno da se ova kategorija ne može ubrojati među zaposlene. 
Pozivam ministra Lalovića da javno kaže da li su poljoprivrednici radnici ili 
ne" revoltirana je Ranka Savić.
Predsednik ASNS-a je predala Vrhovnom sudu kompletnu dokumentaciju kojom 
potkrepljuje
tvrdnju da je prilikom dokazivanja reprezentativnosti UGS "Nezavisnost" bilo 
raznih zloupotreba. Prema njenim rečima, sindikalni aktivisti "Nezavisnosti" su 
prijavljivali više članova nego što ima zaposlenih u pojedinim preduzećima. Na 
primer, preduzeće "Zlatibor gradnja - Užice" UGS je prikazalo 431 člana, a 
zaposlenih je 108, od kojih 58 članova ASNS-a. U preduzeću "Kluz Grocka" broj 
članova UGS "Nezavisnost" (241) prelazi broj zaposlenih (232) i, pored toga, 
kako je rekla Ranka Savić, lažno su dodali 185 članova.
Dok se ne završi sudski spor koji je pred Vrhovnim sudom Srbije pokrenula 
predsednik Asocijacije samostalnih i nezavisnih sindikata" Ranka Savić protiv 
resornog Ministarstva, zbog osporavanja te sindikalne centrale na 
reprezentativnost, Ekonomsko-socijalni savet ne može da radi i rešava goruća 
pitanja društva, poput rekordne nezaposlenosti, koja je jedan od izvora 
socijalne krize. Tako Zakon o Ekonomsko-socijalnom savetu ostaje i dalje "mrtvo 
slovo na papiru".