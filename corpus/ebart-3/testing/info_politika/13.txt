> Izvor: ebart
> Datum: 
> Rubrika: info_politika
> Naslov: VILIJEM MONTGOMERI POTVRDIO DA JE DŽORDŽ BUŠ ODGOVORIO NA PISMO ZORANU ĐINĐIĆU
> Članak:

VILIJEM MONTGOMERI POTVRDIO DA JE DŽORDŽ BUŠ ODGOVORIO NA PISMO ZORANU ĐINĐIĆU

SAD smatraju da pre početka razgovora o statusu pokrajine, na Kosmet treba da 
se vrate izbeglice, da im se obezbedi sloboda kretanja, da se potpuno prebroje 
svi nestali, na obe strane. Amerika je SRJ već dala 500 miliona dolara, i 
nastaviće da pomaže zajednici Srbije i Crne Gore

NIŠ - Premijer Srbije Zoran Đinđić dobio je odgovor predsednika Buša na pismo 
koje mu je uputio povodom aktuelne situacije na Kosmetu i predloga da se hitno 
krene u rešavanje statusa ove pokrajine.
Ovo je na pitanje našeg dopisnika odgovorio Vilijem Montgomeri, američki 
ambasador, koji je juče u Nišu otvorio prvi Američki centar u novoj državnoj 
zajednici Srbije i Crne Gore. Ambasador Montgomeri nije objasnio sadržinu 
odgovora, ali je istakao da rešavanje statusa pokrajine u ovom trenutku nije 
prioritetno.
- U fokusu našeg angažovanja na Kosovu nalazi se pitanje povratka izbeglica, 
slobode kretanja za sve koji su se već vratili na te prostore, kao i potpuno 
prebrojavanje svih nestalih sa obe strane - istakao je Montgomeri. - Verujem da 
je to pravi pristup. To su standardi koji se moraju ispuniti, a o statusu 
pokrajine se može razgovarati tek posle rešavanja tih prioriteta.
Povodom aktuelne situacije na jugu Srbije, ali i u Makedoniji i na Kosmetu 
ambasador Montgomeri je naglasio da je veoma zabrinut za stanje na tom delu 
teritorije bivše Jugoslavije, izrazivši pri tom nadu da će potencijalni sukobi 
biti sprečeni na vreme.
- Na svim stranama - na jugu Srbije, u Makedoniji i na Kosovu vidim samo reči i 
dela koja dovode do povećanja napetosti - rekao je Montgomeri. - Već dve godine 
aktivno sam uključen u rešavanje problema na jugu Srbije i do sada smo postigli 
veoma značajne rezultate, i to pre svega zbog partnerskog odnosa koji smo imali 
sa vladom u Beogradu, ali i sa lokalnom zajednicom na terenu. Uprkos 
zabrinutosti, ubeđen sam da će proces uspeti. Naša je jasna poruka da se 
nikakvo nasilje ne može tolerisati.
Američki ambasador je istakao da se Amerika trudila da pruži veoma snažnu 
ekonomsku pomoć Jugoslaviji, a sada zajednici Srbija i Crna Gora, i da će takva 
politika biti nastavljena bez obzira na ime države.
- Po našim računicama, mi smo ovoj državi već dali oko 500 miliona dolara - 
rekao je Montgomeri. - Preko Pariskog kluba oprostili smo dugove od 533 miliona 
dolara. Dali smo sve od sebe da zemlja povrati svoje mesto u međunarodnim 
finansijskim institucijama. Otvorili smo i kancelariju američke privredne 
komore kako bismo ostvarili saradnju i doveli investitore. Imali smo i 
delegaciju koja je imala jak plan saradnje investiranja iz Amerike u 
Jugoslaviju. Direktno smo pomogli vašoj ekonomiji i Narodnoj banci, a 
učestvovali smo i u nekoliko humanitarnih projekata, kao što je bilo ulaganje u 
energetiku, onda kad ovde nije bilo struje. Ponosan sam na količinu pomoći koju 
je Amerika dala Srbiji i Crnoj Gori i istovremeno mogu da vas uverim da će se 
pomoć nastaviti.
Montgomeri je takođe naglasio da je Amerika pomagala Jugoslaviji da se napravi 
i učvrsti unija između Srbije i Crne Gore.