> Izvor: ebart
> Datum: 
> Rubrika: info_politika
> Naslov: Predsednik DC Dragoljub Mićunović, koji se za sada pominje kao jedini 
> Članak:

Predsednik DC Dragoljub Mićunović, koji se za sada pominje kao jedini 
predsednički kandidat vladajuće koalicije, još uvek nije doneo odluku o tome da 
li će prihvatiti kandidaturu.
Nebojša Mandić, generalni sekretar DC, rekao je juče da prihvatanje kandidature 
zavisi od mogućnosti postizanja konsenzusa demokratskih snaga o najvažnijim 
pitanjima u zemlji. Mandić je dodao da predsednički izbori možda i mogu da 
uspeju u slučaju političkog konsenzusa.
Lideri stranaka članica DOS, sudeći prema izjavama koje su dali našem listu, 
spremni su da podrže Mićunovića kao kandidata za predsednika Srbije, jer kako 
su istakli, on je ličnost koja bi mogla da pomiri različite političke opcije u 
Srbiji.
Rasim Ljajić, lider Sandžačke demokratske partije, rekao je za naš list da 
Mićunović kao kandidat za predsednika Srbije ne bi bio sporan za njegovu 
partiju, ali i dodao da je sporno to što su izbori raspisani.
- Mićunović bi predstavljao kompromis i on bi mogao da ujedini i levicu i 
desnicu i nacionaliste i one građanski opredeljene, ali problem predstavlja 
činjenica da su izbori raspisani, jer oni u ovom trenutku nisu politički 
celishodni - rekao je Ljajić. 
Za Demokratsku alternativu je izvesno da predsednički izbori neće uspeti. 
Međutim, Srđan Sikimić, potpredsednik DA, kaže da će ova stranka podržati 
eventualnu Mićunovićevu kandidaturu zbog dobre saradnje sa njegovom strankom.
Lider lige socijaldemokrata Vojvodine Nenad Čanak za naš list kaže da će LSV 
ispoštovati svaku odluku DOS, pa samim tim i eventualnu odluku Mićunovića da 
prihvati ponuđenu kandidaturu.
Portparol Liberala Srbije Dragana Jovanović kaže za "Blic" da LS očekuje da će 
DOS imati kandidata, ali i da će "liberali imati svog kandidata ukoliko 
vladajuća koalicija ne postigne dogovor".
Milan St. Protić, predsednik Političkog saveta DHSS, rekao je za "Blic" da će 
njegova stranka odluku o podršci nekom kandidatu doneti tek kad se vidi da li 
će DOS imati jedinstvenog kandidata i ko će to biti.
- Ukoliko kandidat bude Mićunović, podržaćemo ga - rekao nam je Miroslav 
Filipović iz GSS.