> Izvor: matf
> Datum: 
> Rubrika: info_politika
> Naslov: Savet za borbu protiv korupcije odbio je ostavku Ivana Lalića na mesto 
> Članak:

potpredsednika Saveta i ocenio da je njegovo saslušanje u novosadskoj policiji 
pokušaj pritiska na to telo. 

Na konferenciji za novinare Saveta za borbu protiv korupcije, Lalić je rekao da 
je saslušan u policiji po anonimnoj prijavi zbog navodne zloupotrebe službenog 
položaja dok je radio kao upravnik Srpskog narodnog pozorišta u Novom Sadu. 

Lalić je negirao da je kao upravnik SNP-a potpisao štetan ugovor sa nevladinom 
organizacijom Egzit i istakao da je zahvaljujući tom ugovoru, u zamenu za 
korišćenje jedne prostorije u pozorištu, Egzit pozorištu omogućio marketinške 
usluge. 

Ivan Lalić je izrazio očekivanje da će nadležni organi i u slučajevima koje 
prijavi Savet za borbu protiv korupcije reagovati podjednako efikasno i dodao 
da ne želi da iznosi sve detalje o saslušanju kako ne bi uticao na rad 
nadležnih. 

On je rekao i da zna ko je podnosilac anonimne prijave, ali nije želeo da 
saopšti o kome je reč. 

Predsednica Saveta Verica Barać istakla je da to telo nije prihvatilo Lalićevu 
ostavku jer je ocenilo da se radi o pritisku na Savet. 

(Beta)