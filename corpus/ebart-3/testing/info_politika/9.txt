> Izvor: ebart
> Datum: 
> Rubrika: info_politika
> Naslov: SARAJEVSKA ŠTAMPA TVRDI DA JE SUD PRAVDE U HAGU ODBIO ŽALBU SRJ
> Članak:

SARAJEVSKA ŠTAMPA TVRDI DA JE SUD PRAVDE U HAGU ODBIO ŽALBU SRJ

Od stalnog dopisnika

SARAJEVO

"Bosna ima razloga da slavi". Ovo je za sarajevsko "Oslobođenje", kako navodi 
taj list izjavio anonimni izvor iz Međunarodnog suda pravde u Hagu tvrdeći da 
će se ovaj sud u slučaju tužbe BiH protiv SR Jugoslavije oglasiti - nadležnim.
Iako će se u ponedeljak zvanično znati kakav je stav Međunarodnog suda pravde, 
štampa u glavnom gradu BiH već je počela da predviđa da će tužba za genocid 
sigurno biti rešena u njihovu korist. Najavljuje se finansijska katastrofa 
Srbije i Crne Gore.
Kako piše "Oslobođenje" jugoslovenska bitka koju je poveo profesor prava dr 
Tibor Varadi doživela je neuspeh, što će prouzrokovati suđenje po tužbi za 
genocid. Prema navodima ovog lista, presuda u ovom procesu "ne bi trebalo da 
bude sporna, jer je genocid lako dokazati". Najubedljiviji argumenti su navodno 
presude za genocid koje je Sud za ratne zločine izrekao Dušanu Tadiću i 
Radislavu Krstiću, kao i proces, po istoj optužbi protiv Slobodana Miloševića.
Važan jezičak na vagi u korist tužbe BiH, kako tvrdi sarajevska štampa, je 
priznanje krivice Biljane Plavšić. Ona je potvrdila da je kriva za etničko 
čišćenje, zločine protiv čovečnosti i povrede humanitarnog prava.
Uprkos optimizmu zbog ovakvog toka procesa u Hagu, upozorava se na problem 
finansiranja ovog procesa. Za uspeh je, tvrde, potrebno da tužilac, odnosno 
država BiH finansira spor. Međutim, to ove godine nije uspela da uradi, već je 
novac za proces obezbedio samo jedan njen entitet - Federacija BiH. Drugi 
problem je što zvaničnici iz Republike Srpske ne priznaju tužbu. Konačno, 
odštetni zahtev nije sačinjen, iako se u javnosti spekulisalo sa stotinama 
milijardi evra.