> Izvor: ebart
> Datum: 
> Rubrika: info_politika
> Naslov: Izjava američkog podsekretara za politička pitanja Marka Grosmana prilikom 
> Članak:

Izjava američkog podsekretara za politička pitanja Marka Grosmana prilikom 
jučerašnje posete Beogradu 

Kada Ratko Mladić jednom bude u Hagu, podržaćemo Tribunal da određene slučajeve 
prepusti domaćem pravosuđu - naglasio podsekretar SAD za politička pitanja

BEOGRAD (Beta) - Američki državni podsekretar za politička pitanja Mark Grosman 
izjavio je juče u Beogradu da je vreme da Ratko Mladić i četvorica vojnih i 
policijskih generala budu izručeni Haškom tribunalu. Grosman je, posle susreta 
sa šefom diplomatije SCG Vukom Draškovićem, rekao da će američka administracija 
nakon izručenja Mladića podržati eventualnu odluku Tribunala da određene 
slučajeve prepusti domaćem pravosuđu.
- Naš stav je da, kada Mladić jednom bude u Hagu, podržimo Tribunal da prepusti 
određene slučajeve domaćem pravosuđu... ali da ne bude zabune, to je moguće 
jedino kada Mladić dospe u Hag - rekao je američki zvaničnik.
Ukazujući da je nedostatak saradnje sa Tribunalom prepreka na putu SCG ka 
evroatlantskim integracijama i da je vreme da se ona otkloni, Grosman je kazao 
da saradnja nije nešto što treba da udovolji Sjedinjenim Državama ili Evropi, 
"već je ona za dobrobit srpskog naroda".
Grosman je istakao da je u Beograd došao pre svega kako bi čestitao narodu 
Srbije na odluci da podrži nastavak demokratskih reformi, i dodao da Vašington 
želi da državna zajednica u tome uspe i da nastavi sa približavanjem evropskim 
integracijama.
On je dodao da će prilikom posete Prištini predstavnicima kosovskih institucija 
uputili jasnu poruku da se mora videti napredak u obnovi porušenih kuća i 
verskih objekata i implementaciji standarda.
- Evropski standardi demokratije, zaštite prava manjina, privatizacija i 
uspešna privreda su one stvari koje želimo da vidimo na Kosovu - rekao je on i 
dodao da je obnova porušenih kuća najbolji način da se pokaže da je usvojena 
preporuka da se martovsko nasilje ne sme ponoviti.
Drašković je ponovio da je najviše reči bilo o neophodnosti ispunjavanja 
obaveza prema Haškom tribunalu i sređivanju situacije na unutrašnjem planu, 
naglasivši da više "nema mesta za opstrukciju i političke izgovore".
- Vreme je za političke lidere ove zemlje da shvate - vodi, sledi ili se makni 
- rekao je on.
Drašković je rekao da je Grosmanu ukazao na neophodnost obnove porušenih 
objekata na Kosovu i zaštite nealbasnkog stanovništva. On je pozdravio predlog 
decentralizacije koji su ponudili politički predstavnici kosovskih Albanaca i 
dodao da to samo potvrđuje važnost sprovođenja tog procesa.
- Ali kada govorimo o teritorijalnoj decentralizaciji, onda u tom planu nema 
nikakvih garancija za zaštitu manjina, Srba i nealbanaca.., nema u tom 
dokumentu specijalnog statusa za crkve i manastire, ni odrednice o stalnom 
prisustvu međunarodnih snaga radi zaštite prava manjina - rekao je ministar 
spoljnih poslova u osvrtu na nedostatke tog predloga.
Drašković je još naglasio da je američkom zvaničniku preneo da bi za rešavanje 
kosovskog problema "bilo dragoceno" da se prestane sa korišćenjem reči 
"nezavisno Kosovo" i "konačni status", i da bi to "značajno" ohrabrilo srpsku 
zajednicu u pokrajini da učestvuje na parlamentarnim izborima na Kosovu, 
zakazanim za oktobar.