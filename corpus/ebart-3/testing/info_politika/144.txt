> Izvor: ebart
> Datum: 
> Rubrika: info_politika
> Naslov: IZVEŠTAJ MEĐUNARODNE KRIZNE GRUPE 
> Članak:

IZVEŠTAJ MEĐUNARODNE KRIZNE GRUPE 

Posle martovskog nasilja preti opasnost da Kosovo postane Zapadna obala u Evropi

BEOGRAD (FoNet) - Aprilski izveštaj Međunarodne krizne grupe "Kolaps na Kosovu" 
treba pažljivo razmotriti, ocena je zvaničnog Kosova, dok administracija UNMIK 
ne želi da ga komentariše, javlja Radio Slobodna Evropa. 
Međunarodna krizna grupa poručila je albanskoj zajednici da se bori protiv 
ekstremizma i netolerancije, a od UNMIK očekuje da institucionalizuje dijalog 
albanskih i srpskih lidera, dok srpskoj vladi poručuje da nastavi dijalog sa 
Prištinom o tehničkim pitanjima. 
MKG traži da počnu pripreme pregovora o konačnom statusu Kosova i ocenjuje da 
posle martovskog nasilja preti opasnost da Kosovo postane Zapadna obala u 
Evropi. 
Poslanik u kosovskom parlamentu Edita Tahiri smatra da su ocene MKG "veoma 
realne", a "međunarodna zajednica i kosovske vlasti treba da preuzmu 
odgovornost za nastalu situaciju". Prema mišljenu profesora međunarodnog prava 
na prištinskom univerzitetu Envera Hasanija MKG treba da svoje preporuke uputi 
najpre administraciji UNMIK i njenoj politici o budućnosti Kosova: 
- To je veoma dobra analiza straha UNMIK od kosovskog pitanja. To je i bila 
snaga koja je pokrenula nasilje - kaže Hasani. On se ne slaže sa ocenom MKG da 
je martovsko nasilje eskaliralo do etničkog čišćenja, jer iza nasilja nije 
stajalo političko rukovodstvo, već ekstremne grupe. 
Portparol vlade Kosova Mimoza Kusari kaže da se mnogo govori o dijalogu 
Prištine i Beograda, a zaboravlja se da Kosovu nedostaje međuetnički dijalog.