> Izvor: ebart
> Datum: 
> Rubrika: info_politika
> Naslov: Osipa se podrška Vladi u Skupštini Srbije
> Članak:

Osipa se podrška Vladi u Skupštini Srbije

Srećković: SPO ostaje u vladajućoj koaliciji

Poslanik SPO Blagica Kostić izjavila je za "Blic" da ubuduće "neće davati 
kvorum vladajućoj koaliciji", kao i da će odluke o tome kako će glasati o 
zakonskim predlozima Vlade donositi sama - "od zakona do zakona".

- Sve zakone koji nas približavaju Evropskoj uniji ću podržavati. Ali, svakako 
više neću podržavati one koji na moja poslanička pitanja ne daju odgovore i 
zbog kojih poslanici SPO imaju trećerazredni tretman u Skupštini. Nemamo 
elementarne uslove da obavljamo poslanički posao - ogorčena je Kostićeva. 
Odgovarajući na pitanje da li će ubuduće slušati naloge iz stranačke centrale 
ili glasati po sopstvenoj savesti, ona je navela da SPO nema poslaničku grupu.
- Zna se šta znači biti samostalni poslanik - zagonetna je Kostićeva.
Potpredsednik SPO Srđan Srećković rekao je za naš list da ta stranka ostaje deo 
vladajuće koalicije i da će u skladu s tim glasati i Blagica Kostić. Upitan šta 
će biti ako Kostićeva ubuduće ipak ne bude podržavala vladine zakone, Srećković 
je bio kategoričan:
- Ona je i ranije govorila da će glasati od zakona do zakona i uvek je glasala 
onako kako su odlučili organi SPO. Očekujem da će tako biti i ubuduće. 
Srećković, međutim, nije želeo da precizira na koji način će SPO ubediti 
Kostićevu da glasa u skladu sa odlukama stranačkih organa.
Kostićeva je juče saopštila da se "više ne oseća poslanikom vladajuće 
koalicije".
- Moraće da traže neki novi rezervoar iz kojeg će nadoknaditi još jedan glas 
podrške, jer ću uvek, kada budem 126. glas, vaditi karticu - dodala je.
Ona je optužila DSS i Novu Srbiju da su "razbili" poslaničku grupu SPO u 
republičkom parlamentu. Objašnjavajući za "Blic" svoju odluku, Kostićeva je 
kritikovala lidere vladajuće koalicije koji, kako kaže, vode politiku 
isključivo u interesu svojih partija, osim šefa diplomatije i lidera SPO Vuka 
Draškovića koji "jedini zastupa interese naroda i države". Kostićeva se složila 
da SPO ostaje deo vladajuće koalicije, dodavši da je ona "glas protesta". 
Upitana da li očekuje neke sankcije u SPO zbog svog stava, Kostićeva je 
odgovorila:
- U skladu sa statutom stranke. Ne očekujem nikakve privilegije.