> Izvor: ebart
> Datum: 
> Rubrika: info_politika
> Naslov: BEOGRAD - Suđenje Slobodanu Miloševiću u Hagu ni juče nije nastavljeno jer je 
> Članak:

BEOGRAD - Suđenje Slobodanu Miloševiću u Hagu ni juče nije nastavljeno jer je 
optuženi bolestan. Portparol sudskog dela Tribunala DŽim Lendejl kaže da su 
lekari pregledali optuženog i da će biti odlučeno da li će proces moći da bude 
nastavljen danas, ali je odbio da kaže na šta se Milošević žali. Milošević, 
kako "Glas" saznaje, ima ozbiljne kardiovaskularne probleme, čiji je simptom 
povišeni krvni pritisak, a koji predstavljaju značajan rizik za njegovo 
zdravlje. Zdravstveno stanje Miloševića, koji već duže vreme ima srčane i 
probleme s visokim pritiskom, pogoršalo se u noći između četvrtka i petka. Kada 
se pred odlazak u Sud požalio da se ne oseća dobro, Miloševića su u 
Ševeningenu, pregledali lekari i dali mu lekove. Suđenje je nastavljeno sa sat 
i po zakašnjenja. U ponedeljak je suđenje nastavljeno bez prisustva optuženog, 
pa se zbog toga sudsko veće bavilo tehničkim pitanjima.Od početka, 12. februara 
2002. godine, sudski proces je osam puta bio prekidan zbog Miloševićeve 
bolesti, gripa, ili kao u ovom, devetom slučaju, kardiovaskularnih smetnji.