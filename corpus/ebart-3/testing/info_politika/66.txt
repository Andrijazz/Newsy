> Izvor: ebart
> Datum: 
> Rubrika: info_politika
> Naslov: Mesić sa crnogorskim zvaničnicima
> Članak:

Mesić sa crnogorskim zvaničnicima

KOTOR (Srna) - Hrvatski predsednik Stjepan Mesić izjavio je juče u Kotoru da 
očekuje da posle njegove posete Beogradu 10. septembra neće više biti spornih 
pitanja između Hrvatske i Srbije. Mesić je rekao da Hrvatska sa Crnom Gorom 
nema   otvorenih pitanja, a da ih sa Srbijom ima samo zato što do sada nije 
razgovarao sa srpskim političkim vrhom. 
"Nadam se da će  nakon 10. septembra sva pitanja biti rešena",  rekao je Mesić 
posle sastanka sa crnogorskim predsednikom i premijerom, Filipom Vujanovićem i  
Milom Đukanovićem. Govoreći  o razgraničenju Hrvatske i SCG na moru, Mesić je 
rekao da to  pitanje nije otvoreno i da saradnja crnogorske i hrvatske  
policije odlično funkcioniše. Mesić je rekao da želi da se što pre realizuje 
saradnja Hrvatske sa Crnom Gorom i Srbijom,  kao i da što pre bude ostvaren 
zajednički cilj - ulazak u EU.