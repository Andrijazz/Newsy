> Izvor: matf
> Datum: 
> Rubrika: info_politika
> Naslov: BRISANJE ČLANA 39 IZ "HAŠKOG ZAKONA"
> Članak:


BEOGRAD - U Zakonu o saradnji s haškim tribunalom uskoro bi mogao da bude 
izbrisan član 39 po kome se mogu izručiti samo osobe, optužene do dana stupanja 
toga zakona na snagu.
Građanski savez Srbije pre nekoliko dana je najavio takvu inicijativu, a 
preksinoć je predsedništvo DOS prihvatilo i formalni predlog Demokratske 
alternative za izmenu spornog člana u Zakonu o saradnji s Haškim tribunalom.
Predsednik Srpskog pokreta otpora Momčilo Trajković, koji je vodio sednicu 
predsedništva DOS, izjavio je posle sastanka da se predlaže brisanje člana 39, 
čime se stvara mogućnost za ustupanje krivičnog gonjenja i predaje optuženih 
Hagu bez obzira na vreme u koje je protiv njih podignuta optužnica.
Goran Svilanović, predsednik GSS i šef savezne diplomatije, pre sastanka 
predsedništva DOS, rekao je da je pitanje saradnje s Haškim tribunalom 
kontroverzno za mnoge naše građane, ali je i podvukao da oko toga ne može biti 
dileme.