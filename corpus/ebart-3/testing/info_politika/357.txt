> Izvor: matf
> Datum: 
> Rubrika: info_politika
> Naslov: POSLE SMRTI IBRAHIMA RUGOVE
> Članak:


Dok buldožeri pripremaju grobnicu, plan o pomirenju, međutim, kvare veterani 
OVK, koji su sahranu predsednika Kosova na groblju posvećenom mučenicima borbe 
za slobodu, nazvali "neprihvatljivim činom"

Predsednik Kosova i dugogodišnji lider tamošnjih Albanaca Ibrahim Rugova umro 
je prošle subote od raka pluća, označivši na izvestan način i kraj jednog 
poglavlja kosovske krize, koja se polako ali sigurno približava logičnom kraju 
- veoma komplikovanim i, prema svemu sudeći, nešto manje neizvesnim pregovorima 
Srba i Albanaca o budućem statusu. Televizijske stanice prekinule su emitovanje 
programa, snage reda izašle su na ulice, međunarodni zvaničnici rastrčali su se 
po Prištini kako situacija ne bi izmakla kontroli, a tokom večeri gradski 
trgovi treperili su od sveća koje su palili vidno potreseni građani. "Ovog 
kobnog januara, Kosovo je izgubilo čoveka koji je promenio tokove istorije ovog 
dela sveta. Arhitektu i stratega nezavisnosti", rekao je Rugovin dugogodišnji 
saradnik i jedan iz niza potencijalnih naslednika Kolj Beriša.
Rugovina smrt, pošto je lider mesto u istoriji te pokrajine već ionako zaslužio 
u nekoliko navrata za poslednjih petnaestak godina, mogla bi da posluži kao 
ujedinjujući faktor za pomalo posustale Albance, smatraju optimisti, ali i 
signal za početak borbe za prevlast između nekoliko dozlaboga razjedinjenih 
političkih frakcija na kosovskoj političkoj sceni, ako je verovati onim drugim. 
Za sada, o nekada naširoko slavljenom, ali i jednako kuđenom i za izdaju 
optuživanom vođi, hvalospeve izgovaraju svi akteri kosovske priče - Albanci, 
stranci, ali na opšte iznenađenje i Srbi. Pompezno najavljivani početak 
pregovora o decentralizaciji Kosova odložen je za najmanje dve nedelje, koliko 
da se pokopa stari i pokuša da izabere novi lider Albanaca.
Među brojnim kandidatima za upražnjeno mesto, kako se čini, ne postoji dovoljno 
snažna, mudra, autoritativna osoba, koja uživa opštenarodnu podršku da predvodi 
kosovske Albance u tim krucijalnim i istorijskim pregovorima. Pitanje da li je 
i sam Rugova imao snagu da objedini interese različitih političkih opcija, 
postavljeno je, nenametljivo, tek nakon njegove smrti. U trenutku kada Kosovo 
na putu ka nezavisnosti, uz pomoć međunarodnih misija, vode demokratski 
izabrane institucije, lider poput Rugove možda nije ni potreban. Ostala je, 
ipak, zabeležena njegova poslednja, božićna, poruka: "Jedina stvar koju nismo 
ispunili ove godine je nezavisnost, ali ćemo u 2006. i to ostvariti"
Po ciči zimi, glavnom prištinskom ulicom, koja od 1999. godine nosi ime Majke 
Tereze, proteže se tužna kolona hiljada Albanaca, koji strpljivo čekaju priliku 
da izraze saučešće Rugovinoj porodici i prođu pored odra "oca nacije", umotanog 
u crveno-plavu zastavu Kosova, koju je sam i osmislio. Istu onu, kakve su 
Rugovini oponenti, pre svega dva meseca, uoči proslave Dana zastave čupali sa 
bandera i palili širom pokrajine. Lica polako promiču kroz ulaz u zgradu 
kosovske vlade. Neki plaču. "Umro je najveći sin našeg naroda", pomalo 
trivijalno zvuče radijski komentatori. Veštom rukom marketinških stručnjaka, 
tugom ispunjen poslednji ispraćaj lidera pretvara se, sliku po sliku, u sklop 
simboličnih poruka međunarodnoj zajednici i stanovništvu Kosova. Za domaću 
javnost, sahrana predstavlja pomirenje opasno zavađenih političkih opcija - 
umerenih pristalica Rugovinog Demokratskog saveza (DSK) i za kavgu spremnih 
bivših gerilaca. Van granica Kosova, jedinstvo u žalosti za preminulim liderom, 
tumači se kao "potvrda nepokolebljivosti u borbi za nezavisnost".
"Jedinstveni pred odrom velikana" stoje političari i gardisti Kosovskog 
zaštitnog korpusa (KZK) - nejasno koncipirane jedinice nastale nakon 
rasformiranja Oslobodilačke vojske Kosova (OVK), čiji je gnev Rugova izazvao 
još krajem 90-ih nazvavši ih "izmišljotinom srpske tajne policije". Kraj 
zavade, predstavljaće sam čin sahrane - pošto je dugogodišnji lider kosovskih 
Albanaca, navodno, zatražio da bude pokopan na groblju palih boraca OVK. Ikona 
težnje Albanaca za nezavisnošću, kako su Rugovu posthumno opisali 
melodramatično raspoloženi mediji, postao bi, tako, simbol ujedinjenja tog 
naroda. I dok buldožeri pripremaju grobnicu, plan o pomirenju, međutim, kvare 
veterani OVK, koji su sahranu predsednika Kosova na groblju posvećenom 
mučenicima borbe za slobodu, nazvali "neprihvatljivim činom", kako zbog 
dugogodišnjih konceptualnih razmimoilaženja, tako i zbog činjenice da su Rugova 
i kosovske institucije, usled burnih političkih događaja, uglavnom zaboravili 
na veterane rata i njihove porodice.
Detalje o Rugovinoj poodmakloj bolesti znali su i lokalni političari i 
predstavnici međunarodne zajednice, pa je komplikovana kombinatorika oko izbora 
njegovog naslednika, ako je verovati zapadnim diplomatama, počela još pre više 
od mesec dana - kada je Rugovino povlačenje sa političke scene bilo već potpuno 
izvesno. Njegov izostanak sa niza skupova i sastanaka, te poslednji čin - 
otkazivanje susreta sa šefom italijanske diplomatije Lambertom Dinijem i 
pretvaranje dela rezidencije u bolnicu, predstavljali su znak za početak akcije 
potrage za naslednikom, čiji su inicijatori bili administrator Ujedinjenih 
nacija Soren Jesen-Petersen i nezvanični američki ambasador Filip Goldberg. 
Lista kandidata svakodnevno je uvećavana, te su zapadnoevropski diplomati, kada 
se od pretendenata za upražnjeni presto, mogao sastaviti fudbalski tim, cinično 
predložili da se mesto lidera kosovskih Albanaca jednostavno ukine.
Smrt Ibrahima Rugove označila je početak "obračuna hijena", kako je borbu za 
mesto naslednika lidera još ranije nazvao prištinski dnevnik Koha ditore. 
Međunarodni zvaničnici jasno su upozorili lidere - za lične obračune nema 
vremena, već se sva sporna pitanja moraju rešiti po hitnom postupku.
Kako nalaže privremeni kosovski ustav, funkciju vršioca dužnosti obavljaće 
predsednik parlamenta Ne džat Daci - ambiciozni i sve popularniji funkcioner 
DSK, čiji bi stavovi, nadaju se zapadni diplomati, mogao umanjiti netrpeljivost 
između bivših gerilaca i članstva Rugovine stranke. U međunarodnim krugovima, 
Daci važi za "pragmatičnog i promišljenog" političara, koji se poslednjih 
meseci značajno angažovao ne bi li osigurao ključno mesto u budućoj podeli 
glavnih uloga. Njegova ideja, na koju se, navodno, pred smrt obrušio i sam 
Rugova, suštinski svodi se na ujedinjenje sadašnjih koalicionih partnera - DSK 
i Alijanse za budućnost Kosova (AAK) u partiju pod imenom Demokratska unija 
Kosova (UDK). Pregovori o novoj stranci, kako navode posmatrači u Prištini, 
odvijaju se velikom brzinom, i podržava ih najmanje desetak od ukupno 47 
poslanika DSK. Ideja u ujedinjenju dve partije, ukratko, proizvod je nejasne 
sudbine DSK, jer je dosadašnji uticaj te stranke u mnogo većoj meri zavisio od 
Rugovine nesporne harizme, nego od istinskih demokratskih, ili bilo kakvih 
drugih, dostignuća ostatka partije.
Dacijev glavni konkurent u političkom nadmetanju za čelnu poziciju u DSK, 
smatraju analitičari u Prištini, će biti Rugovin zet i dugogodišnji politički 
savetnik Sabri Hamiti, koga su zapadni diplomati već prozvali "vođom 
post-Rugovinog klana", "šefom Lapske grupe" i "prestolonaslednikom". Uticajni 
članovi DSK, okupljeni oko Hamitija, smatraju da se ta stranka, kao 
najsnažnija, najorganizovanija i najuticajnija politička snaga u pokrajini sama 
mora izboriti za mesto pod suncem nakon odlaska lidera. Hamiti, koji trenutno 
obavlja funkciju šefa parlamentarnog komiteta za spoljnu politiku, nekadašnji 
je član Narodnog pokreta Kosova (LPK), ali je pred izbijanje širih sukoba 
prešao u redove DSK zalažući se za mirnu borbu za nezavisnost. Tim potezom 
izazvao je ne mali gnev pristalica radikalnijih metoda borbe, koji se smatraju 
krivcima za atentat koji je Hamiti jedva preživeo septembra 1998. godine, nakon 
što je mesecima izvrgavan ruglu kao "prebeg, izdajnik i oportunista". "Treći za 
preferans", unutar DSK je dugogodišnji visoki funkcioner stranke Kolj Beriša, 
kome se ne daju preterano velike šanse za uspeh.
"Rugova nije imenovao naslednika, a mnogi žele da zauzmu njegovo mesto. Takav 
razvoj situacije mogao bi da izazove izvesne zastoje u pregovaračkom procesu 
ili čak radikalizaciju stanja na Kosovu. Učinićemo sve što je u našoj moći da 
se to ne dogodi", rekao je za NIN jedan zapadni diplomata.
Kandidate za budućeg predsednika Kosova predstavila je, manji ili više javno, i 
druga po snazi politička stranka u pokrajini - Demokratska partija Kosova (PDK) 
Hašima Tačija, koja smatra da bi nekadašnji premijer Bajram Redžepi bio 
najbolje rešenje. Ukoliko se, pak, nekadašnji miljenik Madlen Olbrajt u 
međuvremenu ne predomisli i laskavu titulu lidera kosovskih Albanaca poželi 
samo za sebe. Takav razvoj situacije, tvrde diplomate u Prištini, nije nemoguć, 
pre svega jer je Tači uoči prvih parlamentarnih izbora 2002. godine važio za 
pritajenog favorita, ali se, nakon meteorskog uspona uoči pregovara u Rambujeu, 
na posleratnoj političkoj sceni morao zadovoljavati samo epizodnim ulogama, 
"miljama iza Rugove i Ramuša Haradinaja". Ukoliko bi kandidata PDK birali 
zapadni zvaničnici izbor bi sigurno pao na Redžepija, ne samo zbog njegove 
"neverovatne kooperativnosti u godinama u kojima je obavljao dužnost 
premijera", već i zbog Tačijevog tvrdog stava o budućem statusu pokrajine. Ali, 
tek da stvari ne bi delovale preterano jednostavno, poput Rugovine stranke, i 
PDK ima trećeg kandidata, Fatmira Ljimaja, čija je popularnost munjevito 
porasla posle trijumfalnog povratka iz Haga, i koji je, kako navode izvori iz 
te stranke, u poslednje vreme u "ozbiljnoj zavadi" sa šefom partije.
Kako se čini, predsedničke ambicije gaji i prištinski medijski tajkun Veton 
Suroi - manje na osnovu raspoloženja javnosti, a nešto više zarad lepih reči 
koje na njegovu adresu stižu sa zapadnih adresa, ponajviše zbog popustljivih 
stavova o "uslovnoj nezavisnosti" kao rešenju kosovske krize. "Spreman sam da 
potpišem sve što u sebi nosi naziv nezavisnost - prefiksi tu nisu važni", rekao 
je nedavno Suroi i istog trena pobrao aplauze zapadnih zvaničnika. Između 
ostalog i zbog tvrdnje da bi uslovna nezavisnost koristila kosovskim Albancima, 
ako ni zbog čega drugog, a ono bar zbog aktivne "međunarodne podrške u 
preležavanju dečijih bolesti", kojima će buduća država zasigurno biti podložna. 
Najviše političke ambicije gaji još nekoliko "viđenih" Kosovara poput 
biznismena Bedžeta Pacolija, čiji su planovi vezani uz pretpostavku da bi 
međunarodna zajednica na čelu Kosova, posle Rugove, volela da vidi vanstranačku 
ličnost koja, zarad angažovanja pri prikupljanju novca za OVK, uživa poštovanje 
kod građanstva i ima pristojne veze sa Srbijom. Analitičari poslovne uspehe 
bivšeg dečka Ane Okse ne dovode u pitanje, ali mu se u trci za predsednika 
Kosova ne daju preterane šanse. Nije, međutim, isključeno da se u trku uključi 
i nekadašnji premijer Kosova u egzilu Bujar Bukoši, sa svojim urnebesnim 
fondovima, te nekadašnji premijer i haški optuženik Ramuš Haradinaj, mada će 
političku sudbinu ovog potonjeg odrediti Karla del Ponte.
Bez obzira na moguće komplikacije tokom novog poglavlja za dominaciju među 
albanskim političkim strankama, međunarodni diplomati, suštinski, najviše 
strahuju od sasvim nove grupacije, koja za sada sa pristojne distance 
komentariše pripreme za pregovore i gloženja stranačkih lidera. Pre svega jer 
sve snažniji Pokret za samoopredeljenje, nekadašnjeg studentskog lidera Aljbina 
Kurtija u poslednje vreme sve odlučnije podržavaju veterani OVK. Nekadašnji 
borci, sada podeljeni u nekoliko organizacija veterana rata, smatraju da 
predlozi za budući status Kosova, kakve u formi različitih kompromisa iznose 
međunarodni diplomati, ni u kojoj meri neće zadovoljiti aspiracije Albanaca, te 
ne isključuju demonstracije kao sredstvo pritiska na pregovarački proces. 
Međunarodni zvaničnici, takođe, ozbiljno strepe kakav će uticaj Rugovina smrt 
proizvesti ne samo na kosovsku političku scenu, već i na komplikovane pregovore 
u budućnosti pokrajine, koji "samo što nisu počeli". Izbor za novog lidera 
svakako je uzbudio duhove ambicioznih političara, ali bi mogao, bar na izvesno 
vreme, ugroziti položaj međunarodne zajednice, koja je najveći deo svog uticaja 
u proteklim godinama instrumentalizovala upravo preko naoko sporog, ali 
istrajnog Rugove. Ništa manji strah ne izazivaju ni mogući otvoreni sukobi 
između pristalica suprotstavljenih opcija, te izmeštanje fokusa pažnje Zapada 
sa pregovora na izmirivanje zavađenih političkih protivnika. Ipak, podsećaju da 
je smrt Jasera Arafata, svojevremeno, ubrzala pregovore Palestinaca i Izraela.