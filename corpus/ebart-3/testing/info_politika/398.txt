> Izvor: matf
> Datum: 
> Rubrika: info_politika
> Naslov: BEOGRAD - Iako su crnogorski političari više puta srpske kolege upozorili da je 
> Članak:

referendum njihova unutrašnja stvar, te da se stoga ne mešaju u njihova posla, 
ispada da će se njihovo "da" ili "ne" i te kako umešati u srpska pitanja.
Da je tako potvrđuje i izjava ministra finansija i sada prvog čoveka G17 plus 
Mlađana Dinkića, da ova stranka neće, pre nego što ishod referenduma bude 
poznat, odlučiti koga će predložiti za Labusovog naslednika u Vladi Srbije. 
Razlog je, kažu u G17, logičan, jer je "za očekivati da ako referendum uspe 
dođe do rekonstrukcije srpske vlade," to jest, Srbiji predstoji formiranje 
novih ministarstava - odbrane, inostranih poslova i ministra za manjinska prava 
koja su sada na nivou zajedničke države. Mogućnost novih ministarskih fotelja u 
srpskoj vladi, u prvi plan izbacila je i spekulacije o tome i ko će u njih 
sesti. Ujedno ista priča otvorila je ponovo temu o povratku Demokratske stranke 
u Skupštinu Srbije, ukoliko vlada bude rekonstruisana.
Iako Đorđe Todorović (DS) kaže da su oni spremni da podrže rekonstrukciju Vlade 
Srbije posle referenduma, ipak ponavlja da će se u parlament vratiti samo ako 
pre toga bude postignut dogovor o datumu vanrednih parlamentarnih izbora. 
"Jedno je sigurno - u vladu nećemo ući", kaže Todorović.
Srđan Srećković (SPO) tvrdi da je eventualno formiranje novih ministarstva 
tehnička stvar, a ne rekonstrukcija vlade. "Mi nismo spremni za nove političke 
kalkulacije. Drašković će ostati na ministarskoj funkciji koju obavlja i oko 
toga nema pregovora", kaže Srećković.
I dok u DSS -u nisu žele da unapred pričaju na ovu temu već će sačekati 
rezultate referenduma, njihov koalicioni kolega Zoran Anđelković (SPS) smatra 
da je rekonstrukcija Vlade Srbije neminovna kako bi država nastavila da 
funkcioniše. "Personalna rešenja su druga priča o kojoj će se razgovarati ako, 
i kada bude trebalo", procenio je Anđelković.