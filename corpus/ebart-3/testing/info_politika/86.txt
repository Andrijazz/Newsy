> Izvor: matf
> Datum: 
> Rubrika: info_politika
> Naslov: POVODOM NOVIH ZAHTEVA HAŠKOG TRIBUNALA 
> Članak:


Tužilaštvo optužnice treba da dostavi Ministarstvu za ljudska i manjinska prava 
SCG 

Povodom obelodanjivanja optužnica protiv četiri generala VJ i MUP-a Srbije u 
delu javnosti se tvrdi su da je glavni tužilac Haškog tribunala Karla del Ponte 
već pokušala da tokom poslednje posete Beogradu 6. oktobra preda premijeru 
Srbije Zoranu Živkoviću optužnice protiv Pavkovića, Lazarevića, Lukića i 
Đorđevića Živkoviću, ali da je on odbio da ih primi. 
Pravno gledano, on nije ni imao pravo da ih primi i da ih je Del Ponteova 
donela u svojoj torbi, u šta takođe neki sumnjaju, jer se optužnice ne predaju 
u razgovoru već Haški tribunal zvanično treba da ih pošalje Ministarstvu za 
ljudska i manjinska prava SCG. 
Prema Zakonu o saradnji sa Hagom, koji je usvojila Skupština SRJ, sve poslove 
koji se odnose na saradnju s Haškim tribunalom obavlja Savezno ministarstvo 
pravde. Od kada je obrazovana državna zajednica ingerencije ovog ministarstva 
preuzelo je Ministarstvo za ljudska i manjinska prava na čijem se čelu nalazi 
Rasim Ljajić. 
- Procedura je sledeća. Tužilaštvo će da dostavi optužnice Ministarstvu za 
ljudska i manjinska prava, a ono će da ih prosledi Okružnom sudu u Beogradu, 
koji je po zakonu nadležan za saradnju s Hagom u oblasti suda. Okružni sud 
treba da utvrdi da li je optužnica stupila na snagu, da proveri identitet 
optuženih i da utvrdi da li je krivično delo za koje su optuženi prema našim 
propisima u skladu sa zakonom. Kad utvrdi ove tri stvari, sud donosi rešenje o 
izručenju ili neizručenju Hagu. Na to rešenje postoji pravo žalbe. Posle toga 
Ministarstvo za ljudska i manjinska prava donosi rešenje kojim predaje ova lica 
tribunalu - objašnjava dr Nebojša Šarkić, profesor Fakulteta za poslovno pravo. 
Goran Svilanović, ministar inostranih poslova SCG, predsednik je jednog 
praktično najznačajnijeg tela za saradnju sa Haškim tribunalom, ali u 
konkretnom slučaju ni on kao predsednik Nacionalnog saveta za saradnju sa 
Haškim tribunalom niti Savet nemaju nikakve ingerencije, jer zakonom nije 
predviđena nikakve procedura pred ovim telom. Pravna procedura se vodi samo 
pred Okružnim sudom u Beogradu, dodaje Šarkić. 
Svilanović je inače izjavio da očekuje da će slučajevi po optužnicama protiv 
generala vojske i policije biti prepuštene domaćem pravosuđu. Prioritet vlasti 
u SCG, rekao je, moraju i dalje da budu Mladić i Karadžić, što je u skladu s 
Rezolucijom Saveta bezbednosti UN.