> Izvor: ebart
> Datum: 
> Rubrika: info_politika
> Naslov: Nemanja Nenadić, izvršni direktor Transparensi Srbije, kaže za NIN da dobijena 
> Članak:

Nemanja Nenadić, izvršni direktor Transparensi Srbije, kaže za NIN da dobijena 
informacija iz Švedske nije dovoljna da bi se utvrdilo da li je korupcije u 
"slučaju Labus" zaista i bilo. Ali, Tihomir Živanović, član Međuresorne grupe 
za ispitivanje vlasničkih odnosa u Mobtelu i bivši republički inspektor za 
sisteme veza, tvrdi da razloga za sumnju ima. On kao argumente navodi da je 
svojevremeno naišao na opstrukciju Ministarstva za ekonomske odnose sa 
inostranstvom, na čijem je čelu bio Labus, kada je tražio dokumentaciju o 
ugovorima između Mobtela i Eriksona. U Srbiji, koja sve više liči na arenu za 
lobiranje svih vrsta, telekomunikacije su jedna od nekoliko zlatnih koka. Zato 
i veliki svetski proizvođači opreme žele da budu što prisutniji na ovom 
području, naročito kada je u pitanju mobilna telefonija koja i donosi najviše 
novca. 
"Ovo što se sada dešava možemo nazvati 'trgovinom uticajem', što je teško 
dokazati, kao i korupciju uopšte", kaže gospodin Nenadić. Kako je u "slučaju 
Erikson" reč o dva velika javna interesa (kredibilitet vlade i investiranje u 
Srbiji), Nemanja Nenadić smatra da je neophodno da se pod hitno "krene u 
akciju":
"Od presudne je važnosti da se ispitaju svi slučajevi u kojima je Erikson 
učestvovao, odnosno u kojima je sklapao poslove sa državom, tj. javnim 
preduzećima u kojima država ima svoj kapital, kao i da li su tada poštovani 
važeći zakoni i principi. Tačnije, da li je došlo do povrede državnog interesa 
i da li su političke strukture imale uticaja na to."
U svakom slučaju, po našem zakonu, korupcija se striktno vezuje za vršenje 
službene dužnosti. Nije poznata u smislu "potonjeg vršenja dužnosti".
"Kako sada izgleda, ne vidim da bi neko u ovom slučaju mogao biti krivično 
gonjen", smatra Nenadić, i podseća da je vreme da uskladimo zakonodavstvo sa 
Krivično-pravnom konvencijom koju smo potpisali i ratifikovali još 2002. 
godine, kao i sa proklamovanom antikorupcijskom strategijom.