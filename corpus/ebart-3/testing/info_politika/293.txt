> Izvor: ebart
> Datum: 
> Rubrika: info_politika
> Naslov: ANKETA Aleksandar Vučić (SRS): To nisu pravoslavne crkve, jer ih niko u 
> Članak:

ANKETA Aleksandar Vučić (SRS): To nisu pravoslavne crkve, jer ih niko u 
pravoslavnom svetu nije priznao - nijedna pomesna pravoslavna crkva, niti 
Vaseljenska patrijaršija. SRS se dosledno bori protiv delovanja sekti, a Miraš 
Dedejić je upravo predvodnik sekte. Njihova najava zidanja objekata po Srbiji 
je čist bezobrazluk, uperen protiv SPC. Apelujemo da država sve učini kako bi 
zaštitila SPC i da omogući nesmetano delovanje svim crkvama koje to zaista 
jesu. Sekte ne mogu da dižu objekte po Srbiji. Đorđe Todorović (DS): Ovo je 
pitanje koje ne bi trebalo da se upućuje političarima, već isključivo Crkvi. DS 
smatra da je sloboda veroispovesti osnovno ljudsko pravo i trebalo bi primeniti 
reciprocitet. Ukoliko SPC može da ima hramove po Crnoj Gori i Makedoniji, onda 
nema smetnji da MPC i CPC imaju hramove po Srbiji. Miroslav Markićević (NS): NS 
se zalaže za slobodu veroispovesti svih kanonski priznatih crkava. MPC i CPC to 
nisu, tako da u skladu s tim njima ne bi trebalo dozvoliti da zidaju hramove po 
Srbiji. To nisu crkve. Zato podržavam stav ministra vera koji je rekao da ne 
mogu da zidaju hramove u Srbiji. Velimir Simonović (DSS): Ne dolazi u obzir da 
oni zidaju bilo kakve objekte, s obzirom na to da nisu priznate Crkve. Ni MPC, 
ni CPC to ne mogu da čine ni u Makedoniji, niti u Crnoj Gori, jer nisu 
priznate. Srbija bi od lokalnog do najvišeg nivoa morala da ih spreči u 
njihovoj nameri. Vladan Batić (DHSS): Logično je da kanonski nepriznatim 
crkvama ne bi trebalo dozvoliti da zidaju hramove, ali ovo je samo reakcija na 
krajnje neprimereno delovanje mitropolita Amfilohija koji se više bavi 
politikom, nego verskim pitanjima. Postaviti kiosk kao bogomolju na vrh Rumije 
stvarno je sramota i ne čudi me ovakva reakcija iz Crne Gore. Trebalo bi 
konačno prekinuti sa tim stvarima, jer nas ovakve polemike udaljavaju od 
Evrope.