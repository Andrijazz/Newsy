> Izvor: matf
> Datum: 
> Rubrika: info_politika
> Naslov: Tanjug  
> Članak:

BERLIN - Ako kosovski Albanci nastave da insistiraju na nezavisnosti Pokrajine, 
Beograd će zatražiti novu "dejtonsku konferenciju", jer bi "u tom slučaju 
granice u regionu morale da budu iznova određene" - izjavio je nemačkom listu 
"Špigl" premijer Srbije Zoran Đinđić.
U intervjuu nemačkom nedeljniku, koji navodi da Beograd želi da razgovori o 
statusu Kosova započnu što pre, Đinđić je ocenio da u tom dijalogu "nezavisnost 
više neće predstavljati tabu temu".
U prvom krugu razgovora trebalo bi da budu razjašnjeni suprotstavljeni stavovi, 
a zatim bi se, uz pomoć međunarodnih posrednika, pronašlo rešenje.
Premijer Srbije, pre svega, računa na pritisak Evrope - koja, kako navodi 
"Špigl", sprečava punu nezavisnost Kosova.
Ali, ako bi Albanci ipak uspeli da izdejstvuju nezavisnost, "to bi bio opasan 
presedan za druge narode na Balkanu i ugrozio bi, na primer, mir u 
višenacionalnoj Bosni i Hercegovini", upozorio je Đinđić.