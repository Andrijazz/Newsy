> Izvor: ebart
> Datum: 
> Rubrika: info_politika
> Naslov: DEMOKRATSKA STRANKA POZVALA SVE U AKCIJU PRIBLIŽAVANjA EU
> Članak:

DEMOKRATSKA STRANKA POZVALA SVE U AKCIJU PRIBLIŽAVANjA EU

Predstoji nam usvajanje još 15 zakona do oktobra ove godine

U predviđenom planu budžeta Evropske unije za 2007 - 2013. godinu Srbije 
praktično nema, rekla je juče Gordana Čomić, predsednik Odbora za odnose sa 
inostranstvom, i navela da je ovo alarmantna vest, te da zbog toga Demokratska 
stranka poziva sve društvene aktere da svojim angažovanjem izdejstvuju promenu 
ovakvog plana budžeta. Prema njenim rečima, vremena još ima, s obzirom na to da 
budžet, odnosno srednjoročna finansijska perspektiva EU, kako glasi zvaničan 
naziv, treba da bude usvojena u junu.

Čomić je istakla da se prema sredstvima namenjenim za pomoć zemljama koje će se 
priključiti EU, a u budžetu je za to planirano 14,6 milijardi evra, može videti 
gde se koja zemlja nalazi. Sredstva namenjena Srbiji su, kako je rekla, toliko 
mala da nas moraju zabrinuti. Ona je istakla da je poslanički klub Demokratske 
stranke pripremio spisak prioriteta u zakonodavstvu i broju i vrsti neophodnih 
koraka parlamenta, vlade i pregovaračkog tima do početka pregovora o 
potpisivanju ugovora o stabilizaciji i pridruživanju, dakle u periodu od juna 
do oktobra meseca ove godine. Prema ovom spisku, Srbija bi trebalo da usvoji 15 
zakona, među kojima su zakoni o policiji, državnoj bezbednosti, ombudsmanu, 
rodnoj ravnopravnosti, državnom revizoru, antidiskriminaciji, zaštiti životne 
sredine... Srbija bi morala da donese i nacionalne strategije o vodama, planu 
razvoja, upravljanju otpadom... Čomić je kazala da je 11 zakona već 
pripremljeno, ali da ih sve treba uskladiti sa evropskim standardima. Prema 
njenim rečima, u skupštinskoj proceduri se već nalazi zakon o zaštiti 
konkurencije, ali "on je toliko manjkav da bi njegovo usvajanje u ovakvom 
obliku donelo više štete nego koristi".

Gordana Čomić kaže da će poslanici DS-a podržati donošenje nacionalne 
strategije za pridruživanje EU, za borbu protiv korupcije i za komunikaciju. 
Ona je najavila da će DS predložiti izmene Poslovnika o radu parlamenta, kako 
bi Odbor za evropske integracije dobio pravu ulogu, kao i da će podržati 
donošenje etičkog kodeksa za narodne poslanike. Čomić je kazala da SCG kasni 
nepovratnih deset godina, ali "mislimo da se za ove četiri godine dogodilo 
dovoljno pozitivnih stvari da možemo da kažemo da nam je mesto u srednjoročnoj 
finansijskoj perspektivi EU i da Narodna skupština može da bude ključni igrač u 
evrointegracijama".

Odgovarajući na novinarska pitanja, Gordana Čomić je rekla da eventualna 
rasprava o poverenju vladi neće uticati na evropske integracije, jer one ne 
zavise ni od jedne vlade niti stranke - "to je nadstranački proces". Ona je 
ponovila ranije stavove svoje stranke, dakle, da će DS podržati raspravu i da 
će glasati za izglasavanje nepoverenja vladi zbog njenih loših rezultata, pre 
svega u oblasti ekonomije.