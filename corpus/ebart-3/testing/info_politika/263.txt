> Izvor: ebart
> Datum: 
> Rubrika: info_politika
> Naslov: Predsednik Koordinacionog centra za Kosovo i Metohiju Nebojša Čović izjavio je 
> Članak:

Predsednik Koordinacionog centra za Kosovo i Metohiju Nebojša Čović izjavio je 
juče da je za Beograd neprihvatljiva bilo kakva, pa i "uslovna nezavisnost 
Kosova". "Mi nemamo šta da pričamo o nezavisnosti. Oni koji budu želeli da 
pričaju o bilo kakvoj nezavisnosti, to narod mora da zna", rekao je Čović.

Čović je to kazao povodom špekulacija da je moguća "uslovna nezavisnost" 
Kosmeta, što bi značilo da pokrajina ima sve atribute nezavisne države, ali da 
nema vojsku i da nije međunarodno priznata. "Srpska strana nudi princip `više 
od autonomije, manje od nezavisnosti`, što je ogroman prostor za razgovore i 
dogovore, dok albanska strana insistira na razgovorima o nezavisnosti", rekao 
je on, naglašavajući da, prema njegovom mišljenju, Kosovo "ne mora da bude 
izgubljeno". "To mora da bude naš pristup kao naroda, inače mi nismo ozbiljan 
narod, a ako nismo ozbiljan narod onda će biti mnogo štošta izgubljeno", kazao 
je šef Koordinacionog centra.

On je naglasio da se partneri u okviru međunarodne zajednice "moraju ubediti da 
ne postoji kao održivost ni u jednom segmentu, ni ekonomskom, ni privrednom, ni 
političkom, ni pravnom, mogućnost da Kosovo i Metohija bude nezavisno". "Ono 
može biti ili u sklopu Srbije, kako jeste, ili može biti, a to je očigledno, uz 
velike probleme i otvaranje ponovo svega što smo prošli, u sklopu Albanije. 
Treća mogućnost ne postoji, međunarodni zvaničnici treba to jasno da shvate", 
rekao je Čović.

On je ocenio da se problem Kosmeta neće rešiti ni ove, ni iduće godine, a da 
će, ako se to dogodi, biti privremeno. "Ako nam neko i oduzme sada Kosovo mi 
nemamo pravo da generacijama koje dolaze, u spletu raznoraznih okolnosti koje 
možemo i da predvidimo i ne predvidimo, i dobro i loše, oduzmemo pravo i 
mogućnost da ono što je njihovo nekada vrate", naglasio je Čović.

Ocenio je da je to "realnost života" i dodao da ne zna "kako će se stvari 
odigravati i kuda će ići", ali da nije "za sukob i za rat već za politička i 
demokratska rešenja". 

(Beta)