> Izvor: ebart
> Datum: 
> Rubrika: info_politika
> Naslov: TADIĆ:
> Članak:

TADIĆ:

Predsednik Srbije i predsednik Demokratske stranke (DS) Boris Tadić založio se 
juče za izbore do kraja godine, najavio izbornu pobedu DS i poručio da će ta 
stranka biti vodeća snaga buduće republičke vlade i da će imati svog premijera. 
Demokratska stranka nikoga ne potcenjuje, pruža ruku saradnje, ali je svesna 
svog potencijala, rekao je Tadić na sednici Glavnog odbora DS u Leskovcu i 
naglasio da je DS spremna da preuzme odgovornost za vođenje buduće Vlade Srbije.

On se založio za politiku koja "popravlja stvari i rešava probleme", ističući 
da "samo na taj način treba pristupiti i pitanju donošenja novog Ustava, da se 
reši jedan problem, ukloni jedan tromb iz krvotoka, kako bismo otvorili put 
prema novim izborima u Srbiji".
"U tom smislu je moj pristanak i moja reč za novi Ustav i održavanje 
referenduma", objasnio je Tadić i napomenuo da ne može da veruje da u 
demokratskom bloku "postoje ljudi koji misle da ovaj problem ne treba rešiti, 
srušiti Miloševićev Ustav, što je i naš zavet 5. oktobra".

"Poznato je da sma ja imao dosta primedbi na Ustav, ali on ima i tu 
karakteristiku da se mnogo lakše menja", rekao je Tadić i založio se za izbore 
do kraja godine "da bi smo razrešili političku situaciju u zemlji i formirali 
bolju, drugačiju Vladu od postojeće". On je, kao ključne strateške ciljeve, 
označio ekonomski jaku Srbiju i borbu protiv siromaštva.

"Najveći problem ovog društva nije samo rešavanje statusa Kosova i saradnja sa 
Hagom, već i siromaštvo. Oko 800.000 ljudi je u Srbiji siromašno. Država koja 
ima siromaštvo kao ključni problem u sebi nema razvoj i borba protiv siromaštva 
je prvi problem koji buduća Vlada mora da reši", rekao je Tadić.
Po njegovim rečima, instrument da bi se to rešilo jeste treći strateški cilj - 
učlanjenje u Evropsku uniju i evropske integracije.