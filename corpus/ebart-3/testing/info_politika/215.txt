> Izvor: ebart
> Datum: 
> Rubrika: info_politika
> Naslov: Rade Bulatović predstavio Skupštini izveštaj BIA
> Članak:

Rade Bulatović predstavio Skupštini izveštaj BIA

Bezbednosna situacija u Srbiji je stabilna, ali na nju pokušavaju da utiču 
albanski teroristi. Bezbednosno-informativna agencija za sada, međutim, ne 
raspolaže informacijom da bi se uskoro moglo ponoviti nasilje nad srpskim 
stanovništvom na Kosovu i Metohiji, kao što je to bilo 17. marta, izjavio je 
direktor BIA Rade Bulatović, podnoseći izveštaj Odboru za bezbednost Skupštine 
Srbije.

- U Raškoj oblasti prate se aktivnosti pojedinih islamskih grupa koje bi 
ubuduće mogle predstavljati opasnost po ustavni poredak. Pratimo pojavu 
ekstremista sa radikalnim islamskim predznakom kao što su vehabiti, koji bi 
mogli postati baza za ugrožavanje ustavnog poretka - rekao je Bulatović. On je 
naveo da na bezbednost zemlje, osim organizovanog kriminala, pokušava da utiče 
i strani faktor delujući kroz pseudopredstavništva.
- Reč je o svim stranim predstavnicima koji po raznim osnovama dolaze u Srbiju, 
a koji nisu diplomatski predstavnici, odnosno ambasade i konzulati - rekao je 
Bulatović. On je upozorio da u Srbiji postoje vaninstitucionalni centri koji 
poseduju sisteme za prisluškivanje, da ih nema mnogo, ali da predstavljaju 
izuzetnu opasnost po sigurnost građana i države i najavio da će 2005. godine 
BIA posvetiti pažnju tom problemu. Bulatović je negirao da Zoran Janjušević, 
bivši savetnik premijera Đinđića, poseduje opremu za prisluškivanje. On je 
rekao da BIA nema podataka da li je potpuno uništena droga koju je Državna 
bezbednost uskladištila u trezoru "Komercijalne banke".