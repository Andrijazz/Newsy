> Izvor: ebart
> Datum: 
> Rubrika: info_politika
> Naslov: DEMOKRATSKA STRANKA KRENULA U IZBORNU KAMPANJU
> Članak:

DEMOKRATSKA STRANKA KRENULA U IZBORNU KAMPANJU

Politička utakmica za formiranje izborne liste Demokratske stranke, kao i 
kampanja za vanredne parlamentarne izbore, počeli su juče u Domu omladine gde 
je 11. decembra 1989. održana osnivačka sednica DS. Prema rečima predsednika 
Srbije i lidera stranke Borisa Tadića, cilj jučerašnjeg sastanka je da se od 
600 članova pronađe 250 najboljih, koji će pobediti na izborima. Garantujući 
pobedu, Tadić je kao najpreče postizborne zadatke izdvojio normalizovanje rada 
Skupštine, izradu novog Ustava, rešavanje problema Kosova i Metohije, odnos s 
Haškim tribunalom, stanje u Državnoj zajednici i reforme Vojske SCG i 
obrazovanja.
- Političkog rivala treba staviti, u političkom smislu, tamo gde su dometi 
njegovih političkih vrednosti, organizacije, sposobnosti i vizije. Ubeđen sam 
da DS ima najznačajnije vizije za svoj narod i modernizacija je suštinsko 
pitanje njegovog opstanka. Ako ovaj narod u političkom, tehnološkom, ekonomskom 
i vrednosnom smislu ostane na vrednostima devedesetih, on nema budućnost. Ovo 
vozilo kojim mi upravljamo je najsnažnije i najmodernije političko vozilo u 
Srbiji. Bez tog modernog političkog sredstva nema nikakvih šansi da se ova 
zemlja izvuče iz teške političke krize u kojoj je. Danas ovom zemljom 
upravljaju staranke koje imaju demokratski predznak i neću da kažem da su 
devedesetih bili s one strane demokratije, ali te stranke su samozadovoljne. 
Najniže ocene koje je jedna vlada dobila u čitavom tranzicionom prostoru jesu 
ocene koje je dobila ova vlada. Nema nijednog istraživanja javnog mnjenja koje 
ovoj vladi, po bilo kojoj tački, daju ocene iznad dvojke. Naša politička 
filozofija potpuno je drugačija. Nisam zadovoljan političkim potencijalima ni 
spremnošću DS u ovom tenutku, ali to je ubedljivo najbolja politička 
organizacija u Srbiji, istakao je Tadić. 
Komentarišući izjave pojedinih članova DS, od kojih su neki nedavno isključeni, 
Tadić naglašava da stranka ima samo jednu politiku, te da frakcije nigde u 
svetu nisu uobičajeno političko načelo. Šef poslaničkog kluba DS u Skupštini 
Srbije i potpredsednik stranke Dušan Petrović rekao je da je u Srbiji 
najdeficitarnija roba vera da se vredi boriti za javnu stvar i za opšti 
interes, dodajući da Demokratska stranka ima misiju da Srbiju, posle 200 godina 
istorije, konačno dovede na nivo civilizovane evropske države. 
Predsednik Srbije je rekao da o novom ustavu Srbije mora da se diskutuje u 
najširim krugovima, a ne da o njemu odlučuju samo "političke oligarhije".
Govoreći o problemima sa kojim se suočava Srbija, kao što je pitanje Kosova, 
Tadić je naveo da se "samo aktivnom politikom na međunarodnom planu mogu 
sačuvati interesi" Srbije.
"Sadašnja vlada samo udaljava Srbiju od mesta na kojima se odlučuje o Kosovu i 
Metohiji". Prema njegovim rečima, Srbija je u ovom trenutku "jedina država na 
severnoj polulopti koja nije uključena u evroatlantske integracije".
Lider DS-a je naveo da se ta stranka zalaže za očuvanje državne zajednice, iz 
"funkcionalnih, a ne istorijskih razloga", ali je dodao da se ne sme dozvoliti 
da zajednica "uništava političke kapacitete Srbije".
Govoreći o reformi vojske, Tadić je istakao da su "neophodne odlučne personalne 
promene, ali ne na stihijski način" i dodao da "vojska mora da postane razvojni 
resurs ove države".
Tadić je rekao i da je potpuna saradnja sa Haškim tribunalom neophodna i da se 
"guranjem glave pod ćebe", što radi ova vlada, ništa ne može rešiti.
Prema njegovim rečima, u DS-u može postojati samo jedna politika, a ne 
nekoliko, jer onda građani ne bi znali za koga da glasaju.