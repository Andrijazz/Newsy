> Izvor: ebart
> Datum: 
> Rubrika: info_politika
> Naslov: Gradimir Nalić: 
> Članak:

Gradimir Nalić: 

Povodom izjave potpredsednika Vlade Srbije Čedomira Jovanovića na današnjem 
brifingu u Vladi Srbije u kojoj se navodi kako je istraga utvrdila da je, u 
vreme kada me je Predsednik SRJ Vojislav Koštunica predlagao na funkciju 
ministra unutrašnjih poslova, u moj stan uvođena specijalna telefonska linija, 
kao i da sam ja, kako navodi RTS "kreirao aferu Gavrilović nezadovoljan što 
nisam postao ministar policije", molim vas da objavite sledeće:

Već ranije sam bio prinuđen da demantujem vest o uvođenju specijalne linije u 
moj stan, nudeći dokaze da se radi o običnoj ISDN telefonskoj liniji koju sam 
platio Telekomu prema ugovorenoj ceni.

Što se tiče pokojnog Momira Gavrilovića, koga sam prvi i poslednji put video 
tog 3. avgusta 2001. godine, odgovorno tvrdim da je ta afera kreirana na istom 
mestu na kome se kreiraju napadi na DSS, Vojislava Koštunicu i sve njegove 
saradnike i to upravo zbog toga što smo prvi u Srbiji javno progovorili o 
upletenosti vlasti i kriminalnog klana koja je dovela i do tragične smrti 
srpskog premijera. Sve podatke smo, na zahtev tužioca, dostavili u avgustu 
2001. Tada smo prvi ukazali na vezu sa surčinskom mafijom i umešanost u 
asfaltiranje Srbije i poslove sa naftom. Da je Vlada Srbije htela, iz moje 
izjave tužilaštvu mogla je da vidi šta je pokojni Gavrilović rekao o Čumetu, 
Bracanoviću i drugima i da ih na vreme, umesto u status zaštićenih svedoka ili 
zamenika šefova DB-a, stavi na mesto koje zakon određuje. Umesto toga Čeda 
Jovanović je napao DSS govoreći da u Srbiji nema organizovanog kriminala, što 
je dovelo do gubitka mnogih života, pljačke građana i današnjeg vanrednog 
stanja koje se pretvara u progon medija, zaštitnika ljudskih prava i advokata. 
Očekujem da me policija koja gleda televiziju večeras privede i ostavi moje 
branjenike bez advokata, a ministra Rasima Ljajića bez izveštaja o kršenju 
ljudskih prava koji je sutra trebalo da mu podnesem. 

U Beogradu, 15. april 2003.

Advokat