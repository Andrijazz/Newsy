> Izvor: ebart
> Datum: 
> Rubrika: info_politika
> Naslov: PRESTROJAVANjA NA STRANAČKOJ SCENI SRBIJE 
> Članak:

PRESTROJAVANjA NA STRANAČKOJ SCENI SRBIJE 

Ako je merilo razlikovanja stranaka odnos prema reformama, onda
  
Uobičajena je podela političkih stranaka u Srbiji na ",demokratski blok" i 
"snage od pre 5. oktobra". Ili tročlana - na "evrodemokrate", "nacionalne 
demokrate" i "nacionaliste". U časopisu "Nova srpska politička misao" sociolog 
dr Slobodan Antonić, pak, deli stranke na četiri grupe.

Podela se zasniva na odnosu partija prema bivšem režimu i reformama. Na osnovu 
toga, Antonić ih grupiše na krajnje leve, umereno leve, umereno desne i krajnje 
desne. Na krajnje levom polu su partije koje se zalažu za što brže društvene 
promene, bez mnogo obaziranja na Miloševićev ustav i zakonske procedure. Ova 
grupacija je za potpunu privatizaciju i priključenje NATO-u i EU. Stranke 
druge, umereno leve grupe podržavaju iste ciljeve kao i one iz prve, ali se 
zalažu za izgradnju valjanih i nezavisnih institucija i protive se ideji 
autoritarne modernizacije, kojoj je sklona radikalno leva grupa. Treći blok 
čine umereno desne stranke: saglašavaju se s privatizacijom i pristupanjem EU, 
ali se zalažu za umerenije promene. Najzad, krajnje desni položaj drže 
"antiglobalističke" stranke.

U prvu grupu partija Antonić ubraja: GSS, SDU i Demokratsku stranku u periodu 
kad je Zoran Đinđić bio na njenom čelu. Dvojica potpredsednika DS-a, Čedomir 
Jovanović i Zoran Živković takođe su zastupali levoreformatorsku ideologiju 
koja je dominirala prošlom vladom Srbije. Posle vanrednog stanja 2003. godine u 
javnost su doprli slučajevi korupcije čiji su učesnici bili neki od ovih 
"reformista". Vlada i DS su tada dospeli u veliku krizu, što je, kaže Antonić, 
iskoristio tadašnji potpredsednik Boris Tadić, koji je tokom kampanje za 
skupštinske izbore 2003. odavao utisak da naginje ka drugoj, umereno levoj 
grupaciji.

Ka umerenijima

Na toj drugoj poziciji je, kao član DOS-a, bio DSS, ali je kasnije dospeo u 
grupu stranaka umerene desnice. Tokom 2003. na mestu DSS-a, u umereno levoj 
grupaciji, našao se i G17 plus. Prethodno je ova stranka bila u prvoj grupi, da 
bi sukob sa Živkovićevim DS-om uticao na okretanje umerenijoj poziciji. Kasnije 
će se ka umereno levom krilu kretati i "frakcija DS-a predvođena Borisom 
Tadićem".

Treći, umereno desni položaj sada zauzima DSS, a teže mu SPO i NS. Stranke ove 
grupacije su, zajedno s drugima, učestvovale u obaranju Miloševića i otuda 
njihova kritika "vlade krajnje levice" (2001-2004) nije mogla da bude odbačena 
uz obrazloženje da je reč o "snagama starog režima". Zato je gotovo ceo mandat 
bivše vlade protekao u znaku žestokog sučeljavanja DS-a i DSS-a.

Konačno, krajnje desni položaj u ovoj Antonićevoj podeli zauzimaju stranke 
starog režima - SPS i SRS.

Napominjući da oznake "levo" i "desno" ovde mogu da zbune, jer je DS levica, a 
SPS desnica, Antonić podseća da je podela rezultat odnosa partija prema bivšem 
režimu. Zato su one koje se zalažu za njegovu najradikalniju promenu - levica, 
a za povratak starih vlasti - radikalna desnica.

Ovaj sociolog kaže da, po pravilu, u društvima u kojima je otpor promenama 
dugotrajan jačaju radikalna krila i levice i desnice. U takvim društvima je i 
glavna linija političkih rascepa drukčija. Dok je u uređenim zajednicama ta 
linija negde na sredini, između levice i desnice, u "postrevolucionarnim 
sistemima", kakav je naš, granica se duplira - jedna deli levicu (između prve i 
druge grupe), druga desnicu (između treće i četvrte). Zato nije jaka samo 
podela između treće i četvrte grupe ("demokratskog bloka" i "starorežimaca" - 
"Miloševićev rascep"), nego i između prve i druge grupe ("reformista" i 
"legalista" - "Đinđićev rascep"). U tome treba tražiti objašnjenje, navodi 
Antonić, otkud toliko teškoća prilikom formiranja sadašnje vlade Srbije. Pošto 
kabinet nije mogao da bude sastavljen samo od partija iz druge i treće grupe, 
umesto stranke iz prve grupe (DS), odabrana je "starorežimska", SPS, iz četvrte 
grupe.

Sukob ili pomeranje

Četvoročlana podela stranaka je od značaja i za razumevanje ponašanja 
političkih aktera tokom predsedničkih izbora. Vodeći računa o toj podeli, Boris 
Tadić je znao da neće dobiti dovoljno glasova ako se drži samo "Đinđićeve 
linije", pa ni ako se pomeri do "Koštuničine". Birački glas je morao tražiti 
sve do "Miloševićevog rascepa", u sve tri grupacije birača (radikalno leva, 
umereno leva, umereno desna). Zato se Tadić u vreme kampanje predstavio kao 
"predsednik dogovora", nastupajući pomirljivo prema celokupnom "demokratskom 
bloku".

Posle izbora, održao je obećanje i proglasio "kohabitaciju". Nastavio je s 
umerenom retorikom i tako za DS zadržao deo svojih glasača. "Ali, jedna stranka 
teško da može dugo sedeti na liniji rascepa. U tom slučaju, ili će sam rased 
nestati ili će se dotična stranka rascepiti na radikalno i umereno krilo (a 
možda i na dve zasebne partije)", navodi Antonić, govoreći o budućnosti DS-a. 
Tadićeva partija se, inače, širi po "političkom zemljištu" G17 plus i usisava 
mu glasače. Labusova stranka će zato ili morati da uđe u sukob s demokratama, 
ili da se sama pomeri ka centru, piše Slobodan Antonić.