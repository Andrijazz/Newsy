> Izvor: ebart
> Datum: 
> Rubrika: info_politika
> Naslov: Komentari
> Članak:

Komentari

Ljubomir Tošković zamenik urednika Hronike

Srbija je opet puna droge, kriminalni gangovi opet, kao devedesetih, kreću u 
obračune na ulicama, svakog dana je opljačkana neka pumpa ili menjačnica. Život 
Srbije se opet seli na novinske stupce crnih hronika. Stara slika sa novim 
licima. 
Među tim, novim krokodilima u maloj bari, sve je više onih koji su iz 
policijske uniforme uskočili za volan skupocenog džipa ili zauzeli vlasničko 
mesto iza šanka nekog od elitnih restorana. Kako? Od policijske plate? Oni sada 
pucaju i ginu, a sa njima i njihove aktivne kolege koje danju rade u MUP-u, a 
noću u njihovom obezbeđenju. 
Policija ni dva dana posle pucnjave na beogradskoj Bežanijskoj kosi u kojoj su 
učestvovali aktivni i bivši policajci nije saopštila ništa suvislo o tom 
događaju. 
Otkud policajac na mestu obračuna? Da li je obezbeđivao napadnute "honorarno" i 
da li je po zakonu odgovorio vatrom, usmrtio jednog napadača i ranio drugog? Da 
li je tu bilo još aktivnih policajaca "noćnih čuvara"? Ima li tu sprege čuvara 
zakona i kriminalaca?
Policija na ova i mnoga druga pitanja ne odgovara. A mora, jer ako u MUP-u žele 
bolju saradnju sa građanima koju traže, moraju da znaju da oni od kojih očekuju 
pomoć prethodno treba da znaju kome se obraćaju. Nije strašno reći da u 
redovima policajaca ima loših momaka. Ima ih u svim policijama sveta. Strašno 
je to prećutati.