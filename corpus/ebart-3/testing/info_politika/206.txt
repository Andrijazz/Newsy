> Izvor: ebart
> Datum: 
> Rubrika: info_politika
> Naslov: Danica Drašković za "Blic"
> Članak:

Danica Drašković za "Blic"

Iza atentata na predsednika Tadića stoje BIA i antihaški lobi. To je 
organizacija za političke obračune i ubistva, koja deluje potpuno 
nekontrolisano. BIA odavno ne štiti državu, već čini sve da je uništi - tvrdi 
za "Blic" Danica Drašković, kandidat SPO za direktora Instituta za bezbednost. 
Ona navodi da je SPO sprečen da uđe u BIA i otkrije sve mračne radnje.

- Iako je SPO tražio to mesto, Rade Bulatović, direktor BIA, postavio je na 
mesto direktora Instituta za bezbednost svog čoveka, čije ime krije - tvrdi 
Draškovićeva. 
Ona podseća da je sam predsednik Tadić nedavno saopštio da mu nije predočena 
procena stepena ugroženosti njegove bezbednosti i zatražio odgovore na pitanja 
ko je za to nadležan i zašto to nije učinjeno, kao što to nije sprovedeno ni u 
slučaju pokojnog premijera Zorana Đinđića.
- Vuku takođe prete, ali on se i dalje vozi privatnim vozilom i ima isto 
obezbeđenje - dva radnika MUP, kao što je imao pre dolaska na mesto ministra. A 
svaka šuša iz Jočićevog sastava ima blindirane automobile. Pa čak i doušnici DB 
voze blindirana vozila, koja čak ni sam predsednik nema. Očigledno je nekome 
stalo da on ne bude bezbedan. BIA ubija u ime države i mislim da je vreme da 
neko pozove na odgovornost Jočića, Bulatovića i premijera za ovo što se događa 
- kaže Draškovićeva i tvrdi da Bulatović još drži Miloševićeve "ubice" u BIA.
- Toliko je dokaza o učešću u krivičnim delima, da su mnogi u BIA zreli da budu 
u zatvoru a ne da upravljaju BIA.