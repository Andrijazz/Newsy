> Izvor: matf
> Datum: 
> Rubrika: info_politika
> Naslov: Nemanja Nenadić "Transparentnost Srbija"
> Članak:


Korišćenje rupa u propisima kako bi se postigli ciljevi koji su suprotni onome 
što je zakonodavac želeo nije samo srpski sport, niti smo u njemu šampioni. U 
Srbiji se mnogo češće, nego što je to podnošljivo u jednoj pravnoj državi, 
praktikuje obično ignorisanje zakonskih odredaba. Zato čoveku prosto dođe da se 
obraduje kada vidi da neko ulaže trud da na pravno dozvoljen način ostvari 
svoje interese, makar tako izigrao volju zakonodavca. 
Izgleda da je to slučaj sa pozajmicama koje je jedan od konkurenata na konkursu 
za dobijanje nacionalnih frekvencija činio drugome. Na taj način, koji nije 
zakonom zabranjen, među firmama se stvara odnos međuzavisnosti čiji efekti mogu 
biti veoma slični onome što je zabranjeno - stvaranju monopola u medijskoj 
sferi po osnovu vlasništva više medija od istih lica. Kada je postojala želja 
da se izmene neke druge odredbe Zakona o radio-difuziji, pokazalo se da to može 
da se učini brzo. 
Organi koji sprovode zakone su na izvoru informacija i zato na njihove 
sugestije o tome kako otkloniti pravne nedostatke propisa koje primenjuju treba 
brzo reagovati. Da je to činjeno, ne bismo bili u situaciji da do danas nije 
otklonjen nijedan od nedostataka Zakona o finansiranju političkih stranaka koje 
je utvrdio Odbor za finansije u jesen 2004, kao ni to da ni nakon dva izveštaja 
poverenika za informacije i brojnih javnih poziva Vlada nije uredila postupak 
za izvršenje njegovih konačnih odluka. 