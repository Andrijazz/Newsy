> Izvor: ebart
> Datum: 
> Rubrika: info_politika
> Naslov: Ćuruvija
> Članak:

Ćuruvija

BEOGRAD - Jovo Ćuruvija, brat ubijenog novinara Slavka Ćuruvije, zatražio je od 
potpredsednika Vlade Čedomira Jovanovića da ga što pre primi povodom tvrdnje da 
je šef kabineta bivšeg predsednika SRJ Ljiljana Nedeljković dobila dosije o 
tajnom praćenju njegovog brata uoči ubistva.
"Posle tog razgovora proceniću i najverovatnije odlučiti da podnesem zahtev 
nadležnim državnim organima da se saslušaju Jovanović i Radomir Marković", 
rekao je Ćuruvija. On je zatražio da predmet o ubistvu njegovog brata bude 
poveren specijalnom tužiocu.
"Ni na koji način ne želim da učestvujem u političkim ulogama. Isključivo 
tražim da se naručioci i ubice mog brata izvedu pred sud. S obzirom na to da me 
lideri DOS ignorišu već dve i po godine, očekujem i nadam se da Jovanović neće 
biti jedan od njih i da ćemo se susresti u najkraćem roku", rekao je Ćuruvija.