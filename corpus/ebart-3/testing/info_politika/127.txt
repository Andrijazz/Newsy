> Izvor: matf
> Datum: 
> Rubrika: info_politika
> Naslov: Udruženje "Sloboda" traži obustavu suđenja Miloševiću 
> Članak:


BEOGRAD (Tanjug) - Na vanrednoj sednici Udruženja "Sloboda" - nacionalnog 
komiteta za oslobađanje Slobodana Miloševića juče je zatraženo da se odmah 
obustavi suđenje Miloševiću u Hagu, jer, ni posle dve godine, Tužilaštvo "nije 
uspelo da dokaže ni jednu tačku krivice".
Ukoliko do nastavka suđenja, ipak, dođe, Udruženje je od države zatražilo da 
pruži sve potrebne garancije za Miloševića da bi se branio sa slobode i da 
zatraži produženje pauze od tri meseca, zbog njegovog "kritičnog zdravstvenog 
stanja" i pripreme odbrane i svedoka. Od države je zatraženo i da finansira i 
omogući pristup svim dokumentima i materijalima potrebnim za odbranu. 
- Za dve godine Haški tribunal je preduzeo sve moguće za dokaže svoje optužbe - 
od lažnih svedoka, preko nehumanog tretmana a Miloševića, izlaganja njegove 
porodice ogromnom pritisku u zemlji i inostranstvu, pa sve do odstupanja od 
sopstvenih pravila i u svetu poznatih zakona i normi u vođenju procesa", rekao 
je predsednik Upravnog odbora "Slobode" Bogoljub Bjelica i dodao da Milošević 
"više nema od čega da se brani" i da u eventualnom nastavku suđenja "može samo 
da optužuje". 
Akademik Mihajlo Marković rekao je da Milošević nikada nije zvanično prihvatio 
Memorandum SANU, niti je svoju politiku bazirao na njemu, niti je učestvovao u 
njegovom stvaranju". 