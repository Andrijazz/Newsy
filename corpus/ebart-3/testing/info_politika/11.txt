> Izvor: ebart
> Datum: 
> Rubrika: info_politika
> Naslov:  Bivša "crvena beretka" tvrdi da su on i njegov kompanjon Nenad Bujošević žrtve 
> Članak:

 Bivša "crvena beretka" tvrdi da su on i njegov kompanjon Nenad Bujošević žrtve 
neizmernog poverenja u rukovodstvo Službe 

      Nenad Ilić, bivši pripadnik Jedinice za specijalne operacije, osuđen na 
15. godina zatvora zbog ubistva na Ibarskoj magistrali, imao je 28. januara još 
jednu priliku da pred sudom javno iznese svoju verziju sopstvene uloge u 
događajima vezanim za atentat na Vuka Draškovića. Petočlano Sudsko veće nije 
poverovalo u njegovu priču koja počinje 20. februara 2001. godine. Tog dana je, 
prema Ilićevom poslednjem iskazu u sudnici, u JSO došao "čovek" čiji identitet 
je Iliću do danas ostao nepoznat i čiji fizički izgled u sudnici nije opisao. 
"Čovek" je Nenadu Iliću i Nenadu Bujoševiću na sledeći način objasnio političke 
i bezbednosne prilike u zemlji: ništa ne funkcioniše, zlo bi bilo kad bi naši 
neprijatelji znali kakav smo lak plen u ovom času, a još nas pritiskaju izvana. 
Pitanje Slobodana Miloševića mora da se rešava. Iako ga većina više ne 
podržava, on još ima ugled, zbog hapšenja bi moglo da dođe do oružanih sukoba. 
Što je još gore, političari nisu spremni da preuzmu odgovornost, niko od njih 
neće sam da odradi ono što se mora. Postoji jedna ideja, ako bi ta ideja 
prošla, imali bi jaku optužnicu protiv Slobodana Miloševića, i čak bi i Zapad 
bio zadovoljan, sa takvom optužnicom mogli bi da mu sudimo u Beogradu.
       "Čovek" je objasnio da se ideja sastoji u tome da Ilić i Bujošević lažno 
priznaju odgovornost za ubistvo na Ibarskoj magistrali. To bi omogućilo 
hapšenje Radeta Markovića, što bi opet omogućilo hapšenje Slobodana Miloševića, 
koji bi bio optužen zato što je naređivao politička ubistva, na osnovu čega bi 
mu se sudilo u zemlji. Što je najvažnije, u gužvi koja bi posle takvog 
"priznanja" nastala, više niko ne bi pominjao Jedinicu za specijalne operacije. 
"Samo bi se o vama pričalo", rekao je "čovek", "a cela Jedinica bi bila 
izvučena iz priče." Nije cilj da vi snosite posledice, kaže dalje "čovek". "Ja 
vam garantujem u ime samog vrha. Ja jedino treba da procenim jeste li vi 
sposobni da izvršite zadatak." (Sudija je posle pitao Ilića je li "čovek" 
precizirao da predstavlja "vrh Službe ili vrh države", a Ilić je odgovorio: 
"Nije precizirao. To je isto. Vrh je isti.") Iliću i Bujoševiću je "čovek" 
objasnio da bi oni zapravo postali zaštićeni svedoci: posle priznanja bi dobili 
promenu identiteta, zajedno sa porodicama. Lično će vaš komandant pasoše 
predati vašim porodicama, navodno je rekao "čovek", a vi ćete dobiti pasoše kad 
izađete. Što se štampe tiče, sve će biti vrlo dozirano, a vaše se slike neće 
nigde pojavljivati. ("Meni je", komentarisao je Ilić u sudnici, "bilo svejedno 
kako će štampa da piše, ali da bude bez slika."). Objašnjeno im je da postoje 
tri varijante njihove dalje sudbine, ukoliko "čovek" proceni da odgovaraju 
potrebama zadatka: "zatočenje" u vili na Senjaku, u zatvoru, "ali s tim da vaše 
kolege budu u čuvarskim uniformama, i poseban tretman u redovnom zatvoru, gde 
ne biste bili sa ostalim zatvorenicima. Dao im je "skripta" u kojima je pisalo 
sve što je trebalo da Ilić i Bujošević govore kako bi na sudu bili usaglašeni. 
Sve se dešavalo na Institutu za nacionalnu bezbednost, gde je smeštena i 
Jedinica (za specijalne operacije). Bujošević je rekao: "Nije problem da mi ovo 
iz skripta naučimo, ali šta ako nas neko bude pitao iznad ovoga?" "Čovek" je na 
to rekao: "Još jedna pogodnost je to što ćete imati našeg tužioca. A Milan je 
profesionalac." (Na te reči se u sudnici razlegao smeh.) Ilić i Bujošević su 
"čoveka" tada navodno pitali: "A je li istina da se ovo ovako desilo?" A 
"čovek" je odgovorio: "Pa to nikog ne interesuje. Glavno je da imamo jaku 
optužnicu."
       Ilić je navodno zajedno sa Vladanom Đuricom (prema Iliću, to je čovek 
koji je u internoj organizaciji JSO preuzeo poslove Bracanovića nakon odlaska 
potonjeg sa radnog mesta u Jedinici) narednog dana na Institutu sastavljao 
"priznanje", koje je uveče potpisao. Sutradan je otišao u Jagodinu da 
roditeljima sve objasni. Na porodično većanje pozvao je taštu i tasta, oca, 
majku i dva brata. Objasnio im je da je sa najvišeg mesta dobio garancije, i da 
će pritvor za njega i Bujoševića trajati najduže četiri, pet meseci, a da će 
štampa biti "pod kontrolom". Otac mu je rekao: Onda, sinko, neka bude kako su 
rekli.
       Po povratku u Beograd, Ilić se našao sa Bujoševićem. Bili su na 
Institutu kada ih je nazvao Luković (Milorad Luković Legija) da im kaže da dođu 
24. februara kako bi ih odveo u beogradski sud, gde će "priznati" dogovoreno. 
Tako je i bilo (prethodno su na Institutu ostavili službene pištolje), a Ilić 
se seća da on i Bujošević nisu stigli do 24. februara da dobro utvrde gradivo 
iz skripte, i bili su malo iznenađeni što ih u Palati pravde niko nije dočekao. 
"Pitali su nas što smo došli, ko nam treba, a mi rekli: istražni sudija. Tip u 
civilnom odelu pita opet: kako se zoveš? A ja kažem: ako ne znaš, čućeš. Došao 
je jedan gospodin i rekao: odvedite ih dole u pritvorski deo. Ispraznili su nam 
džepove. Bio je tu čuvar koji mi je samo klimnuo glavom, a ja sam pomislio: 
dobro je, moj čovek." 
       Ilićeva priča se nastavlja u Istražnom zatvoru, gde ga muče prve sumnje 
i "gde niko ništa ne govori mesecima, a onda je bilo hapšenje Slobodana 
Miloševića i ja sam pomislio: hajde, možda će biti kako treba." Zaključio je 
suprotno tek kada je Milošević izručen Hagu. Tada, "u dogovoru sam sa sobom" 
rešava da promeni iskaz koji je dao sudu, ali tek na glavnom pretresu, na 
suđenju, jer više ne veruje nikome, a "zatvor je čudo" pa ako progovori na 
pretresu, "pisaće novine", valjda će ga to zaštititi.
       Nenad Bujošević je na sudu 28. januara jedino rekao: "Uvek sam bio na 
raspolaganju Službi za bilo koji zadatak. Imao sam poverenja u rukovodstvo i to 
je očigledno iskorišćeno protiv mene." 
      
 
