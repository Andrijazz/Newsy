> Izvor: ebart
> Datum: 
> Rubrika: info_politika
> Naslov: POVODOM RUPELOVE POSETE BEOGRADU
> Članak:

POVODOM RUPELOVE POSETE BEOGRADU

Dimitrij Rupel, predsedavajući OEBS-a i ministar inostranih poslova Slovenije, 
poručio nam je prekjuče, iz Pionirskog parka pred zgradom Predsedništva Srbije, 
da se problemi na Kosovu i Metohiji ne mogu rešavati bez učešća Beograda. 
Visoki gost, koga su primili predsednik i premijer Srbije i ministar inostranih 
poslova SCG, mimo dogovora, udovoljio je novinarima i ovu izjavu dao pred 
zbunjenim građanima koji su izveli pse u šetnju.
Da sve bude još apsurdnije, obezbeđenje zgrade je kamermanima naložilo da ne 
snimaju u pravcu Predsedništva Srbije odakle je Rupel izašao, već da kamere 
usmere u drugom pravcu. Gost je, uprkos čudnoj scenografiji, izjavu dao uz 
osmeh. Onima koji su ovo videli u parku ili na televiziji ostao je, ipak, gorak 
utisak da je moglo i drugačije.
U kabinetu predsednika Republike Borisa Tadića kažu da propusta nije bilo, jer 
je sa predstavnicima OEBS-a tri dana pre susreta dogovoreno da nikakvih izjava 
neće biti. Novinari su zato i obavešteni da će moći da snime samo početak 
razgovora, dok će nakon to ga biti izdato saopštenje. Predsednikov kabinet se, 
kako je objašnjeno, rukovodio time da je isti scenario bio predviđen i za 
Rupelove susrete sa premijerom Vojislavom Koštunicom i šefom diplomatije Vukom 
Draškovićem.
Prema saznanjima ljudi iz Predsedništva, OEBS je, mimo prethodnog dogovora, 
pozvao medije uz obećanje da će im se Rupel obratiti u zgradi Predsedništva. 
Značaj teme, ali i nekadašnji stav Slovenije o južnoj pokrajini, bili su 
sigurno presudni da se novinari odazovu tom pozivu. Njihov dolazak nije ništa 
promenio, jer u kabinetu nije bilo volje ili veštine da se primeni "rezervni 
plan".
Bivši ministar inostranih poslova i sadašnji predsedavajući radnog stola za 
ljudska prava u Paktu za stabilnost Goran Svilanović kaže da mi imamo mali 
problem da se stvari dovedu u red i da se u svemu nađe mera. On objašnjava da 
je protokol u ovakvim situacijama precizan, odnosno da se tačno zna ko koga 
poziva i prima, kada i kako se fotografiše i snima...
"Mene kao ministra nisu uvek primali predsednici i premijeri. Međutim, kada sam 
bio u Sloveniji primila su me obojica. Pošto Rupel nije došao samo kao ministar 
inostranih poslova Slovenije, već i kao predsedavajući OEBS-a, bilo je logično 
da ga prime i Tadić i Koštunica."
Inače, po protokolu, predsednik države može da primi i nekog inostranog 
ministra, ali to nije obavezna procedura, mada se kod nas to najčešće dešava.
U svakom slučaju, poseta nekog stranog zvaničnika uvek se detaljno unapred 
isplanira i tačno se zna s kim će razgovarati i kada će i gde davati izjave za 
medije. Svilanović kaže da je u ovom slučaju sve ispalo malo nesrećno. 
"Dimitrij Rupel je već osam godina ministar i dovoljno je iskusan u svom poslu. 
Mora da je posredi neki nesporazum, odnosno neko jeste zabrljao".