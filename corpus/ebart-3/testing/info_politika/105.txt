> Izvor: ebart
> Datum: 
> Rubrika: info_politika
> Naslov: Kosovo i Metohija - standardi, status i ovlašćenja
> Članak:

Kosovo i Metohija - standardi, status i ovlašćenja

Međunarodna zajednica je za protekle četiri godine pokazala da nema rešenje za 
problem Kosmeta, što su potvrdili i ponuđeni standardi, pa Srbija mora da se 
postavi kao činilac zaštite tamošnjih Srba radi postizanja visoke autonomije 
Pokrajine, ocenjeno je na tribini "Kosovo i Metohija - standardi, status i 
ovlašćenja".
Na skupu održanom na Fakultetu političkih nauka u Beogradu član Predsedništva 
Kosova Oliver Ivanović ukazao je da je srpska strana standarde za Kosovo dobila 
"krišom" i da se u prvoj verziji nije pominjao ni integritet Srbije ni Srbi kao 
narod, već kao manjina na Kosovu.
- Ni Srbija ni srpstvo nemaju teži problem od Kosova. Standardi su samo 
zamajavanje Albanaca jer ih ne mogu ispuniti do 2005. Profesor FNP dr Slobodan 
Samardžić ocenio je da su "interesi Srba na Kosovu na smrt ugroženi". Posle 
više od četiri godine, na Kosovu, koje je pod upravom međunarodne misije, imamo 
getoizaciju Srba, albanizaciju, militarizaciju i kriminalizaciju, rekao je on.
Samardžić je rekao da međunarodna zajednica nije faktor rešenja, već faktor 
problema, i pošto ne može da reši problem, a ne priznaje greške, ponaša se kao 
noj "zabijanjem glave u pesak".
- Ponuđeni standardi to jasno pokazuju. Oni su previsoki i to je urađeno 
namerno i niko ne očekuje da oni budu ispunjeni za dve godine, već da se ovako 
volšebnim papirom dobije u vremenu - naglasio je Samardžić. Prema njegovim 
rečima, Srbija bi morala da zaštiti Srbe na Kosovu, da vrati više od 200.000 
raseljenih, da zaštiti njihovu i državnu imovinu, kao i istorijske spomenike.