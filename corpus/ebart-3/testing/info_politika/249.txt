> Izvor: ebart
> Datum: 
> Rubrika: info_politika
> Naslov: Pristalice SRS i DSS u osnovi su levičari, proizilazi iz istraživanja koje je u 
> Članak:

Pristalice SRS i DSS u osnovi su levičari, proizilazi iz istraživanja koje je u 
aprilu sprovela agencija "Medijum galup".

Prema rečima direktora agencije Srbobrana Brankovića, levi radikalizam, odnosno 
suprotstavljanje reformama, i dalje prednjači u odnosu na podršku reformama.
Taj indeks, izmeren početkom aprila, iznosi 6,25, što znatno prevazilazi 
središnju tačku i znači da u Srbiji i dalje prednjače levičari u odnosu na one 
kod kojih takvo opredeljenje uopšte ne postoji.
- Najveću prosečnu vrednost na tom indeksu od 7,94 iskazuju pristalice SPS, što 
nije čudno jer su oni pristalice te ideologije. Na drugom mestu su pristalice 
SRS sa prosekom 7,16, što dovodi u ozbiljnu nepriliku one koji misle da su 
pristalice te stranke desničarski nastrojene - rekao je Branković. Dodao je da 
treće mesto sa prosečnim indeksom 6,11 zauzimaju pristalice DSS, pristalice PSS 
iskazuju indeks 5,73, dok najmanji indeks, ali i dalje iznad proseka - 5,21, 
iskazuju pristalice DS.
- Poenta je da u Srbiji i dalje dominira rasprostranjenost levičarskih uverenja 
među građanima i da su mnoge stranke, bar prema pogledu njihovih pristalica, u 
suštini levičarske - rekao je Branković. Istraživanje je pokazalo da je mnogo 
više onih koji misle da država treba da preuzme brigu o pojedincu i obezbedi mu 
sredstva za život u odnosu na one koji smatraju da bi pojedinac to trebalo sam 
da obezbedi.