> Izvor: ebart
> Datum: 
> Rubrika: info_politika
> Naslov: Lekari sa VMA danas pregledaju Miloševića
> Članak:

Lekari sa VMA danas pregledaju Miloševića

BEOGRAD - Kardiologu dr Žarku Vučiniću, neurologu dr Toplici Lepiću i fizijatru 
dr Zorici  Brdarski sa beogradske VMA danas će biti omogućeno da pregledaju 
bivšeg jugoslovenskog predsednika Slobodana Miloševića, koji se nalazi u 
pritvorskoj jedinici UN u Hagu. 
Pritvorske vlasti su, u skladu sa nalogom sudskog veća, dozvolile 
jugoslovenskim lekarima, koji su juče otputovali u Hag, da dva sata provedu s 
Miloševićem. Pregled će biti obavljen u prisustvu zatvorskog lekara i biće 
ograničen, što znači da lekari neće moći da ga dodiruju. 
Jedan od Miloševićevih pravnih savetnika, Dragoljub Tomašević, kaže da je to 
nelogično i očekuje da će lekarima ipak biti omogućen detaljan lekarski pregled 
i uvid u dokumentaciju, kao i da mu odrede odgovarajuću terapiju. 
Lekari koji su otputovali u Hag, potvrdio nam je naš sagovornik, otišli su uz 
Miloševićevu saglasnost i na zahtev njegovih advokata. Oni do sada nisu lečili 
Miloševića, ali rade u ustanovi u kojoj se lečio. 
Milošević se pre desetak dana razboleo od gripa, a sudsko veće je uzelo u obzir 
preporuku zatvorskog lekara da 20. januara ne bude nastavljeno suđenje. Ukoliko 
se bude dobro osećao, suđenje će biti nastavljeno u ponedeljak, 27. januara.