> Izvor: ebart
> Datum: 
> Rubrika: info_politika
> Naslov: Položaj srpske zajednice na Kosovu i Metohiji bilo bi najbolje urediti putem 
> Članak:

Položaj srpske zajednice na Kosovu i Metohiji bilo bi najbolje urediti putem 
formiranja dva entiteta, srpskog i albanskog: na taj način bi jednim celovitim 
rešenjem bile obuhvaćene mnoge ideje sadržane u dokumentima državnog vrha (iz 
marta i jula 2005), u predlogu naše delegacije na razgovorima o 
decentralizaciji u Beču (avgust 2005), kao i u delovima Eideovog izveštaja koji 
se tiču decentralizacije (septembar 2005).

-Teritorija srpskog entiteta 
Srpski entitet obuhvatao bi sadašnje i novoformirane opštine multietničkog 
sastava, ali sa jasnom srpskom većinom. Ovakve nove opštine, koje su bitan 
preduslov za povratak većeg broja interno raseljenih lica u pokrajini, treba 
formirati u Severnoj Mitrovici, zatim na centralnom Kosovu, u Kosovskom 
Pomoravlju i u Metohiji. Ove opštine ne bi činile kompaktnu teritoriju, ali 
svojom funkcionalnom povezanošću predstavljale bi institucionalni okvir za 
život srpske zajednice u pokrajini. (Preostale opštine u pokrajini mogle bi se 
zvati i albanskim entitetom.) Osim toga, deo srpskog entiteta bila bi i 
najvažnija središta pravoslavne vere na Kosovu i Metohiji, ukoliko se ne nalaze 
na teritoriji većinskih srpskih opština. To bi svakako bili Pećka patrijaršija, 
Visoki Dečani, Bogorodica Ljeviška, Sveti Arhanđeli i Devič, sa "zaštitnim 
zonama" oko njih, o kojima se govori u Eideovom izveštaju. U formiranju 
"zaštitnih zona" oko manastira trebalo bi obavezno uzeti u obzir i opravdane 
zahteve SPC za povraćajem imovine oduzete nacionalizacijom posle Drugog 
svetskog rata.

-Ovlašćenja opština sa srpskom većinom
 Osnovna prava Srba na Kosovu i Metohiji, koja su danas ugrožena, a u mnogome i 
pogažena, mogu se zaštiti samo ukoliko se sprovede sveobuhvatna 
decentralizacija vlasti u pokrajini. Decentralizacija je ujedno i način da se 
reše gorući problemi bezbednosti, slobode kretanja i povratka. O tome danas 
postoji široka saglasnost i u međunarodnoj zajednici, kako se vidi i iz 
Eideovog izveštaja. Da bi se sprovela takva decentralizacija, neophodno je da 
organi lokalne samouprave dobiju niz konkretnih nadležnosti i ovlašćenja, koja 
sada ne poseduju. To su pre svega:
Puna kulturna autonomija (samouprava u oblasti obrazovanja, medija i kulturnih 
ustanova; zaštita verskih i kulturnih spomenika; pravo na posebne 
institucionalne veze sa Beogradom u ovim oblastima).
Zdravstvo i socijalna politika (samouprava u oblasti zdravstva; određene 
nadležnosti u oblasti socijalne zaštite i penzionog osiguranja; pravo na 
kadrovsku i materijalnu pomoć Beograda u ovim oblastima).
Privreda, finansije, svojinska pitanja i privatizacija (nadležnosti vezane za 
infrastrukturu na teritoriji opština; pravo na prostorno planiranje; 
finansijska autonomija opština; pravo na sprovođenje privatizacije na 
teritoriji opštine).
Lokalna policija i pravosuđe (odgovarajuće nadležnosti lokalne policije, 
multietnički sastav policije srazmeran etničkom sastavu stanovništva; pravo 
opštinskih skupština da biraju šefa lokalne policije, odnosno sudije opštinskih 
sudova, s tim da ih potvrđuje centralna vlast u pokrajini).
U sklopu ovako sprovedene decentralizacije treba omogućiti međuopštinsko 
povezivanje u vršenju određenih nadležnosti od zajedničkog interesa, to jest 
"horizontalne veze" među opštinama, kao i stvaranje odgovarajućih tela, kroz 
koja bi se te veze ostvarivale. U već pomenutim i nekim drugim oblastima 
opština u sastavu srpskog entiteta bile bi zajamčane i direktne institucionalne 
veze sa Beogradom.
Decentralizacijom se može postići da se normalizuju svakodnevni uslovi života 
za Srbe na Kosovu i Metohiji. Puna zaštita njihovih prava traži institucionalna 
jemstva i na višim nivoima vlasti, a pre svega u parlamentu Kosova i Metohije. 
Kada su u pitanju odluke parlamenta koje se tiču vitalnih interesa srpske 
zajednice, uključujući i donošenje pokrajinskih zakona, treba predvideti da se 
odluka ne može valjano doneti ako za nju ne glasa i većina poslanika srpske 
nacionalnosti. Radi obezbeđenja vladavine prava na Kosovu i Metohiji, trebalo 
bi predvideti i posebne mehanizme u ravni sudske vlasti, koji bi imali za cilj 
da spreče kršenje prava pripadnika srpske i drugih nealbanskih zajednica. Jedna 
od mera te vrste bilo bi i zadržavanje sudija iz stranih zemalja, koji bi bili 
članovi sudskih veća na višim instancama sudske vlasti u pokrajini.

-Jemstva
Teritorija i uređenje srpskog entiteta, sa svim pravima i nadležnostima, bili 
bi garantovani opštim sporazumom, kojim bi se rešilo pitanje KiM bez 
narušavanja suvereniteta i teritorijalnog integriteta Srbije i SCG. Tim 
sporazumom bi se obezbedila suštinska autonomija za pokrajinu u okviru Srbije, 
čime bi bili zadovoljeni legitimni interesi albanske zajednice, a postojanje 
srpskog entiteta ne bi ničim ugrozilo tu autonomiju, niti bi predstavljalo 
teritorijalnu podelu Kosova i Metohije. Taj sporazum bi Srbija i SCG potpisale 
sa predstavnicima albanske zajednice u pokrajini i sa međunarodnim garantima 
sporazuma (UN, SAD, EU i Rusija).