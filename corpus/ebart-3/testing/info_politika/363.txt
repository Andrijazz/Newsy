> Izvor: ebart
> Datum: 
> Rubrika: info_politika
> Naslov: Slobodan Orlić, funkcioner SDP, za "Blic"
> Članak:

Slobodan Orlić, funkcioner SDP, za "Blic"

Jedan od čelnika Socijaldemokratske partije Slobodan Orlić poručio je Bogoljubu 
Kariću da se ne predaje vlastima u Srbiji dok je na njenom čelu Vojislav 
Koštunica. Orlić je u razgovoru za "Blic" naglasio da Karić ne bi trebalo da se 
vrati u Srbiju zato što "nema kome da da iskaz".

- Karićev odlazak kod istražnog sudije bio bi isti kao odlazak kod Koštunice i 
Dinkića. Kada se Dinkić odrekne imuniteta i pojavi pred sudom, onda će se i 
Karić pojaviti kod istražnog sudije - rekao je Orlić i ocenio da je "potpuno 
jasno da se radi o političkom".
Kako možete da tvrdite da se radi o političkom progonu kada skoro svaki dan u 
javnost isplivavaju optužbe za Karićeve mahinacije?
- Dok je Karić gradio imperiju, nikom nije smetao. Kada je napravio političku 
stranku, koja je postala jača od premijerove, a treća po snazi u Srbiji i 
zapretila da ugrozi Vladu, Karić je odmah zasmetao. Zar to ne govori o 
političkom progonu? Hoćete li još dokaza?
Recite?
- Zašto se baš Karić našao prvi na udaru, a nije najbogatiji tajkun? Pa, on 
nije ni među pet najvećih bogataša. Zato pitam Koštunicu gde su ostali tajkuni 
koji su se obogatili za vreme Miloševića "vredno radeći" u Srbiji.
Na koga mislite?
- Zna Koštunica, a zna i Srbija.
Šta ako sud utvrdi da je Karić zaista pokrao državu?
- Sačekajmo da sud to dokaže, a svako ko je kršio zakon mora da odgovara, zvao 
se on Karić ili Koštunica.
Kada će se to desiti, budući da Kariću poručujete da ne dolazi?
- Kad u Srbiji profunkcioniše pravna država. Sada je sve isto kao za vreme 
Miloševića. I tada i sada su hapsili političari i mediji. Koštunica ništa nije 
naučio na greškama Miloševića. I Đinđić je u vreme Miloševićevog režima morao 
da beži iz zemlje, a onda se vratio i bio premijer.
Mislite da će Karić biti premijer kada se vrati?
- Očekujem da PSS i SDP budu dominantne političke snage nakon sledećih izbora.
Hoće li još neki poslanik vladajuće koalicije pristupiti vašem poslaničkom 
klubu ?
- Da.
Kada i koliko poslanika?
- Videćete uskoro.
Da li će to biti dovoljno da Vlada izgubi većinu?
- Biće, mada Vlada već sada nema tu većinu zahvaljujući krađi poslaničkih 
mandata.
Jeste li u kontaktu s Karićem?
- Jesam.
Gde je?
- Blizu.
I šta kaže Karić?
- Vidimo se uskoro.
Spekuliše se da bi SDP mogao da raskine koalicioni sporazum sa Karićevim 
pokretom?
- Nema razloga za raskid. Naš stav je da bi strukture koje su protiv Vlade 
trebalo da se šire, a ne da se sužavaju.
S kim?
- Sa DS, koja bi trebalo da postane vođa te grupacije. 
Pregovarate li o tome sa DS?
- Vode se razgovori u parlamentu, ali i van njega.