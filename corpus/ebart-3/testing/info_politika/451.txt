> Izvor: ebart
> Datum: 
> Rubrika: info_politika
> Naslov: PISMO NEVLADINIH ORGANIZACIJA OEBS-u
> Članak:

PISMO NEVLADINIH ORGANIZACIJA OEBS-u

Nekoliko nevladinih organizacija zatražilo je juče od šefa misije OEBS-a u 
Srbiji Hansa Ole Urštada da objasni razloge zbog kojih je predstojeći 
referendum o potvrđivanju novog ustava Srbije okarakterisao kao demokratski.
"Bojimo se da će Vaša izjava biti shvaćena pogrešno i da će ionako proganjane i 
demonizovane nevladine organizacije snositi posledice negativne kampanje koja 
može uslediti", piše u pismu šefu misije OEBS-a u Srbiji. 
Nevladine organizacije su navele da su iz saopštenja Ministarstva pravde 
saznali da je Hans Ola Urštad "izričito naglasio da OEBS ne podržava poziv na 
bilo kakvu vrstu bojkota referenduma, jer se demokratija zasniva upravo na 
principu učešća u demokratskom odlučivanju, a ne na bojkotu".
Nevladine organizacije smatraju da tajnost rada državnih organa, ne samo kada 
je reč o novom ustavu, dovodi do poništavanja osnovnih demokratskih principa.
Nevladine organizacije su u pismu ocenile da referendum poziva građane da se 
izjasne o novom ustavu, uz kršenje osnovnih ljudskih prava, pre svega Albanaca, 
te teritorijalnim pretenzijama Srbije i uz ukidanje stečenih ljudskih prava. 
Ovaj referendum se bavi ustavom koji su, kako sami kažu, pisali radikali, a 
dopisivali socijalisti. Ustav je rezultat kompromisa sa onima koji su 
sprovodili politiku zločina Slobodana Miloševića, navode u pismu nevladine 
organizacije. 
Pismo su uputili Komitet pravnika za ljudska prava - JUKOM, Fond za humanitarno 
pravo, Inicijativa mladih, Žene u crnom i Helsinški odbor za ljudska prava u 
Srbiji, a podržalo ga je još 20 nevladinih organizacija u Srbiji. (Beta)