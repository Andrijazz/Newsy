> Izvor: matf
> Datum: 
> Rubrika: info_politika
> Naslov: Rada Trajković optužila KZK 
> Članak:


KURŠUMLIJA (FoNet) - Poslanik u skupštini Kosova Rada Trajković ocenila je da 
je Kosovski zaštitni korpus saučesnik u terorizmu na Kosovu jer, kako je rekla, 
gotovo svi identifikovani počinioci zločina na Kosovu su pripadnici tog 
korpusa. Kao primer terorističkih akcija na Kosovu u kojima su učestvovali 
pripadnici KZK Trajkovićeva je navela slučaj podmetanja eksplozivnih naprava 
ispod autobusa Niš-ekspresa na graničnom prelazu Merdare, kada je stradalo više 
Srba, nakon čega je, kako je rekla, utvrđeno da je jedan od učesnika bio 
pripadnik KZK.
"Da bi neka teroristička organizacija funkcionisala, mora da ima dobru 
bezbednosnu preglednost, informisanost o kretanju snaga međunarodne zajednice, 
pozicije gde se nalaze Srbi. Ovakve informacije može da ima KZK, koji dobija 
podatke za celo Kosovo", rekla je Trajkovićeva. Ona je ocenila da KZK 
predstavlja jednu vrlo opasnu tvorevinu, koju je formirala međunarodna 
zajednica, ocenila je Trajkovićeva i dodala: "Sad im je neprijatno da ono što 
su sami stvorili proglase kao opasnost koja preti ne samo celom Balkanu, već i 
Evropi". Trajkovićeva smatra da je jedino rešenje krize na Kosovu 
demilitarizacija ovog prostora, odnosno razoružavanje svih ljudi bez obzira na 
nacionalnu pripadnost, kao i raspuštanje KZK.