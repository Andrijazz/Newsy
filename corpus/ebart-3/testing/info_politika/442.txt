> Izvor: ebart
> Datum: 
> Rubrika: info_politika
> Naslov: SRBIJA ODLUČNA DA PREDUHITRI SPECIJALNOG IZASLANIKA UN
> Članak:

SRBIJA ODLUČNA DA PREDUHITRI SPECIJALNOG IZASLANIKA UN

Broje se nedelje do Ahtisarijevog predloga rešenja budućeg statusa KiM i novog 
ustava Srbije. Slobodan Samardžić: Nadam se da će posle isteka mandata 
Ahtisarija, pregovore voditi neko drugi, jer on nije imao nikakvih uspeha u 
pregovorima

BEOGRAD - Trka srpskih ustavotvoraca i međunarodnog posrednika Martija 
Ahtisarija za bolju startnu poziciju u finišu diplomatske bitke za status 
Kosova i Metohije, počela je.
Prema svim najavama, i Ahtisarijev predlog rešenja budućeg statusa Kosmeta, i 
ustav Srbije, kojim se, po rečima državnog vrha, brani južna pokrajina, biće 
završeni tokom narednih nekoliko nedelja, a najverovatnije u novembru.
Ako bi Ahtisarijev dokument, kojim bi se sugerisala uslovna nezavisnost Kosova, 
stavio pred pregovarače pre nego što Srbija "zacementira" svoj stav o pokrajini 
i u najvišem pravnom aktu, to bi moglo da otupi pregovaračku oštricu Beograda.
To bi, takođe, moglo da ima za cilj da demotiviše građane Srbije, koji na 
referendumu treba da se izjasne o novom ustavu, čije donošenje bi tako bilo 
dovedeno u pitanje.
DVE NEDELjE
KAKO najavljuju pojedini krugovi iz Unmik-ove administracije u Prištini, na 
poslednjem sastanku Kontakt grupe, dogovoreno je, čak, da Ahtisari svoj predlog 
pripremi u roku od dve nedelje. Prema ranijim izjavama, specijalni izaslanik 
UN, već uveliko radi na tom tekstu.
Vlasti Srbije, sa druge strane, računaju da bi, donošenjem novog ustava, koji 
bi na referendumu podržalo najmanje 3,5 miliona građana, jakim adutom ojačali 
pregovaračku poziciju i istovremeno podstakli međunarodne faktore da 
razmišljaju o blažim rešenjima statusa, prihvatljivijim za Srbiju.
- Srbija će, ohrabrena ruskim stavom, još snažnije insistirati na poštovanju 
međunarodnog prava, a istovremeno će raditi na uređenju unutrašnjeg pravnog 
poretka, hitnim donošenjem novog ustava - izjavio je juče Branislav 
Ristivojević, savetnik premijera Koštunice.
Zvanični Beograd, kao što se zna, uopšte ne veruje u Ahtisarijev "sprint". O 
brzini donošenja rešenja za status Kosmeta, Slobodan Samardžić, koordinator u 
pregovaračkom timu Beograda, kaže:
- Kako god da okrenemo, Beograd i Priština se moraju dogovoriti. To će malo 
potrajati, ali je bitno da se dođe do sporazuma koji će garantovati stabilnost 
i trajnost rešenja. Mislim da su tu ruski stav u Kontakt grupi i javni stav 
Kine došli do izražaja.
KRAJ MANDATA
PREMA Samardžićevim rečima, očekivano je bilo da Ahtisari dobije zeleno svetlo 
za izradu predloga rešenja za status Kosova, a u medijima se za promociju 
rešenja pominje novembar, verovatno zbog toga što se to poklapa sa krajem 
mandata izaslanika UN.
- Ahtisari će tada verovatno dati neki predlog, što ne znači da će on biti i 
prihvaćen do kraja godine - kaže Samardžić.
Kako procenjuje, biće teško pomiriti sve smernice koje je navela Kontakt grupa 
za rešenje statusa: da ono garantuje regionalnu stabilnost, da bude 
prihvatljivo narodu Kosmeta i da ga očuva kao multietničku sredinu.
- Očekujemo da Ahtisari napravi predlog, pa da se krene u razgovore. Nadam se 
da će to biti proces vođen mnogo objektivnije nego do sada i nadam se da će 
posle isteka mandata Ahtisarija to raditi neko drugi, jer on nije imao nikakvog 
uspeha u pregovorima - rekao je Samardžić. On je kazao i da je otvoreno pitanje 
kada će se pregovori nastaviti, ali da je stav Kontakt grupe "korak napred ka 
rešenju problema".