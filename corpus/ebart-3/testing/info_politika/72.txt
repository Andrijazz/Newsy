> Izvor: matf
> Datum: 
> Rubrika: info_politika
> Naslov: LABUS JUČE NASTAVIO SERIJU KONSULTACIJA SA KOŠTUNICOM
> Članak:


Predsednički izbori, rečeno novinarima posle razgovora, bili bi samo "trik" na 
koji neće nasesti ni DSS ni G17 plus. Spas za Srbiju nova - ustavotvorna 
skupština

BEOGRAD - Prvi u nizu sastanaka čelnici DSS i G 17 plus, održan juče u sedištu 
Koštuničine stranke, protekao je u znaku već poznatog stava - da su vanredni 
parlamentarni izbori, do kraja godine - jedini izlaz iz institucionalne krize u 
Srbiji.
Ponovljeni su i stavovi da predsednički izbori više ne mogu da promene gotovo 
ništa, da je Srbiji neophodna nova - ustavotvorna skupština.
Lider G 17 plus, koji je jedini posle sastanka bio raspoložen za izjave 
novinarima, rekao je još i da se na sastanku sa čelnicima DSS razgovaralo i o 
novom izbornom zakonu, te da se traži rešenje koje će biti najpovoljnije za sve 
i o promeni, odnosno smanjenju izbornog cenzusa (predlog G 17 je da umesto pet, 
bude dva ili tri odsto). Labus je na novinarsko pitanje da li bi se on 
kandidovao na eventualnim predsedničkim izborima, odgovorio negativno i ocenio 
da bi njihovo raspisivanje, zapravo, bio "trik" kojim bi bili odloženi izbori 
za novu Skupštinu Srbije, a na koji neće nasesti ni DSS ni G17.
On je najavio i da će se ova stranka još sastati sa Čovićevom Demokratskom 
alternativom, funkcionerima GSS, Koalicijom Vojvodina, Reformistima Vojvodine i 
Inicijativom za normalnu Srbiju. Još se, međutim, ne zna hoće li biti utanačan 
i sastanak sa Sandžačkom demokratskom partijom.
Ono što je sigurno to je da će G 17 i DSS, kako su poručile Koštuničine 
demokrate, o izlazu iz krize i mogućnostima za "ubrzavanje" vanrednih 
parlamentarnih izbora razgovarati i sa sindikatima, strukovnim i nevladinim 
organizacijama, a ostala je otvorena i mogućnost za sastanke sa predstavnicima 
i drugih stranaka.