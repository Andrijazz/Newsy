> Izvor: matf
> Datum: 
> Rubrika: info_politika
> Naslov: piše: Rade Veljanovski docent na FPN
> Članak:


Uvođenje pretplate za RTS uzbudilo je ovih dana duhove kao da se radi o pojavi 
za koju prvi put čujemo i s kojom se prvi put srećemo. Zaboravljamo da smo je 
imali do početka devedesetih, a i kasnije, samo se drugačije zvala. Takođe 
zaboravljamo da su iz tako prikupljenih sredstava nastale serije kao što su: 
"Pozorište u kući", "Kamiondžije", "Bolji život", "Vuk Karadžić", a to je i 
danas ono najbolje što možemo videti na ekranu, a da je iz domaće produkcije.
Narodu je svaki dinar veliki i nije čudo ako negoduje na novu obavezu. Ali ni u 
ovoj stvari se ne može mimo sveta. Ne zbog sveta, nego zbog nas samih. Zar mi 
ne zaslužujemo jednu zaista kvalitetnu radio-televiziju, kojoj ćemo verovati, 
koja će se truditi da nas istinito informiše, pruži zanimljive i poučne 
sadržaje našoj deci, da nas zabavi, razonodi. Ako i drugi mediji tako rade, 
utoliko bolje, ali javni servis jedini ima tu vrstu obaveze.
Političke okolnosti odavno ne idu naruku stvaranju javnog RTV servisa. Pitanje 
poverenja je veoma bitno. Građani koji plaćaju imaju pravo da znaju kako će 
njihov novac biti potrošen. Zato je obaveza onih koji odlučuju da istovremeno 
sa uvođenjem pretplate počne da se oseća duh javnog servisa. To znači: novi 
upravni odbor, novi generalni direktor, programska šema sa raznovrsnom ponudom 
na javnoj raspravi, potpuna primena evropskih standarda i Zakona o 
radiodifuziji. Razume se, polaganje računa samo javnosti, nikako vladi ili 
političarima.