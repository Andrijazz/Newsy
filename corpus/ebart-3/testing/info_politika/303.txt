> Izvor: ebart
> Datum: 
> Rubrika: info_politika
> Naslov: CENTRALA DS-a NAJAVLJUJE BRZO REŠENJE KRIZE
> Članak:

CENTRALA DS-a NAJAVLJUJE BRZO REŠENJE KRIZE
U NOVOSADSKOJ ORGANIZACIJI STRANKE

Zbog izlaska troje demokrata iz odborničke grupe Demokratske stranke u 
novosadskoj skupštini, Gradski odbor stranke mogao bi biti raspušten, saznaje 
"Dnevnik" od više izvora u toj stranci. Sem ove "krajnje mere" koju bi 
stranačka centrala mogla primeniti zbog gubitka tri odbornička mandata u 
Skupštini Novog Sada, u kojoj su demokrate izgubile većinsku poziciju na 
poslednjim lokalnim izborima, još uvek se razmatraju i druge mogućnosti 
razrešenja te krize.


Naime, u lokalnom DS-u najbrojniji su zagovornici ideje da aktuelno rukovodstvo 
gradske organizacije, na čelu s Goranom Vasićem, podnese ostavku, a da radom 
tog odbora do izbora novog rukovodstva koordinira aktuelni predsednik 
pokrajinskog izvršnog odbora DS-a Dušan Elezović. Ukoliko, pak, ne bude 
ostavki, krajnja solucija biće raspuštanje gradske organizacije, a, prema 
saznanjima našeg lista, kao mogući kandidati za poverenika tog odbora, uz 
Elezovića, pominju se još i Mihajlo Brkić, šef odborničke grupe, i Gordana 
Čomić, republička poslanica, koja je na poslednjim unutrastranačkim izborima 
izgubila u trci za potpredsednika stranke, kao i ključnu poziciju u 
pokrajinskoj organizaciji DS.

Deo članstva novosadskog odbora, koji je uveren da su aktuelna previranja među 
lokalnim demokratama "nameštena spolja", od političkih protivnika, smatra, pak, 
da bi raspuštanje Gradskog odbora u ovom trenutku bilo "loša poruka" i 
"kontraproduktivna mera", a s obzirom na to da za nekoliko meseci ionako slede 
redovni unutarstranački izbori koji počinju skupštinom stranke u februaru 
naredne godine. Oni ocenjuju da bi, stoga, bilo "najpametnije pustiti da se 
priča oko gubitka troje odbornika slegne bez velike drame" i da se sačekaju 
redovni unutarstranački izbori na lokalnom i na pokrajinskom nivou. Ta opcija 
je, međutim, prema oceni više naših izvora, najmanje realna, pošto centrala 
stranke neće dozvoliti da se olako pređe preko gubitka odborničkih mandata.

Predsednik Izvršnog odbora DS-a Marko Đurišić potvrdio je u izjavi našem listu 
da su sve navedene opcije razrešenja krize u novosadskom odboru stranke moguće.
- Očigledno postoji potreba da se ovaj problem reši i u stranci se razmišlja i 
razgovara o svim mogućim merama koje će doprineti stabilizaciji našeg odbora u 
Novom Sadu. I u tom pogledu moguće su sve opcije, od ostavki aktuelnog 
rukovodstva te organizacije do njenog raspuštanja, ili, pak, neka druga rešenja 
koja će doprineti da se stanje konsoliduje - kazao je Đurišić.On je ocenio i da 
nijedno od mogućih rešenja te krize ne može naneti stranci veću političku štetu 
od one koju je DS pretrpeo gubitkom troje odbornika.

- Zato se taj propust mora ispraviti i bilo koja mera da bude primenjena, ona 
može samo doprineti stabilizaciji prilika u novosadskom DS-u - zaključio je 
predsednik IO DS-a.
Novosadski odbor DS-a uzdrman je posle nedavnog istupanja troje članova iz 
odborničke grupe te stranke, koji su formirali sopstveni odbornički klub, koji 
bi, upravo prema tvrdnjama demokrata u Novom Sadu, mogao da predstavlja 
rezrervnu podršku radikalskoj vlasti u gradu.

Ta dešavanja prilično su uznemirila centralu stranke u Beogradu, čiji 
potpredsednik Dušan Petrović je ocenio da se radi o presedanu u dosadašnjem 
delovanju DS-a. On u nedavnoj izjavi našem listu nije isključio ni mogućnsot 
raspuštanja gradske organizacije, a poručio je i da će vrlo brzo biti utvrđeno 
ko je odgovaran za takav propust i donete odgovarajuće odluke u tom pogledu.
U gradskoj organizaciji DS-a, međutim, nismo uspeli da dobijemo reakcije na 
ocene najviših stranačkih funkcionera, što je pravdano zauzetošću predsednika 
odbora Gorana Vasića važnim sastancima. Predsednik odborničke grupe DS-a u 
gradskom parlamentu Mihajlo Brkić kazao nam je samo da nije u mogućnosti da 
prognozira kako će se rešiti problemi vezani za istupanje troje odbornika DS-a. 
On je dodao da je reč o "internom pitanju te partije" i da će se ono rešiti "u 
redovnoj proceduri pred stranačkim organima".