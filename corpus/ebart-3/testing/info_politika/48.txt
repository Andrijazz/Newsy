> Izvor: ebart
> Datum: 
> Rubrika: info_politika
> Naslov: Na relaciji nezavisna štampa - vlast u Srbiji postoji celi niz problema, o 
> Članak:

Na relaciji nezavisna štampa - vlast u Srbiji postoji celi niz problema, o 
kojim su urednici nezavisnih medija nedavno progovorili u otvorenom pismu 
javnosti i vlasti. Taj postupak medija naveo je neke zapadne ambasadore i OEBS 
da ovog petka zakažu susret sa nezadovoljnim novinarima. Odnos vlasti prema 
medijima u Srbiji je daleko od načina kako je u intervjuu NIN-u ambasador 
Vilijem Montgomeri opisao američke standarde (Javna ličnost, jednostavno, mora 
unapred da prihvati da će je mediji prikazivati u lošem svetlu, i da će o njoj 
pisati na način koji nije fer. Postoje stvari koje može preduzeti da to umanji, 
ali nikad to ne može eliminisati. To je kao kiša: navikneš se da pada, i 
gotovo). 
Ambasador OEBS-a u Beogradu Mauricio Masari kaže za NIN da OEBS ima "vodeću 
ulogu u nastojanju da se uspostave slobodni, transparentni mediji", da se 
konsultovao sa međunarodnim faktorima u Beogradu i odlučio da sa urednicima 
srpskih medija razgovara o pitanjima koja su pokrenuli u pismu. Masari, 
međutim, nije želeo da za NIN komentariše tužbe Vladimira Popovića protiv 
medija: "Mi ne možemo da posmatramo pojedinačne sporne slučajeve, nije uloga 
OEBS-a da to čini. Nastojimo da uspostavimo osnovne principe i zdravu okolinu 
za medijsku konkurenciju. To je cilj i naše inicijative za sastanak u petak 20. 
juna." Masari smatra da je "napeta atmosfera između različitih medijskih 
aktera" normalna u zemljama u tranziciji i odbija da dalje komentariše 
konflikte medija i vlasti ("Trudimo se da budemo konstruktivni, da smirimo 
stvar"). Ipak se složio da postoji "nezdrava napetost" u Srbiji, ne samo između 
"različitih medijskih aktera" već i između medija i vlasti, ali nije hteo da se 
izjasni ni o razlozima te tenzije, ni o odgovornosti za nju jer ne želi "nikog 
da okrivljuje". 
Masari se, međutim, energično usprotivio svakom poređenju između današnjih 
sukoba medija i vlasti i onih koji su postojali u Miloševićevo vreme (kada se 
OEBS nipošto nije ustručavao da govori o konkretnim slučajevima i da krivi 
vlast kada ju je smatrao odgovornom za kršenje medijskih sloboda): "Ne slažem 
se. Nije uopšte moguće porediti Miloševićevo i postmiloševićevsko vreme". U 
telefonskom razgovoru za NIN dodao je da zna da se odskora čuju javne kritike 
držanja OEBS-a (profesor međunarodnog prava Vojin Dimitrijević izjavio je za 
londonski on-lajn časopis INJPR da se OEBS u Beogradu "otvoreno stavio na 
stranu vlasti" i da je, u slučaju kontroverze oko izbora Saveta Agencije za 
radio-difuziju, "otvoreno podržao kršenje zakona").