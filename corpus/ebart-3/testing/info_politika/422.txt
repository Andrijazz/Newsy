> Izvor: matf
> Datum: 
> Rubrika: info_politika
> Naslov: Poslanici Skupštine Srbije ubuduće će koristiti dve zgrade - onu u kojoj je 
> Članak:

sada srpska skupština u Ulici kralja Milana i zgradu nekadašnjeg saveznog 
parlamenta na Trgu Nikole Pašića. 

Ono što je za sada izvesno jeste da će se u nekadašnjoj Saveznoj skupštini 
održavati svečane sednice, a što se tiče redovnih sednica, one će morati da 
sačekaju uvođenje elektronskog sistema glasanja.
Vladajuća koalicija zahtevaće, kako saznajemo, da se u zgradi bivšeg saveznog 
parlamenta na Trgu Nikole Pašića održavaju redovne sednice. Međutim, u sali 
bivše Skupštine SCG, koja ima mesta za čak 300 poslanika, potrebno je uvođenje 
elektronskog sistema glasanja karticama, pa će se do uvođenja tog sistema tamo 
održavati samo svečane sednice.
Kabinet predsednika parlamenta Predraga Markovića do daljeg će ostati u 
sadašnjoj zgradi u Ulici kralja Milana.
Marković je ranije najavio da će kabinet zadržati u staroj zgradi, a da će u 
zdanju u kome je nekada bio savezni parlament imati jednu kancelariju. 
A koje službe će se preseliti u zgradu Skupštine SCG znaće se polovinom 
avgusta. Trenutno se razmišlja o tome da se u zgradu na Trgu Nikole Pašića 
presele samo poslanički klubovi, kao i da kancelarije dobiju šefovi poslaničkih 
grupa. Ostale službe ostale bi u staroj zgradi bar dok se ne vidi da li je 
moguće skupštinske odbore preseliti u zgradu u kojoj se trenutno nalazi 
Ministarstvo za kulturu i informisanje u Vlajkovićevoj ulici, nedaleko od 
Skupštine.
Zanimljivo je da će poslanici moći da koriste blagodeti dva podjednako jeftina 
i kvalitetna restorana u oba zdanja koja sada zovemo parlamentima Srbije.