> Izvor: ebart
> Datum: 
> Rubrika: info_politika
> Naslov: Predsednik Srbije i Demokratske stranke Boris Tadić pozvao je sve stranačke 
> Članak:

Predsednik Srbije i Demokratske stranke Boris Tadić pozvao je sve stranačke 
lidere da na Dan pobede nad fašizmom 9. maja potpišu Evropsku povelju i preuzmu 
svoj deo odgovornosti za evropsku budućnost Srbije.
- Srbiju čekaju najveći izazovi i to je posao koji sve stranke treba da podele. 
Zemlju čekaju pregnuće i posao, i ukoliko sve stranke i institucije ne daju 
svoj doprinos, nećemo uspeti - poručio je Tadić koji je sa potpredsednicima 
stranke Dušanom Petrovićem, Slobodanom Gavrilovićem i Nenadom Bogdanovićem 
prelomio slavski kolač u Sabornoj crkvi Svetih apostola Petra i Pavla u Šapcu.
Stranačkoj slavi prisustvovala je i Ružica Đinđić.
Tadić je od sveštenika crkve na poklon dobio knjigu sabranih dela Svetog 
vladike Nikolaja Velimirovića. Posle obreda, predsednik je u pratnji trubača 
koji su svirali "Đurđevdan" prošetao ulicama Šapca, rukujući se sa građanima. 
Posebnu pažnju posvetio je deci, ali i grupi policajaca koja je obezbeđivala 
njegovu posetu. Na opasku jednog Šapčanina da su to isti oni koji su tukli 
demonstrante tokom protesta protiv režima Slobodana Miloševića, Tadić je 
odgovorio: "Praštamo". 
Posle ručka u hotelu, lider DS je isekao ogromnu žuto-plavu tortu, ali je nije 
probao požalivši se na višak kilograma.