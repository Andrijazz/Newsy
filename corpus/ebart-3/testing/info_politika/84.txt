> Izvor: ebart
> Datum: 
> Rubrika: info_politika
> Naslov: RISTIČEVIĆ TRAKTOROM DOVEZAO POTPISE ZA PREDSEDNIČKU KANDIDATURU
> Članak:

RISTIČEVIĆ TRAKTOROM DOVEZAO POTPISE ZA PREDSEDNIČKU KANDIDATURU

Predsednik Narodne seljačke stranke rekao da krizu u Skupštini Srbije treba 
razrešiti - motkom

BEOGRAD (Beta) - Predsednički kandidat Narodne seljačke stranke Marijan 
Rističević predao je juče RIK kandidaturu za predsednika Srbije sa potpisima 
oko 10.500 građana.
Rističević je pred Skupštinu Srbije, gde je sedište RIK-a došao vozeći traktor 
sa koga se čula melodija "Igrali se delije", a u njegovoj pratnji bile su i 
devojke obučene u srpsku narodnu nošnju.
On je novinarima kazao da na izbore izlazi kako bi pomogao obnovu Srbije i 
njeno ekonomsko unapređenje. Prema njegovim rečima, u Srbiji je najvažnije 
razviti poljoprivredu i prehrambenu industriju. Najavio je da će se boriti za 
povoljne kredite, subvencije poljoprivrednicima i zaštitu od preteranog uvoza.
Rističević je dodao da se tokom kampanje neće svađati sa ostalim kandidatima. 
On je kazao da veruje da još ima nade za bolju budućnost u Srbiji i da zato 
poziva građane da izađu na izbore. Dodao je, međutim, da ima razumevanja za one 
koji će apstinirati, jer su ih "političari razočarali".
Na pitanje kako treba razrešiti krizu u Skupštini Srbije, Rističević je 
odgovorio: "Motkom". Upitan da li će kao poslanik podržati predlog DOS-a da se 
sazove druga sednica Skupštine Srbije na kojoj će se raspravljati o učinku 
Vlade Srbije, kazao je da će podržati sve što može da doprinese razrešenju 
krize u parlamentu.