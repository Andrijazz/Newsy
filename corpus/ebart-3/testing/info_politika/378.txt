> Izvor: ebart
> Datum: 
> Rubrika: info_politika
> Naslov: Reporter "Vremena" odlučio se da na istorijski put za Beograd, kako nego po 
> Članak:

Reporter "Vremena" odlučio se da na istorijski put za Beograd, kako nego po 
specijalnom i odgovornom zadatku, krene iz istorijskog Lajkovca, kako nego 
organizovano i kako treba i tome slično. Zašto iz Lajkovca, ne treba trošiti 
reči, Lajkovac je bio ogledna srpska parcela za Miloševićevog vakta, tu je 
svega bilo, tu je bilo i preko svega, u referatima i 'artijama, tu je i bivši 
predsednik dva puta lično i personalno bio i video sav taj napredak koji je 
posle njega naprasno nest'o. 

Dakle, reporter se prijavi u opštinski odbor SPS-a, bude upisan u spisak, i 
dođe na zborno mesto. Međutim, drugovi nešto poranili, tako da reporter jedva 
upadne u autobus koji beše krenuo. Autobus beše poluprazan, napred stariji 
svet, pozadi, u šaragama, mladi Cigani. Konverzacije takoreći nije bilo, takva 
situacija, jedan matori upita, Ima li rakije, Cigani su pozadi mrndžali svoje 
teme. Vođa puta, na sedištu, prezalogaji zdenku i prut srpske kobasice, upita 
šarage, Zašto nema Čedomira, jedan odgovori da Čedomiru nešto nije dobro, 
godine, ali posl'o dva sina, šta će više. Autobus izađe na Ibarsku magistralu, 
prođe desetine autobusa oblepljenih Miloševićevim slikama, koji stajaše na 
stajalištima, uto eto i tog Beograda, Cigani nagrnuše na levi prozor, šta je, 
čamci na Savi, jedan objasni da su to naši reprezentativci. Od Sajma gužva, sve 
sam autobus, pade odluka da se istovare u Sarajevskoj, pozdravismo onog Dragana 
Markovića, koji beše izašao iz prvog autobusa, neće za Požarevac, ovo će biti 
dovoljno. 

Udariše uzbrdo raskopanom Nemanjinom, saviše levo kod zgrade Vlade, još uzbrdo, 
stadoše da se sustižu, jedan iz Osečine komanduje da 'vataju desnu stranu, vodi 
račun da se kolona formira iza čela, na kome jedan nosi Miloševićev portret sa 
florom. Brojni snimatelji, o'zgo, iz Resavske, snimaju, onaj što komanduje 
pita, šta snimaju kad nijedna stanica ništa ne priča, glavonja se okreće u 
mestu, od Krupnja, sinoć krenuo, gde odoše njegovi, eto i Pionirskog parka, eto 
onog glavatog Palme, pita odakle su, požuruju ih, neće biti mesta. 

Pred saveznom skupštinom stvarno gužva, ne mo'š prići, narod se sabio, napred 
bina, napred video-bim, napred nove i crvene zastave sa belim kvadratom u kome 
je znak SPS-a, napred transparenti, ispisane poruke, ima ih na aluminijumskim 
folijama, i na drugi materijal, ima i onaj, kad sebe, plakat Miloševića 
"Glasajte za istinu". Na onom velikom televizoru na bini pojavi se lik 
Slobodana, mikrofoni uhvatiše povike od bine "Slobo, Slobo", masa prihvati, sve 
se diže, bi svega, bi, Ovo je Srbija, izneše kovčeg, na prozoru Skupštine 
pojavi se nosati portret Šešelja, radikalno se javiše radikali, opet bi svega, 
završno bi glumica, Do konačne pobede, svak viknu kol'ko je mog'o, bi kraj, 
nasta razlaz, svak udari svojom prečicom, primetismo kako Vučić i Nikolić 
žurno, i odgovorno, ulaze u republičku skupštinu, narod stade da se smandrljava 
Nemanjinom, sustiže nas jedan sa kokardom, sav se iščevrljuje po onim šinama, 
od Zvornika, doš'o bolan, mor'o doći da ga isprati, da brani Karadžića i 
Mladića, da jednom stvore Srbiju, veliku, moraju Rusi da pomognu, ništa više, i 
ode za svojim autobusom. Pred železničkom stanicom tovarenje, ulazimo u autobus 
na redovnoj liniji za Valjevo, ulaze dvojica sa bedževima Miloševića, što nisu 
sa drugovima u besplatnom autobusu, ko, gde će sa takvima, pet godina ih nema 
nigde, sad svima puna usta Miloševića, četvrti dan oni dolaze, sve o svom 
trošku...