> Izvor: matf
> Datum: 
> Rubrika: info_politika
> Naslov: STRANKE O TVRDNjAMA RADIKALA
> Članak:


Predstavnici stranaka u Narodnoj skupštini Srbije juče su, najave Srpske 
radikalne stranke da će, ukoliko ne prestane negativna medijska kampanja protiv 
njih, 28. aprila napustiti parlament, uglavnom ocenili kao "bezrazložne" i kao 
deo predizborne kampanje.

Predsednik poslaničke grupe Demokratske stranke Srbije Branislav Ristivojević 
je izjavio novinarima u skupštini da, uprkos tome što kao političar prati 
izveštavanje medija, nije primetio da postoji "nekakva naročito negativna 
kampanja protiv SRS-a, ni protiv čelnika te partije, ni protiv predsedničkog 
kandidata Tomislava Nikolića".

Ristivojević je ocenio da je reč o pogrešno postavljenoj tezi SRS-a o 
"podgrevanju tenzije pred izbore". Na pitanje novinara šta bi se dogodilo 
ukoliko bi radikali zaista napustili sednicu republičke skupštine, on je 
odgovorio: "Pa, evo, kao sada, napustili su je pre pola sata - a ipak se radi".

Potpredsednik Demokratske stranke Nenad Bogdanović izjavio je da pretpostavlja 
da i u SRS-u razmatraju kako da se izbore za eventualnu pobedu na predsedničkim 
izborima. On je ocenio da su najave radikala "preterano nervozne" i "pomalo 
čudne", što je "možda njihova spoznaja da će najverovatnije izgubiti te izbore".

Bogdanović smatra da je ono što se sada pojavljuje u medijima zanemarljivo 
prema raznim izmišljenim, konstruisanim, i neizmišljenim aferama koje su se 
pojavljivale u poslednjih godinu dana vlasti DOS-a. 

Zamoljena da prokomentariše optužbe radikala protiv sadašnje i bivše vlade, 
zamenik predsednika poslaničke grupe G17 plus Ksenija Milivojević je odgovorila 
da ne zna "šta to zapravo znači".

U toku je kampanja za predsedničke izbore i svaka kampanja koja se u tom smislu 
vodi je legitimna, istakla je Milivojević. 

(Tanjug)