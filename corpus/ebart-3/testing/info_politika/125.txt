> Izvor: ebart
> Datum: 
> Rubrika: info_politika
> Naslov: MIKEREVIĆ TVRDI DA JE REPUBLIKU SRPSKU NEMOGUĆE UNIŠTITI
> Članak:

MIKEREVIĆ TVRDI DA JE REPUBLIKU SRPSKU NEMOGUĆE UNIŠTITI

RS nije kočnica uključenju BiH u evroatlantske integracije, problem je 
Federacija, i njenih 10 čisto etničkih kantona, uz više hiljada doseljenih 
islamskih boraca...

BEOGRAD - Republika Srpska sve je stabilnija i nju nije moguće uništiti, bez 
obzira na ideje o ukidanju entiteta u Bosni i Hercegovini, poručio je juče 
predsednik vlade RS Dragan Mikerević.
"Republika Srpska počiva na osnovnim odrednicama konvencije o ljudskim pravima 
i temeljnim slobodama i razvija sve vrednosti građanskog društva kojem težimo, 
rekao je Mikerević.
RS nije kočnica uključivanju u evroatlantske integracije, jer dosledno sprovodi 
Dejtonski sporazum, konvencije, povelje i protokole Saveta Evrope i samo time 
može da obezbedi kredibilitet pred međunarodnom zajednicom koja je garantovala 
ustavnu strukturu BiH - dva entiteta i tri konstitutivna naroda.
Srbi su teško prihvatili Dejton, a sada su najveći zaštitnici tog međunarodnog 
dokumenta i sprovode ga, dok se pojedini predstavnici dva druga konstitutivna 
naroda odriču Dejtonskog sporazuma, iako se postavlja pitanje da li je pravno 
to uopšte mogućno.
Premijer RS je, međutim, poručio da ni od čega ne treba praviti tabu temu, pa 
ni od činjenice da u Federaciji BiH postoje snage koje pokušavaju da razgrade 
Dejtonski sporazum, uz pomoć pojedinih međunarodnih krugova.
On je ocenio da je RS u prednosti nad Federacijom BiH, u kojoj je situacija 
složenija zbog složenosti odnosa između Hrvata i Bošnjaka i dodao: "Očito nije 
problem Republika Srpska već Federacija; problem su 10 kantona, konstituisanih 
prema etničkom kriterijumu, a ne dva entiteta.
"Institucije RS su u prednosti, jer ima manje zaostataka iz prošlosti u odnosu 
na Federaciju BiH koja mora da rešava probleme nastale tokom rata kada je u nju 
došlo nekoliko hiljada islamskih boraca, koji su bili u Armiji BiH i koji su 
posle rata tu i ostali".
Mikerević je upozorio da su islamski borci povezani "sa Al Kaidom i drugim 
terorističkim organizacijama".
Govoreći o saradnji s Haškim tribunalom, on je rekao da RS u ovoj godini 
"polaže ispit" i da mora da pokaže da poštuje sve međunarodne obaveze.