> Izvor: ebart
> Datum: 
> Rubrika: info_politika
> Naslov: Teško do dogovora o susretu premijera Srbije i Kosova
> Članak:

Teško do dogovora o susretu premijera Srbije i Kosova

Vlada Srbije uputila je juče zvaničan predlog da se sastanak srpskog i 
kosovskog premijera Vojislava Koštunice i Bajrama Kosumija održi 25. maja u 
Prizrenu, rekao je agenciji Beta šef Kancelarije za saradnju s medijima Vlade 
Srbije Srđan Đurić.

- Smatramo da je veoma važno da dođe do tog susreta i s obzirom na izraženu 
spremnost na dijalog, očekujemo pozitivan odgovor - rekao je Đurić.
- Susret premijera Kosova i Srbije ne može se održati ni 25. maja. Gotovo je 
sigurno da do susreta neće doći ni 26. ili 27. Teško je moguće da će se prvi 
susret dvojice premijera održati ovog meseca - kaže za "Blic" portparol 
kosovske vlade Daut Dauti. On ističe da je neprihvatljiv predloženi datum, ali 
i mesto susreta. Kosumi bi, posle službene posete Nemačkoj, koja traje do 24. 
maja, trebalo da putuje u Njujork, što još nije zvanično potvrđeno.
- Nezavisno od datuma putovanja, Vlada Srbije nije promenila svoj pristup 
ugovaranju sastanka. Oni su samo promenili datum, ali nikakvih oficijelnih 
konsultacija nije bilo, a takav pristup je neprihvatljiv. Takođe, da bi se 
susret održao, na primer do kraja meseca, pripreme je trebalo odavno da počnu. 
Za prvi susret dvojice premijera, a što je bitan sastanak, treba da se dogovori 
sve do detalja. Međutim, svega toga nije bilo - tvrdi Dauti.
Inače, kako se u kosovskim privremenim institucijama može nezvanično čuti, 
susret dvojice premijera doveden je u pitanje i zbog uslova koje je, kako se 
tvrdi, postavio premijer Koštunica.
- U dosadašnjim neformalnim razgovorima koji su se odvijali preko posrednika, 
Koštunica je odbio mogućnost da Kosumi sa svoje strane stola, pored zastave UN, 
ima i nacionalnu albansku zastavu. S druge strane, Kosumi je odbio da se prvi 
javni deo prvog susreta premijera održi u porti jedne od prizrenskih crkava, a 
kako je to tražio Koštunica - tvrdi izvor iz privremenih institucija.
Ovaj susret trebalo bi da bude inauguralne prirode i na njemu neće pasti 
konkretna rešenja. Cilj je uvod u razgovore o rešavanju životnih pitanja koje 
muče obe zajednice i institucije, a koji treba da se prebaci na nivo resornih 
ministarstava. 