> Izvor: matf
> Datum: 
> Rubrika: info_politika
> Naslov: Slovenija i Kosovo: 
> Članak:


Solo akcija slovenačkog predsednika ili preuranjene izjave političara koji, u 
žurbi da se ovenča slavom "onoga koji je rešio kosovski čvor", u osetljivom 
trenutku odaje skrovite nakane svetske diplomatije
 
Srbija i Kosovo ovih dana u žiži su slovenačkih medija. Možda političari u 
Srbiji smatraju da je odluka o statusu Kosova u rukama kontakt-grupe i velikih 
sila, slovenački predsednik Janez Drnovšek i ministar spoljnih poslova, 
trenutno u ulozi predsedavajućeg OEBS-a Dimitrij Rupel, ne propuštaju priliku 
da istaknu kako je Slovenija jedina država nastala raspadom SFRJ koja je 
postala članica EU-a, stoga je upravo Slovenija pozvana da vodi inicijativu i 
pregovaračima servira rešenja, koja isti "slušaju s dužnom pažnjom". Tako je i 
Marti Ahtisari, glavni pregovarač, ovih dana potvrdio da je već razgovarao kako 
sa Dimitrijem Rupelom tako i sa Janezom Drnovšekom, da su ga obojica pozvala u 
posetu te da je upućen u Drnovšekov plan za Kosovo, da ga "pozdravlja", mada 
zasad ne komentariše.

E, sad, pitanje je koji plan je Ahtisari primio na znanje? Predsedniku 
Slovenije se, pošto je krajem oktobra iznenadio srpsku i širu javnost predlogom 
o Kosovu u skromnih devet tačaka (niti jedna kucana strana), dogodilo 
otkazivanje zvanične posete Beogradu.
 
OSTALI? ZBOGOM!: Potom je slovenački predsednik 2. novembra 2005. promovisao 
"Plan za Kosovo, 2. deo", u kome u novih šest tačaka obrađuje pretežno 
problematiku opstanka "najvećih kulturnih, verskih i istorijskih spomenika na 
Kosovu". U prvoj tački dopunskog mišljenja ocenjuje da su "ključni sledeći 
spomenici (o tome će, naravno, odlučivati prevashodno Srpska pravoslavna crkva 
i možda dodati još neki): manastir Visoki Dečani, manastir Gračanica, manastir 
i patrijaršija u Peći, katedrala Bogorodice Ljeviške u Prizrenu i Banjski 
manastir". Drnovšek u ostale dve tačke obrađuje istu misao jerbo "manastir 
Veliki Dečani ionako ima status UNESCO-vog spomenika svetske kulturne baštine" 
te da je, što se ostalih tiče, isti u toku. U četvrtoj tački preporučuje 
ubrzanje postupka denacionalizacije, opet po pitanju sakralnih objekata, gde bi 
vlasnik pomenutih zajedno sa pripadajućim zemljištem ponovo morala da postane 
Srpska pravoslavna crkva, u petoj tački dotiče povratak "srpskih izbeglica na 
Kosovo" a u šestoj "posebnog bescarinskog režima za eksteritorijalne objekte na 
Kosovu". Pročitavši dvadeset tri reda ovako dopunjenog plana, pojedini novinari 
videli su, koliko sutra, slovenačke djuti-fri dućane uz srpske manastire i 
katedrale. A što se ostalih crkava na Kosovu tiče, ako ih i ima, kao da i nisu.

Ispalo je da su Drnovšekovi savetnici pogodili u metu, bar što se Srpske 
pravoslavne crkve tiče, pa iako nije seo na divan kod Svetozara Marovića, Janez 
Drnovšek se ove subote uz blagoslov Beogradske patrijaršije obreo u Prištini i 
obišao neke od manastira, koje se odvažio zaštititi. Pri tom nije ćutao, pa 
vikend-politička aktivnost na Kosovu nije naljutila samo SPC (čije je 
gostoprimstvo u svrhu poslednje kosovske promocije Drnovšek 
instrumentalizovao), nije iznervirala samo savetnike Vojislava Koštunice, već 
je razjarila, začudo, političare kod kuće, u Ljubljani. Uz sporadično 
izveštavanje da je za Drnovšekovog boravka krov crkve u Gračanici bio ceo, 
njegova solo-akcija na Kosovu, kojoj je prethodilo ponovno slanje pisama Kofiju 
Ananu, Havijeru Solani i članovima kontakt-grupe, ozbiljno je razljutilo Janšin 
kabinet, naročito Dimitrija Rupela. Tako se ovdašnja javnost već danima 
naslađuje svađom između domaćeg Ministarstva spoljnih poslova i Ureda 
predsednika Republike, a gde se dvoje svađaju, na sve strane cure izjave o 
poverljivim državničkim strategijama i ocenama po pitanju Kosova.

JANEZ VS. DIMITRIJE: Razmena nimalo diplomatske paljbe na relaciji Drnovšek-
Rupel ogolila je činjenicu da Drnovšekov plan za Kosovo, uprkos zvaničnim 
demantijima, koketuje sa idejama koje u pogledu rešavanja tog problema snuje 
američka administracija. S te tačke gledišta postaje jasnije zašto se Brisel 
već posle "prve epizode" Drnovšekovog plana ogradio izjavom da taj ne odražava 
stav EU-a, koja ističe poštovanje rezolucije 1244. SB OUN-a, čime zaostaje iza 
verbalnog radikalizma Janeza Drnovšeka. Ipak, ne treba olako smetnuti s uma 
činjenicu da su u bliskoj prošlosti mnogi stavovi u vezi sa razrešenjem 
jugoslovenske krize testirani prvo u Sloveniji - javnim istupom nekog iz 
nomenklature - na šta su ko po tekućoj traci postajali sastavni deo evropske 
spoljne politike. To je fakat koji jako voli da istakne Dimitrije Rupel, pa je 
isto učinio u sinoćnom pismu, a sve povodom stava Janeza Drnovšeka "da je 
samostalnost Kosova jedina realna mogućnost za rešenje problema Kosova".

Janez Drnovšek je varijaciju ove misli u poslednje dve nedelje ponovio nekoliko 
puta, najjasnije u razgovoru za "Vreme" gde je govoreći "o konačnom rešenju" 
precizirao da pod samostalnošću Kosova podrazumeva nezavisnu državu, pozivajući 
se na "stvarno stanje na terenu". Uprkos signalima iz Rupelovog i Janšinog 
kabineta da "smiri konje", Drnovšek je nameran da svoju viziju što brže 
sprovede u delo, pa iz dana u dan zaoštrava izjave; tako je u intervjuu za 
mariborsku "Večer" rekao da je "faktičko stanje" na Kosovu takvo da Kosovo 
uistinu već "jeste samostalno", da tamo "nema srpske vojske ni policije", 
jedino što "još uvek pričaju kako je to deo srpske teritorije". Drnovšek je 
uveren da bi pregovori o statusu Kosova mogli da se završe "čak i ranije" - 
pominjan je rok od šest meseci, kao i da agonija traje zato što "srpski 
političari svojoj javnosti ne smeju da otkriju karte".

IZLET NA PREPAD: A onda je slovenačko Ministarstvo spoljnih poslova uoči 
Drnovšekovog naprasnog odlaska na Kosovo objavilo da je "predsedniku savetovano 
da na put - ne ide". Formalno, zato što na Kosovu u subotu nije bilo 
funkcionera koji bi bio u istom rangu sa predsednikom države. Drnovšek se 
uprkos tome obreo u Pokrajini, rukovao sa Ibrahimom Rugovom i nižim 
službenicima UNMIK-a te kao "privatno lice" truckao drumovima obilazeći šaku 
srpskih manastira za koje je u svom planu u devet plus šest tačaka predvideo 
"specijalni status". Drnovšekovi savetnici su po povratku uzalud demantovali 
tvrdnje da "predsednik u Gračanici nije izjavio" ono što su proteklih dana 
zabeležili domaći mediji - da je Kosovo "de fakto" samostalno. Drnovšek je 
pride u izjavi za komercijalni POP TV podsetio sunarodnjake da ima bezmalo 
moralni dug prema Kosovu jer je "pre 16 godina, tada kao predsednik 
Predsedništva SFRJ" neuspešno pokušavao da pomiri Srbe i Albance, otkrivši 
nepoznatu činjenicu da je kao stručnjak po pitanju Kosova bio "uključen i u 
razgovore u Rambujeu 1999. godine". Drnovšekov savetnik Ivo Vajgl drži mu 
odstupnicu braneći pravo "predsednika da se izjašnjava o važnim međunarodnim 
problemima" i kritikujući rad slovenačkog MIP-a zato što se "OEBS u pogledu 
Kosova nije baš iskazao".

Iako nema sumnje da se većina slovenačkih političara iz pozicije i opozicije 
intimno slaže sa stavovima šefa države o državnosti Kosova, Drnovšekova 
(ne)diplomatska inicijativa kod kuće prima sve teže udarce. Donedavni 
podsekretar Kofija Anana za politička pitanja dr Danilo Turk kritikovao je 
Drnovšeka i dodao da će, "pošto se smire strasti", pregovori ionako ići po "već 
utečenom koloseku", ocenivši nerealnom ideju da se pregovara o podeli Kosova, 
ali i ideju da bi Savet bezbednosti uspeo da jednostrano nametne rešenje jednoj 
strani - tačnije Srbiji.

Ni premijer Janez Janša nije ostao dužan Drnovšeku, obznanivši da predsednik 
svoj nacrt, ni prvi ni dopunski, nije spomenuo vladi niti drugim državnim 
telima, dok ministar spoljni posle poslednjeg ministarskog samita EU-a u 
Briselu izjavljuje da EU "zvanično ne podržava takvo soliranje". Rupel je dodao 
da je "zabrinut" jer se stiče utisak da je u Sloveniji nekakva strka oko 
Kosova, da je on svakako "protiv preticanja" te da je takve stvari bolje raditi 
"otpozadi", nikako javno. A kad Rupel lamentira zbog gubitka faktora 
iznenađenja, ispada da je Drnovšek službenom Beogradu učinio uslugu što se 
izlanuo o onome što se muti iza kulisa.

LIČNE AMBICIJE: Jasno da Drnovšek nije bio nameran pomagati službenom Beogradu, 
posebno kad je Kosovo po sredi. Jedan od uzroka za iznenadni diplomatski 
incident između zvanične Ljubljane i Beograda nesumnjivo leži u ličnim 
ambicijama slovenačkog predsednika. Jer jedan od retkih, zapravo najveći 
državnički i politički uspeh - sporazum Drnovšek-Račan iz 2001. godine kojim je 
trebalo da se skine s dnevnog reda nerešeno pitanje granice u Piranskom zalivu 
i na kopnu između Slovenije i Hrvatske - davno je neslavno propao, odbacio ga 
je hrvatski sabor. Pa Hrvatska sad komšije draži zahtevom da spor reše 
arbitražom. Poznato je i da Janez Drnovšek već dugo vodi bitku sa teškom 
bolešću, pa kad mu zemljaci otvoreno prebacuju što nije uspeo da reši pitanje 
granice sa susednom Hrvatskom, latio se udaljenog Kosova. U međuvremenu je 
javnosti namerio da predstavi mišljenje i o ptičjem gripu, a najavljeno je da 
će u decembru divaniti i o kloniranju... Sve same velike teme, globalne. Muka 
do muke po čovečanstvo. I eto Drnovšeka, ima predlog.

Ipak treba znati da Drnovšek nije enfant terrible trenutno samo u Srbiji, ni 
kod kuće nije blagosiljan jer je jedini podržao ideju o arbitraži u vezi sa 
granicom, ponovo pre neki dan, kad se neformalno šetao sa Mesićem po Zagorju, 
divaneći uz to malo i o Kosovu. Drnovšek je među retkima u Sloveniji koji je 
uzdržan prema politici uslovljavanja ulaska Hrvatske u EU - Piranskim zalivom, 
što je ideja koja nije strana većini Janšinih ministara. Poslovična usamljenost 
na političkom tronu i želja da se za života ovenča slavom državnika svetskog 
formata nije jedini razlog za Drnovšekovu formulu "9+6 = Kosovo država". 
Političari u Sloveniji od raspada bivše SFRJ jednoglasni su u stavu da se 
Kosovu prizna samostalnost. U krugu slovenačkih pisaca i ponekog političara to 
se moglo čuti još šezdesetih i sedamdesetih godina prošlog veka.

U SFRJ je Slovenija kosovske Albance usvojila kao ugroženu nacionalnu manjinu 
koja se tamo daleko bori za ljudska prava. Poistovećivanje je dostiglo vrhunac 
u doba kada se i Slovenija našla ugroženom pred galopom Miloševićeve 
"antibirokratske revolucije", pa je za vakta Miloševića podrška Albancima na 
Kosovu bila čvršća od Triglava. Malo ko u Srbiji zna da je Drnovšek, na primer, 
još 1998. godine, tada na mestu slovenačkog premijera, u razgovoru za "Herald 
tribjun" ocenio da je osamostaljenje Kosova legitiman cilj kosovskih Albanaca. 
Janez Janša, tadašnji vođa opozicije, predložio je "da Slovenija bude prva 
država na svetu koja će priznati nezavisnu Republiku Kosovo". U to doba su 
posete Hašima Tačija Ljubljani bile redovne. Adem Demaći, tada politički 
predstavnik OVK-a, lečio se u Ljubljani tik pred NATO bombardovanje, a 
slovenačkim novinarima nije promaklo da je Janšina partija SDS finansirala 
uvežbavanje boraca OVK-a...

Od tad su se, naoko, mnoge stvari promenile. Slovenija je u Srbiji i Crnoj Gori 
jedan od najvećih investitora, a izjave slovenačkih diplomata u vezi sa Kosovom 
u poslednje vreme bile su diplomatski učtive. Finoća diplomatskih rukavica ne 
bi smela da rasprši iluzije o tvrdoći slovenačke politike u vezi sa Kosovom, 
što je najtransparentnije otkrio Janez Drnovšek svojim ni stranicu dugim 
tekstom. Predlozi su za sada bez posebnih komentara završili na Barosovom, 
Solaninom, Ananovom, itd. stolu. Pre nekoliko dana su uspešno predstavljeni 
državnom vrhu Austrije, uz piće u austrijskoj Koruškoj. Janez Drnovšek nameran 
je da isti koliko sutra predstavi mađarskom kolegi, takođe na neformalnoj 
čašici. Toliki napor da se izbriše činjenica da 28. juna 1989. godine nije 
odoleo da bude među retkim saveznim funkcionerima koji su iz prvog reda gledali 
Miloševićev helikopter kako se spušta na kosovsku ledinu. Predsednik 
Predsedništva SFRJ Janez Drnovšek nesumnjvo je i tada znao da je Miloševićeva 
politika prema Kosovu katastrofalna. Šesnaest godina kasnije ni 15 tačaka 
Drnovšekovog plana neće odagnati traumu što je slušao "voždov govor" na 
godišnjicu Kosovske bitke. Slušao, i ništa učinio.