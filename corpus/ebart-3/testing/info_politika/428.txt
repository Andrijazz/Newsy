> Izvor: ebart
> Datum: 
> Rubrika: info_politika
> Naslov: ANDREJA MLADENOVIĆ O AKCIONOM PLANU ZA SARADNjU SA HAGOM 
> Članak:

ANDREJA MLADENOVIĆ O AKCIONOM PLANU ZA SARADNjU SA HAGOM 

BEOGRAD (FoNet) - Portparol Demokratske stranke Srbije Andreja Mladenović 
izjavio je juče da, u skladu sa akcionim planom za završetak saradnje sa Haškim 
tribunalom, treba "vrlo brzo" očekivati konkretne rezultate. 
Mladenović je izrazio uverenje da će time biti ispunjena i obaveza prema Haškom 
tribunalu (izručenje Ratka Mladića) i da će biti otklonjena i poslednja 
prepreka za sporazum o stabilizaciji i pridruživanju sa EU, za koji očekuje da 
bi trebalo da bude zaključen do kraja godine. 
- Najvažnije je da se otkloni svaka prepreka u nastavku pregovora o 
stabilizaciji i pridruživanju, da na taj način pitanje Haga bude privedeno 
kraju, odnosno da problem Haga više ne predstavlja bilo kakvu prepreku 
evropskim i svim drugim integracijama - naglasio je Mladenović. 
On je, govoreći o političkim prilikama u Srbiji, dodao da će DSS uvek 
razgovarati sa svima koji mogu da doprinesu boljem životu građana, a posebno sa 
strankama nacionalnih manjina. 
- Izuzetno je važno da DSS, kao vladajuća na republičkom nivou održava dobre, 
kvalitetne odnose sa strankama nacionalnih manjina, da postoje ti razgovori, da 
se u njima iznose predlozi, mišljenja, analize trenutnog stanja i da na taj 
način dođemo do kvalitetnijih rešenja - istakao je Mladenović. On je rekao da 
je upravo takav bio razgovor predstavnika DSS sa liderom Saveza vojvođanskih 
Mađara Jožefom Kasom, najavljujući da će se ti razgovori i dalje voditi "kao 
što se vode u nekim drugim delovima Srbije gde su zastupljene nacionalne 
manjine".