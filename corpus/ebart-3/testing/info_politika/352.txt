> Izvor: matf
> Datum: 
> Rubrika: info_politika
> Naslov: INTERVJU
> Članak:


Radoslav Stojanović, pravni zastupnik SCG po tužbi BiH 

Predložiću diplomatske pregovore jer presudom niko neće biti zadovoljan, kaže 
pravni zastupnik naše zemlje, čiji će 
govor trajati pet sati

Srbija i Crna Gora nije imala nameru da uništi bošnjački narod u ratu 1992 - 
1995. godine - ovo je osnovna teza koju će zastupati profesor dr Radoslav 
Stojanović, pravni zastupnik SCG pred Međunarodnim sudom pravde u Hagu za tužbu 
BiH za genocid. U intervjuu za Glas javnosti, Stojanović kaže da će usmena 
rasprava po tužbi BiH biti održana 27. februara.
Osim najvažnijeg stava da Srbi nisu počinili genocid, šta još karakteriše vašu 
odbranu?
To je tajna! Međunarodni sud pravde ne dozvoljava da se govor objavi, čak ni 
kada ga budem pročitao. Novinari će moći da snimaju i beleže, ali će govor moći 
da bude objavljen kada Sud donese odluku. Ne smem da obelodanim naše argumente 
jer bi to bilo isto kao kada bi u partiji pokera rekao koje karte imam! Mogu da 
kažem da je moj govor napisan na 110 strana i trajaće pet sati.
Da li ste optimista u pogledu konačnog rešenja, odnosno odbacivanja tužbe BiH 
kao neosnovane?
Naravno. Da ne mislim da imamo valjane argumente ne bih ni prihvatio ovaj posao.
Govori se da BiH za naknadu štete potražuje više stotina milijardi dolara. Da 
li je to tačno?
Bosna i Hercegovina nije u svojoj tužbi izrazila cifru štete koju potražuje. Ne 
možemo pretpostaviti koliku cifru će zatražiti jer se eventualna šteta utvrđuje 
tek ako se utvrdi da je bilo genocida. Ako se utvrdi da nije bilo genocida, u 
šta duboko verujem i očekujem, onda neće biti ni naknade štete.
Hoćete li možda predložiti vansudsko poravnanje?
Ne, jer to nije dobar put. Umesto sudskog rešenja spora, predložiću diplomatske 
pregovore, kako bi obe strane bile zadovoljne. Presudom jedna strana sigurno ne 
bi bila zadovoljna, a možda ni obe.
Naš pravni tim nedavno je ojačan dvojicom kozastupnika - Sašom Obradovićem i 
Vladimirom Cvetkovićem. Kakvi su stručnjaci?
To su dva mlada, odlična pravnika, sa odličnim znanjem engleskog jezika. U njih 
imam poverenja i voleo bih da Srbija ima više takvih stručnjaka. Oni su potpuno 
upoznati sa predmetom i u dosadašnjem radu pokazali su izuzetno zalaganje.
Nedavno ste izabrani za ambasadora SCG u Holandiji. Kada ćete preuzeti dužnost?
Dobio sam agreman holandske kraljice i najverovatnije ću u martu stupiti na 
dužnost.