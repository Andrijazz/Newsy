> Izvor: matf
> Datum: 
> Rubrika: info_politika
> Naslov: G17 plus će insistirati da se pregovori o formiranju vlade Srbije nastave sa 
> Članak:

DS. Najbolja opcija bi bilo formiranje većinske vlade sa DS ili manjinske vlade 
uz podršku DS - i to su jedine dve opcije o kojima G17 plus trenutno razmišlja, 
rekao je potpredsednik G17 plus Mlađan Dinkić najavljujući da će nova vlada 
biti formirana do prvog marta. On nije želeo da precizira da li će u slučaju 
neuspeha formiranja vlade, ova stranka pristati na opciju manjinske vlade koju 
će podržati socijalisti, već je naglasio da će G17 plus nastojati da utiče na 
približavanje stavova DSS i DS "što trenutno nije lako jer se u DS ne zna ko 
donosi odluke".
- Samo očišćen DS je prirodan partner G17 plus u novoj vladi - rekao je Dinkić 
optužujući čelnike DS Borisa Tadića i Zorana Živkovića za neuspeh pregovora 
usled unutarstranačkog sukoba. On je istakao da "nema razloga da se pregovori o 
vladi ne nastave sa Tadićem kako bi se zajedno borili protiv krađe glasova u 
parlamentu, korupcije u Vladi i recesione politike". Ističući da juče DS nije 
predložio svog kandidata za potpredsednika Skupštine Srbije zato što u toj 
stranci nisu mogli da se dogovore ko bi to bio, Dinkić je pozvao Tadića da se 
"bori za pobedu u stranci svim demokratskim sredstvima, ali da ne manipuliše 
javnim mnjenjem i ne izaziva paniku zato što je SPS podržao izbor predsednika 
parlamenta iz DSS".
- Slobodan Milošević se neće vratiti na političku scenu Srbije i nova vlada 
neće imati retrogradne sadržaje - rekao je Dinkić. On je za neuspeh dogovora o 
većinskoj vladi optužio Živkovića "zbog njegove tvrdoglavosti iza koje se 
verovatno krije nešto krupnije i strah da obezbedi mesto u novoj vladi kako se 
ne bi otkrile manipulacije vlade u kojoj je bio premijer". Dinkić je najavio da 
bi jedan od prvih poteza novog saziva parlamenta trebalo da bude poništenje 
izbora Kori Udovički za guvernera NBS i izbor novog guvernera, a G17 plus će za 
tu funkciju predložiti Radovana Jelašića.