> Izvor: ebart
> Datum: 
> Rubrika: info_politika
> Naslov: SUDIJA USTAVNOG SUDA SRBIJE SVETOZAR ČIPLIĆ TVRDI
> Članak:

SUDIJA USTAVNOG SUDA SRBIJE SVETOZAR ČIPLIĆ TVRDI

Ako Vladi bude uskraćeno poverenje - to ne mora automatski značiti raspisivanje 
vanrednih izbora. Moguće je formiranje nove Vlade i pri sadašnjem sazivu 
Skupštine Srbije. Ukoliko Nataša Mićić bude smenjena - obe njene funkcije može 
automatski preuzeti najstariji potpredsednik parlamenta socijalista LJubiša 
Maravić

NOVI SAD - Sudija Ustavnog suda Srbije Svetozar Čiplić ocenio je da jesenje 
zasedanje republičke skupštine nije ni moglo da počne pošto nisu usvojeni 
zapisnici s njenih prethodnih sednica.
"Prekjuče se nije moglo preći na usvajanje dnevnog reda prve sednice jesenjeg 
zasedanja, pošto nisu usvojeni zapisnici s prethodnih sednica. U članu 85. 
Poslovnika skupštine lepo piše: Posle usvajanja zapisnika s prethodnog 
zasedanja prelazi se na usvajanje dnevnog reda sledećeg zasedanja", rekao je 
Čiplić u intervjuu za agenciju Beta.
Prema njegovim rečima, neusvajanje zapisnika sa sednice Skupštine Srbije na 
kojoj je Kori Udovički imenovana za guvernera narodne banke Srbije (NBS) ne 
osporava odluku o njenom izboru.
"Procedura o izboru guvernera NBS je završena, guverner je izabran, dobio je 
rešenje, objavljena je odluka u Službenom listu i apsolutno nema dvojbe da je 
položaj guvernera NBS krajnje validan u tom pogledu. Neusvajanje zapisnika s 
tim nema veze, jer nigde ne piše da će guverner biti izabran onoga trenutka 
kada se usvoji zapisnik", rekao je Čiplić.
On je ocenio i da teza da se neusvajanjem zapisnika osporava izbor guvernera 
predstavlja politički, a ne pravni rezon.
Sudija Ustavnog suda Srbije rekao je da, ako Vladi Srbije u skupštini bude 
uskraćeno poverenje, to ne znači automatski i raspisivanje vanrednih 
parlamentarnih izbora.
"Tu nema automatizma i stvar je političke procene šta je najoportunije uraditi 
između nekoliko ustavnih mogućnosti. Prva pravno moguća situacija jeste da se, 
u postojećem sazivu parlamenta, formira nova vlada. Ta bi vlada bila na vlasti 
još godinu dana, dok ne istekne mandat ovom sazivu parlamenta", objasnio je 
Čiplić.
On je dodao da je druga mogućnost da predsednik Srbije donese akt o raspuštanju 
Skupštine Srbije, ali je napomenuo da predsednik Srbije ne može 
samoinicijativno da donese tu odluku, već samo na obrazloženi predlog vlade.
"Nakon raspuštanja skupštine, predsednik skupštine je taj koji raspisuje izbore 
za parlament i obavezan je da to učini 60 dana od dana raspuštanja parlamenta. 
Sadašnja vlada ostala bi na dužnosti do izbora nove vlade", precizirao je 
Čiplić.
Prema njegovim rečima, ako predsednici Skupštine Srbije i vršiocu dužnosti 
predsednika Srbije Nataši Mićić bude uskraćeno poverenje, obe njene funkcije 
automatski bi preuzeo najstariji potpredsednik parlamenta, a to je LJubiša 
Maravić iz Socijalističke partije Srbije.
Čiplić je objasnio da, prema Poslovniku, novi predsednik skupštine mora biti 
izabran na istom zasedanju ili, najkasnije, na prvom sledećem.