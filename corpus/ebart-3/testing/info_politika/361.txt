> Izvor: matf
> Datum: 
> Rubrika: info_politika
> Naslov: Glavni odbor Bunjevačke stranke doneo je odluku da se ova stranka distancira od 
> Članak:

dela donetih odluka i postupaka pojedinih članova Nacionalnog saveta, te do 
daljeg prekida svaku saradnju s Nacionalnim savetom bunjevačke nacionalne 
manjine. U odluci GO se navodi i da se svi članovi Bunjevačke stranke, koji su 
trenutno članovi Nacionalnog saveta, obavezuju da prekinu svoj rad u Savetu.
GO Bunjevačke stranke je ovakvu odluku doneo zbog ocene da odluke od interesa 
za bunjevački narod u Nacionalnom savetu donosi samo grupa ljudi iz njegovog 
najužeg rukovodstva, te da Savet mimo svojih ingerencija, a preko svojih 
pojedinih članova, javno istupa i iznosi političke stavove, nastojeći da se 
nametne i u političkom smislu. Bunjevačka stranka svom krovnom telu zamera i 
nenamensko trošenje novca, pokušaj mešanja u rad drugih institucija, 
nepoštovanje načela javnosti prilikom usvajanja nacionalnih simbola, 
neobeležavanje nacionalnog praznika, Velikog prela u Subotici...
Bunjevačka stranka uz to smatra da najuže rukovodstvo Nacionalnog saveta, bez 
znanja i odluke većine ostalih članova, zajedno s najužim rukovodstvom 
Bunjevačke matice, opstruira izdavanje Bunjevačkog ričnika Marka Peića i dr 
Dragoljuba Petrovića. U saopštenju Bunjevačke stranke, koje je potpisao 
predsednik Darko Bajić, navodi se da zbog svega toga ova stranka želi da 
obavesti Bunjevce, ali i najširu javnost, da istupe i odluke pojedinih članova 
Nacionalnog saveta smatra njihovim ličnim stavovima, u kojima Bunjevačka 
stranka ni na koji način ne učestvuje.