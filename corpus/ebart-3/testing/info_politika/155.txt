> Izvor: ebart
> Datum: 
> Rubrika: info_politika
> Naslov: Predsednički kandidat Bogoljub Karić izjavio je da, ako pobedi na izborima 13. 
> Članak:

Predsednički kandidat Bogoljub Karić izjavio je da, ako pobedi na izborima 13. 
juna, ne očekuje vanredne parlamentarne izbore, već formiranje vlade od 
predstavnika svih stranaka. "Ja bih se trudio da moja prvobitna ideja iz 
februara i marta bude podržana  da imamo vladu gde bi bile sve stranke i gde bi 
se rešavalo deset tačaka za spas Srbije i izlazak iz ekonomske, političke i 
socijalne bede", rekao je Karić u intervjuu agenciji Beta.
On je izrazio uverenje da bi lideri stranaka podržali taj plan i da bi Srbija 
"krenula pravim putem".
Na pitanje da li će, ako pobedi, sarađivati sa aktuelnom vladom, Karić je naveo 
da će sarađivati sa svakom vladom koja bude želela da Srbija sačuva svoju 
nacionalnu ekonomiju.
Komentarišući navode da se kandidovao da bi ojačao svoju poziciju pred 
pregovore o "Mobtelu", Karić je kazao da ga ne interesuje "nikakav 'Mobtel'" u 
"državi gde vladaju ljudi čiji je interes da poslovne lidere svoje zemlje 
unište, ponize i sahrane", a da promovišu ljude iz drugih država "sa sumnjivim 
kapitalom". "Mene interesuje da pokrenem snage Srbije, ljude koji su uspavani, 
kojima se preko medija priča da će im biti bolje, a sve im je gore, da 
raskrinkam tu laž u Srbiji i da konačno pobedi istina", istakao je Karić.
On nije želeo da kaže kog kandidata će podržati ako ne uđe u drugi krut, 
navodeći da će sigurno ući u drugi krug i da to treba pitati ostale kandidate. 
Upitan kakav konkretan ekonomski projekat nudi, Karić je naveo da je pokojnom 
premijeru Đinđiću ponudio projekat da 500 elitnih srpskih biznismena iz sveta i 
500 elitnih poslovnih ljudi iz Srbije ulože po milion evra. "Oni željno čekaju 
da ulože i revitalizuju privredu. Ne daju im jer hoće da ponize naše patriote i 
unište nacionalnu ekonomiju, da je sa katancima i lancima rasprodaju raznim 
partnerima i prijateljima  to su takozvani ekspreti koji uništavaju Srbiju", 
naglasio je Karić.
(Beta)