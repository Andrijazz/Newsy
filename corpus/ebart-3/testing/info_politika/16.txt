> Izvor: ebart
> Datum: 
> Rubrika: info_politika
> Naslov: AMERIČKA AGENCIJA ASOŠIETID PRES UPOZORAVA NA STANJE NA JUGU SRBIJE
> Članak:

AMERIČKA AGENCIJA ASOŠIETID PRES UPOZORAVA NA STANJE NA JUGU SRBIJE

AP ocenjuje da se u senci mogućeg rata sa Irakom militantni Albanci spremaju na 
operaciju pripajanja juga Srbije - Kosovu

PREŠEVO - U senci mogućeg rata s Irakom, "militantni Albanci na jugu Srbije 
spremaju pobunu", piše juče američka agencija Asošijeted pres i citira bivšeg 
komandanta "OVK" u Preševskoj dolini koji tvrdi da su on i njegovi ljudi 
"spremni da dignu ovog proleća bunu kako bi otcepili region od Srbije i 
pripojili ga Kosovu".
"Slavni dani će se vratiti i ovog puta ćemo se boriti do kraja" prenosi AP 
izjavu 29-godišnjeg Murteze koji se predstavio samo imenom, a koji tvrdi da 
"ima na desetine mladih boraca pod svojom komandom".
Agencija navodi da mnogobrojni analitičari smatraju da bi Albanci mogli 
iskoristiti prednost usled zaokupiranosti sveta iračkom krizom da se ponovo 
pobune na jugu Srbije.
"Cilj albanske etničke manjine u tom regionu 300 kilometara južno od Beograda 
je da se otcepe od Srbije i priključe Kosovu gde je albanska etnička zajednica 
u većini", piše AP i dodaje da bi se pokušajem da se priključe Kosovu albanska 
etnička grupacija iz Preševske doline našla pod zaštitom UN i bliže konačnom 
cilju etničkih Albanaca: punoj nezavisnosti pokrajine.