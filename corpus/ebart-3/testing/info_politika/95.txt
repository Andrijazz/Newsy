> Izvor: matf
> Datum: 
> Rubrika: info_politika
> Naslov: Princ Aleksandar nudi rešenje
> Članak:


BEOGRAD - Neuspeh predsedničkih izbora je veliko upozorenje da Srbija ne može 
više sebi da dozvoli da se bilo ko poigrava sa njenom budućnošću, navodi se u 
saopštenju Krunskog saveta. Proslavu 200 godina od Prvog srpskog ustanka i 
uspostavljanja moderne srpske države dočekaćemo bez demokratskog ustava i bez 
ključnih institucija. U opasnosti smo da se nastave procesi razgradnje srpske 
države. Pravi izlaz iz ove duboke državne krize je uspostavljanje Srbije kao 
ustavne parlamentarne monarhije.
Ustavna parlamentarna monarhija je istorijski potvrđen demokratski sistem koji 
veoma dobro funkcioniše u Španiji, Ujedinjenom Kraljevstvu, Norveškoj, 
Švedskoj, Danskoj, Holandiji, Belgiji, Luksemburgu, Japanu, Kanadi, Australiji, 
Novom Zelandu i drugim zemljama. Ustavna parlamentarna monarhija garant je 
stabilnosti za Srbiju i njen narod u ovim teškim političkim i ekonomskim 
prilikama, zaključuje Savet.