> Izvor: ebart
> Datum: 
> Rubrika: info_politika
> Naslov: DHSS NE SLUŠA KOALICIONE PARTNERE 
> Članak:

DHSS NE SLUŠA KOALICIONE PARTNERE 

Demohrišćani ne žele da se odreknu kampanje i najavljuju njeno intenziviranje 
Demohrišćanska stranka Srbije će intenzivirati kampanju za nezavisnu Srbiju u 
narednih dvadesetak dana, bez obzira na to što su joj upućene "preporuke" da se 
odrekne te inicijative dok god aktivno učestvuje u aktuelnoj vlasti. 

"Stranke u koaliciji DOS imaju pravo na stranačke programe i njihovu promociju, 
a demohrišćani imaju pravo da učestvuju u stranačkim nadmetanjima i neće trpeti 
da im neko deli lekcije", kaže za "Politiku" Živojin Stjepić, predsednik 
izvršnog odbora DHSS-a i zamenik ministra vera u Vladi Srbije. 

Možda zbog narasle "težine" inicijative za samostalnost Srbije DHSS-a ili zbog 
činjenice da je iste ideje počeo da promoviše i G17 plus, iz ozbiljnih, 
neutralnih izvora sve češće se čuju upozorenja da takve namere nije jednostavno 
sprovesti, ali i da one nisu dobre za zemlju u ovom trenutku. Demohrišćanska 
stranka Srbije ipak "tera svoje", čime je, izgleda, uspela da iznervira i neke 
koalicione partnere. 

Uporno zalaganje za nezavisnu Srbiju ovoj stranci je do sada "prolazilo" iako 
je time praktično oponirala politici Vlade Srbije u kojoj je njen lider - 
ministar pravde. Vlada je, naime, praštala ovu "neposlušnost" pravdajući je, 
bar zvanično, prihvatanjem stava da svaka partija DOS-a ima pravo na 
sprovođenje stranačkog programa dok to ne ugrožava rad vlade i parlamenta. 
Demohrišćani su sve vreme uredno podržavali vladu i u skladu sa tim glasali u 
skupštini i nema razloga za verovanje da tako neće raditi i ubuduće. 

Ipak, tek što je objavljen mir u vladi nakon višednevne eksplozivne napetosti 
među njenim članovima, DHSS je obelodanio da je zamrznuo status u DOS-u (šta 
god to značilo) sve dok republički parlament ne raspiše referendum na kojem bi 
se građani izjasnili da li žele samostalnu i nezavisnu Srbiju. 

Živojin Stjepić kaže da DHSS ipak neće odustati od svog programa i cilja, a to 
je samostalna i nezavisna Srbija, i neće obustavljati kampanju u sklopu koje je 
još pre godinu dana Skupštini Srbije predato 200.000 potpisa građana za 
zahtevom za raspisivanje referenduma. 

Uz ocenu da momentalnim "razdruživanjem" od Crne Gore nemamo šta da izgubimo od 
postignutog na putu ka EU, predsednik IO DHSS-a pita šta je uopšte urađeno do 
sada na približavanju Evropskoj uniji. 

- Sigurno je da DHSS nema nameru da odustane od svoje inicijative jer njome 
želi da se afirmiše u nekoj vrsti predizborne kampanje, a obrazloženje te 
namere ekonomskim razlozima očigledno ima realne osnove i opravdanje - ocenjuje 
Goran Budžak, istraživač-saradnik Instituta za političke studije. 

Prema njegovim rečima, približavanje roka za izradu novog republičkog ustava 
(4. avgust) znači i skorašnje raspisivanje predsedničkih izbora, ali i 
mogućnost vanrednog parlamentarnog "odmeravanja", te se i DHSS trudi da zauzme 
što bolju startnu poziciju.