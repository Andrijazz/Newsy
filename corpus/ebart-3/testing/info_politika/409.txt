> Izvor: ebart
> Datum: 
> Rubrika: info_politika
> Naslov: EU razume da su integracije najbolji garant da će se reforme u Srbiji nastaviti
> Članak:

EU razume da su integracije najbolji garant da će se reforme u Srbiji nastaviti

Zbog čega su čelnici EU, mesec dana posle suspenzije pregovora o stabilizaciji 
i asocijaciji, pružili tako snažnu podršku Srbiji protekle nedelje - da li zbog 
straha od narastajuće snage radikala ili zato što su shvatili da je suspenzija 
pregovora ipak bila preteška kazna?
Milica Delević-Đilas, docentkinja na FPN, kaže za "Blic nedelje" da u EU 
postoji razumevanje da su  integracije "najbolji garant nastavka započetih 
reformi, kao i garant da je  demokratski put u Srbiji nepovratan".
- Mislim da je to razumevanje postojalo i kada su prekinuti pregovori, ali su 
Evropljani morali da ostanu dosledni sebi i suspenduju pregovore, ako su nam 
već pet puta pretili - kaže Đilasova.
Aleksandar Fatić, direktor Instituta za međunarodnu politiku i privredu, s 
druge strane, smatra da su visoki evropski funkcioneri shvatili da su napravili 
"katastrofalnu grešku prekinuvši pregovore sa SCG". 
Da sačekamo
Fatić dodaje da je predlog da se formira zajednički tim institucija EU i Srbije 
koji bi pratio rešavanje "slučaja Mladić" znak da EU želi da se utvrde 
činjenice i da proveri stoje li optužbe koje je Karla del Ponte uputila na 
račun nesaradnje Srbije s Hagom. 
- U EU shvataju da stalni napadi Karle del Ponte zbog Mladića nisu potkrepljeni 
činjenicama i da počinju da ugrožavaju interese EU, od koje se traži da vrši 
pritisak na Srbiju. Moja pretpostavka je da će se iz krugova EU zatražiti od 
haškog tužilaštva da potkrepi svoje optužbe, a na nama je samo da izdržimo 
pritiske u narednom periodu - smatra Fatić. 
Ko za koga radi
Milica Delević-Đilas kaže da bi u samoj Srbiji već jednom trebalo da 
preokrenemo pitanje - šta je to što EU može da uradi za nas.
- Pravo pitanje glasi - da parafraziram Kenedija - šta možemo mi da učinimo za 
našu državu? Jer, u EU preovladava osećanje da Srbija mora da bude stabilna 
ukoliko se želi stabilan čitav region. A što smo joj bliže, Unija će moći više 
da utiče na nas; što smo dalje, to smo prepušteniji sami sebi - kaže ona.
U Deklaraciji o Zapadnom Balkanu, koju su krajem nedelje usvojili šefovi 
država  članica Unije se kaže i da je Unija rešena da finansijski pomogne 
region, kao i da raspravlja o viznim olakšicama za građane Balkana. Takav 
dokument je usledio nakon sastanka ministara spoljnih poslova EU, koji su 
izrazili spremnost "da pomognu Srbiji u trenutku kada se ona nalazi pred 
velikim izazovima".