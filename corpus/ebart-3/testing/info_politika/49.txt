> Izvor: matf
> Datum: 
> Rubrika: info_politika
> Naslov: Delegacija SCG posle samita u Solunu poručuje
> Članak:


PORTO KARAS (FoNet) - Svetozar Marović, predsednik SCG, rekao je da je posle 
samita u Solunu moguće reći da je zajednica Srbija i Cna Gora svakako bliža 
Evropi i da je Evropa više prisutna na našem prostoru. On je naglasio da vrlo 
brzo možemo očekivati da rad na izradi studije izvodljivosti stvori uslove za 
potpisivanje sporazuma o pridruživanju, što je, kako je dodao, bilo bitno kako 
bi smo dobili ekonomsku pomoć za ekonomske reforme, podsticaj privatizacije i 
unapređivanja materijalnog i ekonomskog uslova naših ljudi.
"Svaka politička stabilizacija i svaka politička evropeizacija nije moguća bez 
ekonomske evropeizacije", precizirao je Marović.
"SCG je na samitu pokazala da njihovo učešće, značaj i važnost za stabilnost 
čitavog regiona "predstavljaju onu tačku oslonca koji može da ubrza, ohrabri i 
ojača proces evropeizacije našeg regiona", ocenio je Marović i dodao da su se 
pokazali rezultati Beogradskog sporazuma, a to je integracija u EU. "Mislim da 
smo za relativno kratko vreme verifikovali taj proces i rezultate kao velike, 
važne i bitne i da na taj način možemo motivisati sve i u domaćoj i 
međunarodnoj javnosti, posebno u domaćoj, oko prioritetnog zadatka da je Evropa 
naša budućnost", zaključio je Marović.
Premijer Crne Gore Milo Đukanović izjavio je da je najveći uspeh samita EU i 
zemalja zapadnog Balkana potpuno jasna poruka koju je EU uputila preko reči 
predsednika Evropske komisije Romana Prodija da je otvorena za zapadni Balkan i 
da svaka zemlja mora posebno ispuniti uslove koji će ih kvalifikovati za 
društvo u EU. Premijer Srbije Zoran Živković izjavio je da treba postići 
politički, državni i nacionalni konsenzus oko ulaska u EU i "da se neke 
vrednosti usvoje kao zajedničke i da se svi borimo da ih ostvarimo". On je 
rekao da, bi trebalo u toku leta definisati kao nacionalna strategija ulazak u 
Uniju kako bi se išlo bržim tempom i ocenio da je za ono što je Srbiji urađeno 
za dve godine, nekim državama bilo potrebno mnogo više vremena.