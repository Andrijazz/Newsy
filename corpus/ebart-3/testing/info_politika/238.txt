> Izvor: matf
> Datum: 
> Rubrika: info_politika
> Naslov: Devet poslanika SPO koji su suprotstavljeni lideru stranke Vuku Draškoviću juče 
> Članak:

su, na prvi dan vaskršnjeg posta, položili zakletvu u hramu Svetih apostola 
Petra i Pavla u Beogradu.

Predvođeni potpredsednicima stranke Veroljubom Stevanovićem i Vojislavom 
Mihailovićem, poslanici su se zakleli da će "dosledno zastupati izvornu ideju i 
program SPO i uvek raditi u interesu Srbije" čime su Draškoviću simbolično 
poručili je "crta podvučena" i da formiranja samostalnog poslaničkog kluba neće 
biti.
- Zakletvom nad Jevanđeljem nismo pokušali da obezbedimo devet poslanika koji 
zajedno sada nastupaju, već poručujemo da se ni za kakve pare i ponude ne 
prodajemo - poručio je Veroljub Stevanović, ističući da svi poslanici veruju u 
Boga i da će nastaviti zajedno da nastupaju u Skupštini Srbije. 
Potpredsednik SPO Vojislav Mihailović ovom prilikom pozvao je "četvoro odbeglih 
poslanika da se vrate na izvorne ideje SPO".
- Otvorena su im vrata i  drage volje ćemo ih primiti nazad ukoliko se zakunu 
nad principima SPO koji su u interesu Srbije i naše nacije - rekao je 
Mihailović i istakao da je jučerašnji čin izrazio nepoverenje "prema onima koji 
su zarad sitnih interesa skrenuli sa puta SPO".
Portparol SPO Vlajko Senić rekao je za "Blic" da je zakletva poslanika lični 
čin koji ne može da komentariše.
- Očekujem da će svi članovi SPO, pa i poslanici, ukoliko žele da poštuju 
program stranke, poštovati pre svega samu stranku i odluke koje donose 
stranački organi - rekao je Senić.