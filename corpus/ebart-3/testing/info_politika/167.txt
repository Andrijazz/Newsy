> Izvor: ebart
> Datum: 
> Rubrika: info_politika
> Naslov: Sporovi u vladi 
> Članak:

Sporovi u vladi 

Linija fronta je počela da dobija obrise kada je postalo jasno da Velimir Ilić 
u sporu oko Mobtela drži stranu Bogoljubu Kariću, arhiprotivniku Mlađana Dinkića

Tempirana bomba koja je otkucavala u predsoblju srpske vlade eksplodirala je, 
za sada sa kontrolisanom štetom koja, pre svega, proističe iz talenta srpskog 
premijera da se, kada se takva stvar dogodi, ponaša kao da se ništa nije 
dogodilo. 
I u prošla dosovska vremena, čak i kada je hteo da bude najodmereniji, 
Velimir-Velja Ilić nije skrivao koliko ga nervira Miroljub Labus i sveukupna 
"ekspertska" retorika i teoretisanje koje je za Ilića oličavao ovaj profesor 
ekonomije. Čak i kada ga nije imenom pominjao, znalo se na koga Ilić misli kada 
koristi atribute kao što je "nalickan" i tome slične.
I kada je Vlada Srbije formirana. Bilo je zanimljivo videti kako će se uklopiti 
dve vrste retorike - nećemo reći demagogije - ona proevropska i naučno 
fundirana koju zastupa G 17 plus ili ona domaćinska i praktičarska koju oličava 
Velja Ilić i njegova "Nova Srbija". 
Linija fronta je počela da dobija obrise kada je postalo jasno da Velimir Ilić, 
kao ministar za kapitalne investicije (što u aktuelnoj podeli rada obuhvata i 
telekomunikacije) u sporu oko Mobtela drži stranu Bogoljubu Kariću, 
arhiprotivniku Mlađana Dinkića, ministra finansija i istaknutog čoveka G 17 
plus. Prva čarka se dogodila kada je Velimir Ilić po osnovu resorne nadležnosti 
zahtevao da čitava stvar ostane u okvirima njegovog ministarstva. Pošto se 
odmah ispostavilo da ova resorna ekskluzivnost nije opravdana, jer po prirodi 
stvari ima tu šta da se pita i Ministarstvo finansija, Velimir Ilić, koji ume 
da glumi uljudnost kad hoće, brzo je reterirao i čitava stvar se razrešavala 
unutar neke kombinovane radne grupe koju je vlada formirala s ciljem da se bavi 
tim poslom. 
Sve do poslednjeg ponedeljka kada je list "Balkan" preneo Ilićeve reči, u vezi 
sa slučajem Mobtela, da će "odseći prste mafiji Mlađana Dinkića", što je smesta 
prouzrokovalo reakciju G 17 plus koji je zatražio intervenciju premijera 
Vojislava Koštunice, dok je sam Ilić izjavu odmah demantovao, rekavši da je bio 
oštar jer ne trpi da se neko meša u rad njegovog ministarstva, ali da sečenje 
prstiju i mafiju nije pominjao, te da "što se sukoba tiče, sukob nikakav nije". 
Međutim, Ilićeva stranka "Nova Srbija" je ipak rekla da je sve počelo kao 
"lični sukob" u koji je Dinkić umešao  svoju stranku, što pokazuje slabost 
njegovih argumenata. Ne samo da je protivrečno Ilićevom, već nije ni jasno šta 
je smisao reakcije "Nove Srbije", sem ako to nije poziv da Dinkić i Ilić 
razreše spor kao pravi muškarci i Srbi, duelom jedan na jedan.
Kako god sada mislili da stvari možda zataškaju, barjaci su zavitlani i Mobtel 
je bez dileme podelio vladu. Suština je negde oko onoga što je rekao Miroljub 
Labus "Ovo ima politički i finansijski aspekt. O političkom aspektu ne želim da 
govorim, očekujemo reakciju premijera", kazao je Labus, odbivši da pre subote i 
Glavnog odbora protumači šta znači "politički aspekt" sučaja Mobtel. Dodao je 
samo da nesporazum između dva ministarstva može da ima uticaja na investiranje 
u oblasti telekomunikacija. Labus je, međutim, napomenuo da odluku o takvim 
investicijama neće donositi nijedan ministar, nego Vlada Srbije. 
Koliko smo dosad upoznali metode premijera Koštunice, neće presuđivati u korist 
bilo kog od ministara. Njegova pozicija je ojačana, uprkos izbornom neuspehu 
Dragana Maršićanina, koji neće biti predsednik Srbije ali hoće ambasador u 
Švajcarskoj. Boris Tadić je, naime, objavio da će njegova vlada podržavati 
manjinsku vladu i to ne do kraja godine, što je bio nekako psihološki oročeni 
period za nove izbore, već do polovine sledeće. Uz podršku Demokratske stranke, 
vlada nije nasušno upućena na podršku poslanika "Nove Srbije", pa čak ni čitave 
koalicije SPO-Nova Srbija. To menja situaciju. Moglo bi da stvori trzavice 
unutar te koalicije (SPO-Nova Srbija) pošto bi u SPO-u mogli da procene da nema 
razloga da se liše učešća u vladi zbog Veljinih nepodopština, pogotovu što se 
sve više šuška o mogućem aranžmanu koji bi taj Čačanin mogao da napravi sa 
strankom "Snaga Srbije" Bogoljuba Karića sa kojim je očito na istoj talasnoj 
dužini. No, to je manje važno. Važnije je da o svemu tome mora više da misli i 
Vuk Drašković, koji se angažovao za saradnju sa Haškim tribunalom toliko da ga 
je DSS u svom saopštenju prozvao, s razlogom ili ne, da udovoljava čak i onim 
zatevima koji nisu ni ispostavljeni. Ukoliko bi se, pod okolnostima koje zasad 
nisu na vidiku, desilo da Drašković više ne bude ministar inostranih poslova, 
sasvim lako bi ga u skladu s novom situacijom mogao da zameni neko iz stranke 
Borisa Tadića. I SPO bi se našao u situaciji da odlučuje šta mu je činiti - 
pitanje je da li bi svi bili solidarni sa šefom stranke i izašli iz vlade, 
pogotovu što Draškovićeva, doduše, očito jeste deo koalicionog aranžmana, ali 
ipak nije funkcija u republičkoj vladi nego u vladi državne zajednice. 
Haško pitanje, osim slučaja Mobtel, druga je tema sa potencijalom da napravi 
politički haos u Srbiji. Miroljub Labus je saopštio da, ukoliko Srbija ne 
isporuči optuženike koje potražuje Hag, neće više biti haških optužnica, dok, 
ako to ne učinimo, hoće. To je zanimljiv podatak potpredsednika vlade koji bi 
zasluživao da bude detaljnije obrazložen, ali ovde je značajan samo toliko da 
bude registrovan kao stav različit od onog koji ima Koštuničin DSS koji 
beznadežno traži priliku da eskivira ovu neprijatnu obavezu. Kao još jedna 
moguća prepreka za Vladu Srbije na putu njenog preživljavanja do sledećih 
izbora.