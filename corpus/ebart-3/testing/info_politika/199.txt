> Izvor: matf
> Datum: 
> Rubrika: info_politika
> Naslov: Predsedavajući Komiteta za spoljne poslove britanskog parlamenta Donald 
> Članak:

Anderson izjavio je u Beogradu da je uočio nekoliko kontradikcija između 
spoljnopolitičkih nastojanja SCG i njenih postupaka.

Anderson je na sastanku sa predstavnicima Skupštine Srbije i Crne Gore kao 
kontradiktorno označio nastojanje državne zajednice da bude primljena u program 
"Partnerstvo za mir", a da pri tom ne odustaje od tužbe protiv zemalja članica 
NATO pred Međunarodnim sudom pravde u Hagu zbog bombardovanja SRJ. 
Kao drugu protivrečnost, Anderson je naveo "nastojanje da se sačuva 
zakonsko-pravna pozicija" Kosova u okviru SCG , iako je "veoma malo verovatno 
da će se ona održati" po prijemu u EU, i istovremeno nastojanje da zemlja bude 
primljena u EU. Britanski parlamentarac iz redova laburista je ukazao da je 
nesaradnja sa Haškim sudom suprotna nastojanju SCG da postane član EU.
Poslanik Konzervativne partije ser Džon Stenli želeo je da sazna kako poslanici 
SCG vide "sadašnje odnose sa Putinovom vladom" i "da li Rusija treba da igra 
ulogu na Balkanu, i posebno na Kosovu".
Predsednik skupštinskog Odbora za spoljnopolitičke odnose, poslanik DPS Ivan 
Kalezić rekao je da SCG želi da ima "uravnotežene odnose" i sa EU i sa Rusijom, 
ali da je Moskva "dala određeni signal" povlačenjem trupa s Kosova. 
Poslanik DSS Sanda Rašković-Ivić ukazala je, međutim, na činjenicu da je Rusija 
članica Kontakt grupe i Saveta bezbednosti UN, koji su angažovani na rešavanju 
pitanja Kosova, te je podsetila da je, iako je Rusija povukla trupe, ruski 
ministar za hitne situacije Sergej Šojgu došao na Kosovo odmah nakon martovskog 
nasilja nad kosovskim Srbima.
Ona se složila rekavši da je potrebno da "naši sudovi učestvuju u suđenjima 
optuženima za ratne zločine" i dodala da se "radi na tome da Hrvatska i BiH 
odustanu od tužbe protiv SCG" istovremeno sa odustajanjem od tužbe SCG protiv 
članica NATO.