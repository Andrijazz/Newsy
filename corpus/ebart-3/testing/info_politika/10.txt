> Izvor: matf
> Datum: 
> Rubrika: info_politika
> Naslov: 
> Članak:

U OKRUŽNOM SUDU U PRIZRENU 

Advokat osuđenog Kolašinca kaže da će uložiti žalbu po dobijenoj presudi 

Kosovska Mitrovica, 3. februara 

Međunarodno sudsko veće Okružnog suda u Prizrenu donelo je danas u ponovljenom 
procesu presudu Anđelku Kolašincu kojom se izriče kazna u trajanju od osam 
godina zatvora. 

On je osuđen za krivično delo ratni zločin protiv civilnog stanovništva na 
osnovu člana 142. Krivičnog zakona Jugoslavije, a u optužnici međunarodnog 
javnog tužioca Tomasa Hikmana navedeno je da se Kolašinac tereti, između 
ostalog, za "proterivanje Albanaca, njihovu deportaciju, kao i teranje na 
prinudni rad".. Ovo je, inače, drugi ponovljeni proces koji je počeo 1. oktobra 
tokom kojeg je na 30 ročišta do sada ispitano više od 40 svedoka Albanaca, koji 
su pokušavali da dokažu tvrdnju tužioca. Inače, u prvom postupku Tomas Hikman, 
s obzirom na to da nije mogao da dokaže tvrdnje za krivično delo ratni zločin 
protiv civilnog stanovništva tražio je od Vrhovnog suda Kosova da se postupak 
ponovi. 

Advokat osuđenog Kolašinca, Nikola Radosavović kaže da će uložiti žalbu čim 
dobije pismenu presudu, i ističe da je zdravstveno stanje Anđelka Kolašinca 
ugroženo. Kolašinac je uhapšen 20. avgusta 1999. godine i sve vreme je proveo u 
kosovskomitrovačkom Okružnom zatvoru. On je, inače, uhapšen u rodnom Orahovcu 
gde je do izbijanja ratnih sukoba radio kao predsednik SO Orahovac. 



