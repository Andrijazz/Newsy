> Izvor: matf
> Datum: 
> Rubrika: info_politika
> Naslov: Poslanici u Skupštini Srbije razmatraće u ponedeljak Predlog zakona o Narodnoj 
> Članak:

skupštini iz kojeg će, ako prođe nadležni skupštinski odbor, biti izbačeni 
sporni delovi o privilegijama poslanika.
Predsednik parlamenta Predrag Marković zakazao je za ponedeljak u 10 sati 
nastavak sednice na čijem su dnevnom redu bili budžet za 2005. godinu i Predlog 
zakona o Narodnoj skupštini, koji je podnela grupa od 205 poslanika svih 
stranaka, sa izuzetkom Demokratske stranke.
Predlog zakona o Narodnoj skupštini predstavlja prvobitni tekst zakona koji je 
povučen sa prethodne sednice, a koji je usaglašen sa amandmanima koji su 
pristigli u međuvremenu.
Amandmanima koje je predložio predsednik parlamenta Predrag Marković brišu se 
pojedine sporne odredbe koje su ocenjene kao privilegije poslanika.
Za ponedeljak u 12 sati zakazana je i nova sednica na kojoj će poslanici 
raspravljati o predlozima većeg broja ekonomskih zakona i zakona iz oblasti 
životne sredine, kao i o Predlogu zakona o državljanstvu. Predloženim Zakonom o 
državljanstvu ublažavaju se uslovi za sticanje državljanstva, omogućuje se 
dvojno državljanstvo i proširuje se krug lica koja mogu da imaju olakšice pri 
rešavanju svog statusa, a novina u predlogu je uspostavljanje evidencije o 
državljanima Republike Srbije i dokazivanje državljanstva. Na dnevnom redu 
sednice su i vladini predlozi zakona o reproduktivnom materijalu šumskog 
drveća, o proceni uticaja na životnu sredinu, strategiji procene uticaja na 
životnu sredinu, o integrisanom sprečavanju i kontroli zagađivanja, kao i o 
zaštiti životne sredine.Pored ovih, predloženo je da se razmatraju predlozi 
zakona o elektronskom potpisu, izmeni Zakona o izdavanju publikacija, predlozi 
o izmenama i dopunama zakona o porezu na dohodak građana, o porezima na 
imovinu, akcizama, kao i Predlog zakona o fiskalnim kasama, koje je podnela 
Vlada Srbije.U predloženi dnevni red uvršteni su i Predlog zakona o prestanku 
važenja pojedinih zakona, Predlog zakona o izmirivanju obaveza Srbije prema 
Narodnoj banci Srbije i Predlog zakona o izmenama i dopunama Zakona o 
organizaciji i nadležnostima državnih organa u postupku protiv počinilaca 
ratnih zločina.