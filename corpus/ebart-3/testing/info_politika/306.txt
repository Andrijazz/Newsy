> Izvor: ebart
> Datum: 
> Rubrika: info_politika
> Naslov: FOND SOLIDARNOSTI POČEO DA FUNKCIONIŠE
> Članak:

FOND SOLIDARNOSTI POČEO DA FUNKCIONIŠE

Fond solidarnosti, osnovan Zakonom o radu radi isplate neisplaćenih 
potraživanja radnicima kod poslodavaca nad kojima je pokrenut stečajni 
postupak, počeo je da funkcioniše, saopštio je juče ministar za rad, 
zapošljavanje i socijalnu politiku Srbije Slobodan Lalović. On je na 
konferenciji za novinare rekao da je u budžetu za ovu godingu predviđeno 300 
miliona dinara i da su i za 2006. godinu takođe planirana sredstva za taj fond.
Po otvaranju stečajnog postupka nad preduzećem i konstatovanja da nema u 
stečajnoj masi dovoljno sredstava za izmirivanja obaveza prema radnicima, iz 
Fonda solidarnosti isplaćuju se takve obaveze, kojih ima četiri, objasnio je 
Lalović.
Prva obaveza je isplata zarade i njihove naknade za vreme odsutnosti sa rada 
zbog privremene sprečenosti, ukoliko nisu isplaćene zarade za poslednjih devet 
meseci pre otvaranja stečajnog postupka. Reč je o iznosu devet neisplaćenih 
minimalnih zarada. Druga obaveza je naknada štete za neiskorišćeni godišnji 
odmor, krivicom poslodavca, za kalendarsku godinu u kojoj je pokrenut stečajni 
postupak u visini minimalne zarade. Treća obaveza je otpremnina za odlazak u 
penziju, u kalendarskoj godini u kojoj je pokrenut stečajni postupak, ako je 
pravo na penziju ostvareno pre pokretanja takvog postupka u visini tri prosečne 
zarade u privredi. Četvrta obaveza je naknada štete na osnovu odluke suda 
donete u kalendarskoj godini u kojoj je pokrenut stečajni postupak zbog povrede 
na radu, ili profesionalnog oboljenja u visini koju utvrđuje sud.
Lalović je rekao da je uvođenje Fonda solidarnosti realizacija jedne od 
konvencija Međunarodne organizacije rada i direktiva Evropske unije i da je to 
uobičajeno u zemljama sa tržišnom privredom. "Očekuje nas još ozbiljan posao da 
kroz saradnju sa trgovinskim sudovima obezbedimo da oni sarađuju sa nama, sa 
vladom, zato što ne možemo ni jedno od tih prava da isplatimo ljudima, ukoliko 
ne postoji određena pravosnažna odluka stečajnog upravnika, odnosno stečajnog 
sudije", rekao je ministar.
Adresa Fonda solidarnosti, na koju se na propisanom obrascu podnose zahtevi je 
Omladinskih brigada 1, 11070 Novi Beograd, a telefon je 011/3117272, lokali 
3630 i 3628.
Stečajni upravnik, poslodavac i zaposleni dužni su da na zahtev Fonda 
solidarnosti, u roku od 15 dana od prijema zahteva, dostave sve podatke koji su 
od značaja za donošenje odluke o zahtevu o kojem odlučuje Upravni odbor.
Protav rešenja se može podneti žalba u roku od osam dana od dana dostavljanja, 
a o žalbi odlučuje ministar za rad u roku od 30 dana od dana njenog 
podnošenja.                                   (Tanjug)