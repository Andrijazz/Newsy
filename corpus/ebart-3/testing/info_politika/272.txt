> Izvor: ebart
> Datum: 
> Rubrika: info_politika
> Naslov: Marović osudio zločin u Srebrenici
> Članak:

Marović osudio zločin u Srebrenici

Svaki pošteni, dobronamerni i iskreni Srbin iz Srbije i Crne Gore i van nje 
stidi se zbog zločina u Srebrenici - izjavio je Tanjugu predsednik SCG Svetozar 
Marović i upozorio da se taj zločin ne može pravdati nijednim zločinom 
učinjenim nad Srbima.
- Zločine kao što je zločin u Srebrenici treba osuditi odmah, a zločince, koji 
nisu heroji nego ubice, izvesti pred sud, da bismo našli mir u sebi i odbranili 
načela ljudske pravde - ocenio je Marović u izjavi nacionalnoj agenciji. 
- Lično, kao predsednik Srbije i Crne Gore i kao Crnogorac, osećam i stid i 
tugu zbog tog zločina - rekao je Marović i ukazao da "Srbija i Crna Gora trpe 
zajedno zbog toga, iako građani Srbije i Crne Gore nikada nikoga nisu ovlastili 
i podržali da ubija nevine i nedužne ljude".
- Zločin u Srebrenici ne može se pravdati nijednim zločinom učinjenim nad 
Srbima u toku ovih poslednjih ratova, ubijanja, seljenja i nesreća na prostoru 
bivše Jugoslavije, jer i to su zločini, kao što je i ovo zločin.
Naglasivši da Srbi nisu zločinački narod, Marović je istakao da "Srbi moraju 
osuditi taj zločin, bez obzira gde živeli, jer taj zločin su počinili konkretni 
zločinci, a ne srpski narod".
Predsednik SCG je poručio da se "svaki čovek, svaki Srbin, svaki Crnogorac, za 
trenutak pokuša naći u poziciji majke, njenog bola, nesreće i izbezumljenosti i 
siguran sam da će svaki takav čovek moći da kaže samo ono što danas govori 
svaki odgovoran Srbin".