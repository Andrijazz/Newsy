> Izvor: matf
> Datum: 
> Rubrika: info_politika
> Naslov: Poslanici jedva izglasali nezavisnost
> Članak:


Za Miloša Aligrudića (DSS) Srbija nije nezavisna, već "SCG bez jednog dela" 

Prava bruka obeležila je dan kada je Srbija, praktično, proglasila svoju 
nezavisnost posle gotovo devet decenija. Uz jedva nategnutu skupštinsku većinu 
od 126 poslanika potvrđen je raspad državne zajednice a da bi se do te većine 
došlo narodne predstavnike administrativci Skupštine vijali su i po 
skupštinskom restoranu i uterivali u salu!
Domaćin Skupštine Srbije, domar - narodski rečeno, u pauzi zasedanja 
cvikcanglama je otkačio vrpcu koja je labavo držala zastavu državne zajednice. 
Tako je, što se Srbije tiče, juče i simbolično nestala državna zajednica - tiho 
i stidljivo.
Zastava državne zajednice juče je skinuta i sa zgrade Skupštine Srbije. Zastava 
je, pošto se uplela, tek posle nekoliko pokušaja skinuta. Ovom činu 
prisustvovao je veliki broj novinara, građana, kao i poslanici G17 plus. 
Zastave SCG iznete su i iz sala Skupštine Srbije.
Nešto ranije poslanici su sa 126 glasova konstatovali da je Srbija sledbenik 
SCG i da je nasledila njen subjektivitet i međunarodne dokumente, uključujući i 
Rezoluciju 1244 Saveta bezbednosti UN o Kosmetu. Za ovu odluku glasalo je 126 
poslanika vladajuće koalicije i SPS. Kada je glasanje došlo na red, poslanici 
SRS i DS su izašli, pa je tek tada vladajuća koalicija shvatila da ima 125 
poslanika i počela bukvalno da juri poslanike koji su, obradovani povratkom 
demokrata, spas od rasprave potražili u skupštinskom restoranu. Petnaest minuta 
kasnije - glasanje. Svih 126 prisutnih jednoglasno je konstatovalo da Srbija 
preuzima prava i obaveze SCG. Odlukom se obavezuju vlada i drugi državni organi 
da u okviru svojih ustavnih nadležnosti, u roku od 45 dana, donesu potrebna 
akta i preduzmu mere radi ostvarivanja međunarodno-pravnog subjektiviteta 
Republike Srbije kao države sledbenika. 
Šef poslaničke grupe DSS Miloš Aligrudić je objasnio da Srbija nema potrebe da 
proglašava nezavisnost.
- Srbija nije postala nezavisna, ona je, u stvari, Srbija i Crna Gora bez 
jednog dela teritorije - rekao je Aligrudić.
Sa njim se složio i šef poslanika SRS Tomislav Nikolić. Za njega je Srbija "još 
Srbija i Crna Gora" zato što nema svoju državu, ustav i nije pripremljena za 
samostalnost. 
Međutim, šef poslaničke grupe g17 Miloljub Albijanić je ocenio da je juče bio 
"tren narodne radosti, a ne tuge". 
Šef poslaničke grupe DS Dušan Petrović ocenio je kao neprihvatljivu odluku o 
preuzimanju nadležnosti, jer ona ne obavezuje Vladu da parlamentu predloži 
odgovarajuće zakone.