> Izvor: matf
> Datum: 
> Rubrika: info_politika
> Naslov: NAKON NEIZLASKA SRBA NA KOSMETSKE IZBORE
> Članak:


Boris Tadić će do kraja nedelje saopštiti stav da li Srbi treba da verifikuju 
mandate u kosmetskom parlamentu

Nakon parlamentarnih izbora na Kosovu i Metohiji ponavlja se situacija koju smo 
imali i uoči 23. oktobra. Ponovo se čeka stav predsednika Srbije Borisa Tadića, 
ovoga puta o tome da li Srbi koji su učestvovali na izborima treba da 
verifikuju svoje mandate u kosmetskom parlamentu. Slično kao i pre izbora, stav 
premijera Vojislava Koštunice je poznat i nepromenjen  za sada nema uslova za 
učestvovanje u radu kosmetskih institucija.
Savetnik predsednika Srbije za regionalnu politiku Branko Radujko kaže da će 
narednih dana Boris Tadić razgovarati sa poslaničkim kandidatima sa Srpske 
liste i da će njegov stav o tome da li treba da uđu u parlament biti poznat do 
kraja nedelje.
Razgovori sa Albancima
Osnovno pitanje je da li ovi predstavnici Srba imaju legitimitet, kakvi su 
uslovi za ulazak u skupštinu i da li imaju stvarnu podršku među narodom. 
Radujko je, gostujući na radiju B 92, istakao da povodom krize izbora na Kosovu 
i Metohiji nema ozbiljne komunikacije između predsednika i premijera.
On takođe podseća da je premijer rekao da će zahtevati nastavak razgovora o 
decentralizaciji, a oni ipak moraju da se vode sa predstavnicima Albanaca koji 
su izabrani na ovim izborima  koje su Srbi bojkotovali. Tako se dolazi u 
apsurdnu situaciju da se razgovara sa Albancima koji su izabrani na izborima 
koje mi ne priznajemo.
Prema mišljenju Slobodana Samardžića, savetnika premijera Koštunice, Srbi koji 
su učestvovali na izborima raspolažu svojim mandatima, ali je problem što 
nikoga ne predstavljaju. Zato je pitanje ko će predstavljati Srbe sa Kosova i 
Metohije, jer je jasno da oni koji su osvojili tako malo glasova ne mogu da 
budu zastupnici srpskih interesa.
Samardžić je mišljenja da bi valjalo raspisati dopunske izbore za Srbe, ali tek 
nakon što se postigne kompromis o decentralizaciji.
"Bio sam ubeđen da se Srbi neće odazvati pozivu za izlazak na izbore, ali ne iz 
poštovanja prema Planu Vlade Srbije, jer ga verovatno nisu ni pročitali, nego 
zato što je taj plan poštovao životnu situaciju u kojoj se nalaze. Sad imamo 
pat poziciju, pošto neće biti pravih srpskih predstavnika u institucijama, bez 
obzira na to da li će oni koji su osvojili mandate ući u parlament", rekao je 
Samardžić. Srbi bi trebalo da zamrznu svoje mandate u kosmetskoj skupštini, 
kaže dr Predrag Simić, profesor na Fakultetu političkih nauka, uz opasku da je 
to samo njegovo mišljenje.
Nova runda
"Kad bih ja dobio tako malo glasova, razmislio bih šta mi je činiti. Na njima 
je da sada odluče, ali treba imati u vidu da bi objektivno njihova politička 
težina, ukoliko prihvate da uđu u parlament, bila tanka", kaže dr Simić.
U DSSu smatraju da je neophodno početi novu rundu razgovora u kojoj bi Vlada 
Srbije bila partner međunarodnoj zajednici i gde bi se vladin plan koji je 
Narodna skupština Srbija usvojila stavio u ravnopravan položaj sa planom 
Unmika. Kako je juče istakao Andreja Mladenović, portparol DSS-a, samo na taj 
način može se doći do određenih rešenja pitanja Kosova i Metohije. On je ocenio 
da svako učešće u privremenim institucijama može samo da oslabi poziciju 
pregovarača i vlade i predstavnika Srba na Kosovu i Metohiji.