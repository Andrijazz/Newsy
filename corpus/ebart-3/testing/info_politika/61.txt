> Izvor: ebart
> Datum: 
> Rubrika: info_politika
> Naslov: TRINAESTA GODIŠNJICA OSNIVANJA SPS-A
> Članak:

TRINAESTA GODIŠNJICA OSNIVANJA SPS-A

Predsednik Glavnog odbora Socijalističke partije Srbije Ivica Dačić izjavio je 
juče da je cilj SPS-a pobeda na izborima u Srbiji i pobeda njenog predsednika 
Slobodana Miloševića pred Haškim tribunalom, gde mu se sudi za ratne zločine.
"Cilj SPS-a je da pobedimo i u Hagu i ovde", rekao je Dačić, otvarajući sednicu 
GO posvećenu trinaestogodišnjici osnivanja stranke i poseti delegacije SPS-a 
Miloševiću.
Govoreći o poseti lideru SPS-a, Dačić je kazao da je stranačka delegacija 
podržala njegovu odbranu pred Tribunalom. On je preneo Miloševićeve reči da će 
u Hagu "sigurno pobediti", a dodao je i da je bivši šef DB-a Srbije Jovica 
Stanišić, koga su takođe sreli u Hagu, na pitanje kako da mu pomognu odgovorio: 
"Pobedite".
Dačić je ocenio da je SPS bio potreban Srbiji i pre 13 godina, kada je osnovan, 
i sada kada je zemlja, kako je rekao, u političkoj, ekonomskoj i krizi 
nacionalnog identiteta.
(Beta)