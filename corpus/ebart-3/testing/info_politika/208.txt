> Izvor: ebart
> Datum: 
> Rubrika: info_politika
> Naslov: GENERALOVA "BAZA"
> Članak:

GENERALOVA "BAZA"

Bivši general Vojske Republike Srpske Dragomir Milošević, koga Haški tribunal 
kao komandanta Romanijskog korpusa VRS tereti za granatiranje Sarajeva, u 
rodnom kraju nije viđen više od godinu dana, potvrdilo je danas Beti nekoliko 
izvora. "Milošević ima porodičnu kuću u selu Murgaš kod Uba, gde je i rođen, 
ali u njoj nije bio više od godinu dana", rekao je Beti izvor koji je 
insistirao na anonimnosti. Isti izvor kaže da je reč o "sposobnom oficiru i 
izuzetnom čoveku", koga je narod u okolini Višegrada i Foče "obožavao" u šta se 
ratnih 90-tih godina prošlog veka "i sam mogao uveriti". Drugi izvor agencije 
Beta tvrdi kako je 1996-1997. bilo dogovoreno da Miloševiću tadašnja lokalna 
vlast Socijalistiočke partije Srbije u Valjevu "pomogne da napravi kuću". "Bio 
je dogovor da se Miloševiću da plac u jednom od obodnih gradskih naselja kako 
bi tu posle prestanka rata u BiH napravio kuću i skrasio se", kaže taj izvor 
agencije Beta, ali i dodaje da mu nisu poznati razlozi zbog čega se kasnije od 
tog dogovora odustalo. "Milošević se potom vratio u rodni Murgaš, u porodičnu 
kuću", tvrdi taj izvor. Visoki zvaničnici valjevske policije, koje je juče 
kontaktirala Beta, nisu znali ništa o mogućnosti eventualne predaje pukovnika 
VRS Dragomira Miloševića.