> Izvor: matf
> Datum: 
> Rubrika: info_politika
> Naslov: Milošević i dalje bolestan
> Članak:


BEOGRAD - Haški tribunal je dao dozvolu timu lekara sa beogradske 
Vojnomedicinske akademije da ove sedmice pregleda bivšeg jugoslovenskog 
predsednika Slobodana Miloševića, koji ima grip. Lekari bi, kako nezvanično 
saznajemo, najkasnije 24. januara trebalo da otputuju u Hag i pregledaju 
Miloševića, koji već duže vreme ima ozbiljne kardiovaskularne smetnje i 
povišeni krvni pritisak, što je utvrdio i lekarski tim koji je, po nalogu 
sudskog veća, ranije pregledao optuženog. Na osnovu njihovog izveštaja, sudsko 
veće je odlučilo da se Miloševiću daju dodatni dani odmora i da se skrati vreme 
pojedinačnih ročišta.  
Suđenje Miloševiću je prošle sedmice po šesti put prekinuto zbog njegove 
bolesti, a zvanična odluka o nastavku suđenja biće doneta tokom dana.  