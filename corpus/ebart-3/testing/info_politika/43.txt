> Izvor: ebart
> Datum: 
> Rubrika: info_politika
> Naslov: Srpski prognanici iz Pokrajine danas počinju protest 
> Članak:

Srpski prognanici iz Pokrajine danas počinju protest 

Štrajkovaće se ispred ambasada najmoćnijih zemalja sveta 

BEOGRAD - Predstavnici nekoliko udruženja Srba prognanih sa Kosova i Metohije 
danas u pet do dvanaest započeće štrajk glađu ispred ambasada najmoćnijih 
država sveta u Beogradu u znak protesta zbog nerešavanja kosmetskog problema - 
izjavio je za "Glas javnosti" predsednik udruženja "Kućni prag" Nebojša 
Petković.
"Došli smo da zamolimo vlade vodećih svetskih zemalja, koje učestvuju u 
rešavanju kosmetskog problema, da se izjasne kada će dozvoliti povratak 
proteranih Srba. Takođe, želimo da pomognemo i našoj državi da počne da radi 
svoj posao i ozbiljno pristupi ovom problemu", rekao je Petković. Pomenuto 
Udruženje traži da se odmah omogući sloboda kretanja u Pokrajini i zaustavi 
proces privatizacije dok se na Kosmet ne vrate svi prognani građani. 
Predstavnici Udruženja zahtevaju od relevantnih subjekata, "posebno onih koji 
su se poslednjih dana eksponirali u srpsko-srpskim sukobima koji su naneli 
nenadoknadivu štetu najranjivijem delu srpskog naroda", hitan sastanak u 
Beogradu radi definisanja jedinstvenog stava o zaštiti nacionalnih interesa na 
Kosovu i Metohiji. Prognanici sa Kosmeta zahtevaju poštovanje i zaštitu 
osnovnih ljudskih prava i sloboda proklamovanih deklaracijama Ujedinjenih 
nacija i Rezolucijom 1244, kako bi se stvorili uslovi za opstanak i povratak na 
ognjišta.
Današnji protest počeće ispred ambasade Sjedinjenih američkih država, a biće 
nastavljen ispred predstavništva Nemačke, Velike Britanije, Italije, Španije... 
Prema Petkovićevim rečima, učesnici protesta neće blokirati ulice ili na bilo 
koji drugi način otežavati život žiteljima glavnog grada. "To će biti izuzetno 
mirno okupljanje, štrajkovaćemo tamo gde nas budu pustili. Mogu i da nas tuku, 
ali ćemo istrpeti batine i istrajati u našim zahtevima", zaključio je Nebojša 
Petković.