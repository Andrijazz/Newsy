> Izvor: ebart
> Datum: 
> Rubrika: info_politika
> Naslov: Odbrana srpskog jezika u Crnoj Gori
> Članak:

Odbrana srpskog jezika u Crnoj Gori

Veseljko Koprivica

Borba za odbranu srpskog jezika u Crnoj Gori ulazi u treći mjesec. Veći dio 
njenih učesnika trenutno je grupisan u Nikšiću. Tamo iz večeri u veče 
upražnjavaju protestne šetnje. A oktobar kao maj. 
U gradu pod Trebjesom okuplja se šaroliko društvo. Prvo, tu je grupa profesora 
koji su dobili otkaz u nikšićkoj Gimnaziji zato što su odbili da umjesto 
predmeta srpski jezik učenicima predaju to isto ali pod imenom maternji jezik, 
zbog čega je i krenula višemjesečna buna po Crnoj Gori. Sa njima se solidarišu 
manje grupe gimnazijalaca i njihovih roditelja, dio studenata Filozofskog 
fakulteta, sveštenici Srpske crkve koji službuju u Crnoj Gori i lideri srpskih 
partija zastupljenih u crnogorskom parlamentu. 
 Odbor za odbranu srpskog jezika sve ih pedantno registruje i smišlja nove 
smjernice. Pripomaže i Udruženje za zaštitu srpskog jezika i ćirilice. Njegov 
aktivista Marina Jočić opominje: "Vlast je zavarana naoko blagom reakcijom 
ljudi u Crnoj Gori koji govore srpskim jezikom i ne smije zaboraviti da batina 
ima dva kraja". 
Akcije se izvode i u još nekim crnogorskim gradovima. U njima se primjenjuje 
taktika - predavanje sa jakim emotivnim nabojem.
Organizovan je i susret sa srpskim patrijarhom Pavlom u Beogradu. Njegovoj 
svetosti žalili su se na teror crnogorske  vlasti nikšićki profesori koji su 
dobili otkaz, a društvo im je pravio i episkop nikšićki Joanikije. Zatražili su 
od patrijarha da se založi da se srpski opet ozvaniči kao jedini državni jezik 
u Crnoj Gori i da se Crnogorcima uskrati pravo da svoj jezik nazovu nacionalnim 
imenom - crnogorski. Pri tom su, po ko zna koji put ponovili tvrdnju da se iz 
Crne Gore protjeruje srpski jezik iako u dokumentu Savjeta za opšte obrazovanje 
Crne Gore piše da će se ubuduće u školama predavati maternji jezik - srpski, 
crnogorski, albanski i hrvatski. Pa, kako ko želi neka ga zove.
No, zbog toga je i iskrsao problem. Srpske političke stranke iz Crne Gore, 
vrhovi Srpske pravoslavne crkve i intelektualni krugovi, predvođeni Matijom Beć
kovićem, ne mogu da prihvate činjenicu da  srpski lobi više ne može da 
kontroliše politička, kulturna i ostala dešavanja u Crnoj Gori. Da bi se sač
uvale te privilegije koriste se razne manipulacije. Tako Srpska narodna stranka 
u Srbe ubraja sve crnogorske građane koji su se na nedavnom popisu stanovništva 
izjasnili da govore srpski. Takvih je bilo 400 000. SNS tu brojku istura kao 
pokriće za svoje optužbe da se u Crnoj Gori masovno ugrožavaju ljudska prava. 
Toj partiji ništa ne znači da su se u popisu i Crnogorci masovno izjašnjavali 
da govore srpski i da u Crnoj Gori živi 30 posto Srba. U 
klerikalno-nacionalističkoj laboratoriji, pod nadzorom SNS-a, čak je otkriveno 
da se u Crnoj Gori sprovodi aparthejd prema srpskom narodu! Šira javnost još č
eka dokaze za tu opasnu optužbu. 
Srpski jezik se poteže i kao pokriće za traženje recipročnog participiranja 
Srba u crnogorskoj vlasti, ali i kao oružje za rušenje te vlasti. Ima i ovakvih 
ideja. Na skupu o položaju srpskog naroda u Crnoj Gori, koji je održan u drugoj 
polovini avgusta u Podgorici, izglasan je strateški predlog: Srbima u Crnoj 
Gori najbolje bi bilo da žive u autonomiji, koja bi imala svoje političke, 
finansijske i obrazovne institucije, a koristila bi udžbenike iz Beograda i sa 
Pala. 
Tako se preimenovanje jednog školskog predmeta sve brže i beskrupuloznije 
premješta sa lingvističkog na zapaljivi politički teren. Narednih dana, kako su 
najavili lideri srpskih partija, protest iz Nikšića preseljava se u Podgoricu. 
Sa druge strane, i Crnogorci su počeli da organizuju otpor. U Podgorici se 
upravo održava međunarodni naučni skup posvećen normi i kodifikaciji 
crnogorskog jezika, u organizaciji Instituta za crnogorski jezik i 
jezikoslovlje. Među učesnicima su lingvisti i univerzitetski  profesori iz 
Austrije, Norveške, Mađarske, Hrvatske, Bosne i Hercegovine, Srbije i Crne 
Gore. Najmanje je srbista iz Crne Gore, a sa Filozofskog fakulteta u Nikšiću - 
nema nijednog. Kao da im je lakše da svoje stavove brane pred pukom na trgovima 
nego pred stručnjacima.
"Cilj skupa je ne da stvara novi, neki izmišljeni jezik, nego da afirmiše 
postojeći crnogorski i formira pravopisnu komisiju koja će donijeti zvanični 
pravopis crnogorskog jezika", objašnjava dr Vojislav Nikčević, direktor 
Instituta i profesor crnogorske književnosti na nikšićkom Filozofskom 
fakultetu. Njegov pomoćnik za pravne poslove Stevo Vučinić kaže da je  skup 
organizovan i s namjerom da se internacionalizuje pitanje imenovanja 
crnogorskog jezika, jer "velikosrpski šovinisti nametanjem srpskog imena našem 
jeziku pokušavaju da nam izbrišu pamćenje o našoj tradiciji i kulturi, koja u 
svakom slučaju nije svetosavska".
Ovih dana Savjet za opšte obrazovanje odobrio je i dva udžbenika za predmet 
maternji jezik i književnost i programe za maternji jezik i književnost za 
drugi i treći razred osnovne devetogoodišnje škole. Student Filozofskog 
fakulteta u Nikšiću i vođa studenata branilaca srpskog jezika Bojan Strunjaš 
razočaran je. "Njihovi novi takozvani programi su politički programi, smeće 
koje ničemu ne služi. Silom su ga uveli u škole, ali pošto svako smeće završi u 
kontejneru tako će i njihovi programi". Oni koji se ne slažu sa Strunjašem 
tvrde da su  u njegovom indeksu ocjene iznad šestice rijetkost. Među studentima 
koji ga podržavaju najviše je onih koji nemaju crnogorsko državljanstvo, 
saznali smo nedavno u dekanatu Filozofskog fakulteta. Uzgred, na tom fakultetu 
nastavu izvodi i jedan sveštenik Srpske pravoslavne crkve, te grupa profesora 
koji godinama javno negiraju crnogorsku naciju, kulturu i državu. I iza svojih 
katedri, i sa crkvenih, stranačkih i ostalih skupova. 
I dok se zahuktava odbrana crnogorskog jezika, dr Predrag Vukić, branilac 
srpskog jezika, inače istoričar i poslanik, poručuje sa tribine svojih 
istomišljenika iz Risna: "Reč je, u stvari, o nastojanju zapadnih centara moći, 
pa samim tim i Katoličke crkve kao sastavnog dijela zapadne civilizacije, da se 
u Crnoj Gori, kao izuzetno važnom geopolitičkom regionu, promijeni naziv i 
struktura jezika, ćirilično pismo zamijeni latiničnim, promijeni religija 
izgonom pravoslavnog sveštenstva, dakle cjelokupni civilizacijski, kulturni i 
duhovni lik". Poslanik Socijalističke narodne partije Momčilo Vučetić 
zaprijetio je: "Sadašnju dukljansko-separatističku vlast srušiću narodnim 
ustankom!" Zbog ugrožavanja srpskog jezika, naravno.
Puške još nisu zapucale u Vučetićevim Pljevljima. Ustanak, znači, još nije 
dignut. A u Crnoj Gori se i dalje nesmetano govori i srpski i crnogorski.