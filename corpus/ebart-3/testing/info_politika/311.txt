> Izvor: ebart
> Datum: 
> Rubrika: info_politika
> Naslov: Piše:Dragoljub Petrović
> Članak:

Piše:Dragoljub Petrović

ČekajuĆi fajront

Uhapsili Batića. Mislio sam da ljudi sa takvim profilom ne moraju ići na 
poligraf. Može da se pokvari. Zato su mu valjda i rekli da ga nije prošao. A 
šta bi s hapšenjem Karića? Kao što je preporučljivo da se umire po redu, tako 
je valjda razumljivo i da se hapsi po redu. Karić, je prisećam se, bio na 
vlasti i uz vlast pre Batića. Da se u međuvremenu nisu pojavili Mile Dragić, 
Esad Džudžević i Marko Jarić (kakva ekipa!), možda bi ga i uhapsili. Ovako, nek 
pričeka, ima sad i važnijih stvari. Pre će biti da se neko bitan zapitao: ko će 
u Srbiji biti tužan ukoliko uhapse Bogoljuba Karića? Ako dobiju sendviče, 
majice, dnevnice i organizovan prevoz, mnogo tužni biće potencijalni glasači 
Pokreta snaga Srbije. Izostankom sendviča i pripadajućeg, tužan neće biti niko 
živi. I čemu onda sva ta frka od pre dve nedelje, kad se nečiji politički 
rejting zasniva na majonezu, alpskoj salami i krastavčićima u kifli. Plaćene 
narikače svojevremeno su branile i Slobu na kontramitingu, pa su se ludo 
proveli. Ko nije odran od batina, poslat je na dodatno upoznavanje glavnog 
grada. Jednog koji je tada na Terazijama tražio Bulevar revolucije, pametni 
momci poslali su u pravcu Velikog ratnog ostrva. Neki koji su tražili autobus 
uparkiran kod železničke stanice, toplo se nadam, nisu ga našli, pošto je 
Konjarnik jako udaljen od centra Beograda.
Karićevo biračko telo je sličnog sastava. Pale se na dobar zalogaj, i majice sa 
logom PSS odgovarajućeg broja. Za Bogoljuba su do poslednjeg zalogaja. Posle 
traže i večeru, inače begaju kućama da gledaju špansku seriju. Ako stignu da 
pogledaju i PSS Telefakt, centralnu informativnu emisiju za obaveštavanje 
biračkog tela o svim Bogoljubovim aktivnostima od jutra do mraka, onda su 
blaženo srećni. Jer postoji mogućnost da i sutradan padnu neki sendviči.
Nedavno, u pomenutom televizijskom biltenu, novinarka ushićenim glasom prati 
Dragomira Karića, po profesiji Bogoljubovog brata, u poseti nekoj beogradskoj 
mesnoj zajednici. Dragomir pun elana, novinarka puna oduševljenja, građani puni 
sendviča... I onda, kaže novinarka, dok je Dragomir Karić držao govor - 
prekinut je! Za tren tajac, jer svi očekujemo da se u sali pojavio bombaš 
samoubica. Jok. Jedan građanin ustaje i traži od Dragomira, tonom koji je imao 
major Gavrilović uoči odbrane Beograda pre 90 godina, da što pre budu raspisani 
izbori. Ne može čovek više da čeka taj historijski trenutak za Srbiju i za 
srpske uzgajivače zelene salate. Potom još jedna građanka ustaje i taman kad 
smo mislili da će stupiti u seksualne odnose sa Dragomirom - i ona traži 
izbore. Posle kojih će nastupiti mir, blagostanje i ukidanje nepravednih i 
ničim izazvanih sankcija. Možda ovo zadnje i nije rekla, ali ako nije rekla u 
tom Telefaktu, garantovano je rekla na tribini JUL-a nekih par godina ranije. 
Čim je vidite, shvatite da je taj kalibar.
Šta li bi tek Bojana Lekić radila da je od Slobe dobila stan i adekvatni lični 
dohodak? Spomenka Jović bi ostala bez posla. Milijani Baletić otet bi bio leb 
iz usta. Brinem se da li je u ugovoru precizirala klauzulom da joj stan ostaje 
ako Bogoljub kojim slučajem završi na robiji. Ako nije precizirala, onda znam 
ko bi još plakao i bio tužan kada jave da je pravda spora, ali dostižna.
Bogoljube, apelujem, nađi neke koji leba ne traže. Samo takvi su iskreno tužni.