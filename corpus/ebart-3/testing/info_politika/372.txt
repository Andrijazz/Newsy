> Izvor: matf
> Datum: 
> Rubrika: info_politika
> Naslov: CRNOGORSKI VRH SMIŠLJA NAČIN KAKO DA IZVRDA KVALIFIKOVANU VEĆINU OD 55 ODSTO
> Članak:


Milo Đukanović tvrdi da priča o sivoj zoni više nema smisla i da se moraju 
ispoštovati pravila EU. Miodrag Vuković uveren da je dovoljno 54 odsto

PODGORICA  - Crnogorska vladajuća elita pristala je na referendum po uslovima 
Evropske unije koji propisuju kvalifikovanu većinu od 55 odsto, ali, sudeći 
prema izjavama poslednjih dana, spremaju se i na eventualnost da taj procenat 
ne bude dostignut. U to ime, pojedinci su počeli da smišljaju način kako da se 
domognu državnosti i po nižim kriterijumima. Smišljen je i termin za tu 
situaciju "siva zona".
Komentarišući mogućnost da rezultat referenduma bude u "sivoj zoni" (između 50 
i 55 odsto) i da se u tom slučaju proglasi nezavisnost, crnogorski premijer 
Milo Đukanović juče je rekao:
- Priča o "sivoj zoni" bila je aktuelna u fazi pregovora između vlasti i 
opozicije i kasnije sa Evropskom unijom, a sada je zadatak jasan: mora se 
pokazati da u Crnoj Gori postoji 55 odsto  birača koji su opredeljeni za 
nezavisnost.
Za mene nema posebnog smisla razgovarati o "sivoj zoni".
I dok Đukanović čvrsto veruje da postoji većinsko raspoloženje građana za 
nezavisnost, i to, kaže, i više od 55 odsto birača, ostaju dileme šta će se 
desiti ako rezultat bude, recimo, 54 prema 46.
Miodrag Vuković, šef poslaničkog kluba DPS, smatra da specijalni izaslanik EU 
Miroslav Lajčak mora da objasni šta znači "siva zona", kao i  može li, u 
slučaju rezultata 54:46 "manjina da odredi sudbinu većine i crnogorsku 
budućnost".
- Ako dobijemo 54,9 odsto za nas je priča završena - kaže Vuković za "Novosti". 
- Toga mora da bude svestan i Beograd. Istina, u tom slučaju ne možemo odmah 
proglasiti crnogorsku nezavisnost, nego ćemo do tog čina doći postepeno. 
Nezavisnost ćemo verifikovati preko onih koji će nas prvi priznati, a onda će 
to učiniti i cela međunarodna zajednica. Ali, i ja verujem da ćemo 21. maja 
sakupiti više od 55 odsto glasova i tako bez ikakvih problema doći do nezavisne 
države.