> Izvor: matf
> Datum: 
> Rubrika: info_politika
> Naslov: IZMEĐU DVE NEDELJE 
> Članak:


Ma koliko vlada tvrdila da je bitka protiv mafije dobijena, ili da je ovom 
čudovištu zadat težak udarac, glavna bitka tek predstoji. Seli se u tužilaštva 
i sudnice, i to će biti institucije u kojima će se pokazivati i dokazivati 
pravi dometi i bilansi policijske "Sablje" 

Vlada Srbije je - čini se - u poslednji čas odolela iskušenju da podlegne 
pritiscima jednog svog i dela koalicije DOS da vanrednom stanju produži 
trajanje bar još nekoliko meseci. Da li je pritom presudio stav relevantnih 
evropskih institucija da vanredne mere na duži rok menjaju svoju prirodu i 
namenu, ili upozorenje ministra finansija Đelića da je republička kasa prilično 
ispražnjena (ili i jedno i drugo), tek za samo 24 sata je preteća podela u 
vladi postala jednoglasni predlog Nataši Mićić da vanredno stanje stavi van 
snage. 

Policijski i vladini izveštaji su - bar na prvi pogled - zaista impozantni: za 
42 dana operacije Sablja, od trenutka kada je Zvezdan Jovanović zvani Zmija, 
pomoćnik komandanta "Crvenih beretki", ispalio kobne snajperske metke u Zorana 
Đinđića, policija je "obradila" preko 10.000 lica, protiv 3.200 je podneto 
3.700 krivičnih prijava, razbijeni su, pored zemunskog, i mnoga druga (globalna 
i lokalna) gnezda organizovanog i "običnog" kriminala, njihove veze sa 
određenim političkim i državnim institucijama, razrešena neka prethodna 
politička ubistva. Atentat na premijera i potonja istraga su konačno skinuli 
mnoge enigme i misterije, koje su od 5. oktobra do trenutka ubistva pratile 
postmiloševićevsko razdoblje srbijanskog modela tranzicije: o (ne)postojanju 
mafije, njenoj sprezi sa politikom i državom, zločinačkoj prirodi Miloševićevog 
vlastodržačkog carstva, državnoj bezbednosti kao glavnoj poluzi monstruoznog 
razaranja Srbije, postpetooktobarskom kontinuitetu sa bivšim režimom i 
sistemom, "patriotama", koji su svoj "nacionalno-dušebrižnički angažman" 
manifestovali ubistvima, pljačkama, otmicama, dilovanjem droge... 

Sudije u panici 

Valjda su konačno i političari i javnost shvatili kuda vodi kada se politika 
otme kontroli, postane sama sebi cilj ili sredstvo kojim se podmiruju 
najbeskrupuloznije ambicije vladajuće oligarhije. Ako jedna takva pouka bude, 
posle svega, izvučena na pravi način, naučena napamet, i stvorene pretpostavke 
da se Miloševićevo zločinačko eksperimentisanje sa Srbijom više nikad ni u kom 
obliku ne ponovi, onda će to biti najveća korist od akcije nakon ubistva 
predsednika vlade. Čak veća od, nesumnjivo, važnih podataka o broju uhapšenih, 
privedenih, optuženih, količini zaplenjenog oružja, droge i tome slično. 

Vlada - iako sa zakašnjenjem od bezmalo tri godine - ima razloga da bude 
zadovoljna učinkom svoje policije, ali ni u tome ne bi smela da pretera. Jer, 
ma koliko tvrdila da je bitka protiv mafije dobijena, ili da je ovom čudovištu 
zadatak težak udarac, glavna bitka tek predstoji. Seli se u tužilaštva i 
sudnice, i to će biti institucije u kojima će se pokazivati i dokazivati pravi 
dometi i bilansi policijske "Sablje". Koliko je MUP dobro odradio svoj posao, 
da li je dopro do samih izvora i žarišta zločina ili je policijska kampanja 
išla koordinatama i stazama koje su joj nametnuli dnevno-politički interesi. 

Pre nekoliko dana, u vladajućim krugovima ne baš omiljena predsednica Fonda za 
humanitarno pravo Nataša Kandić, izrazila je sumnju da je pravosuđe u Srbiji u 
stanju (sposobno) da iziđe na kraj sa hiljadama krivičnih prijava. Sudije su, 
kaže, u panici, jer se na njih prebacuje glavni teret dokazivanja policijskih 
otkrića, a, usput, po nekim ocenama, i olako plasiranih konstrukcija o "velikoj 
političkoj zaveri" i "pokušaju državnog udara". Koliko god ministar pravde 
Vladan Batić smatrao da su sudovi u međuvremenu osposobljeni za jedan takav 
poduhvat, pravni eksperti su bliži stavu da će biti pravo čudo ako sudovi 
valjano odrade (procesuiraju) trećinu krivičnih postupaka a da se pritom 
apsolutno ne zaglibe. Ako je tačno da je pravosuđe jedan od sektora na kome je 
počivala Miloševićeva osionost i bahatost, ako su u njemu - uprkos smenama 
vodećih ljudi izabranih nakon 5. oktobra - naslage bivše vlasti najdeblje, 
postavlja se ozbiljna dilema nije li 3.700 krivičnih prijava (ukoliko sve 
dospeju do sudnica) preveliki zalogaj za sudove koji od 5. oktobra do danas 
nisu dokrajčili praktično nijedan važniji sudski proces (Ibarska magistrala, 
Arkanovo ubistvo, pljačka državne imovine, izborne krađe). 

Preveliki zalogaj 

 
Glavna bitka tek predstoji  

Vlada je uverena da je kadrovskim promenama u Vrhovnom sudu i čelnim funkcijama 
u nižim sudovima i tužilaštvima završila transformaciju pravosuđa. Nevladini 
pravni stručnjaci, međutim, strahuju da se kadrovskim intervencijama i 
promenama nekih zakonskih propisa iz ove oblasti (nakon zavođenja vanrednog 
stanja) konfuzija u pravosuđu dodatno uvećala do nivoa koji ozbiljno dovodi u 
pitanje princip samostalnosti i nezavisnosti sudske vlasti. Sudije su se našle 
pred najvećim mogućim ispitom: ni najstariji ljudi ne pamte da je ikad odjednom 
pokrenuto na hiljade postupaka a da pritom i same sudije priznaju da je stanje 
u njihovom sektoru (materijalno, kadrovski, politički) veoma teško. Mnogi od 
njih i te kako strepe od povremenih lustracijskih i drugih ministrovih 
ofanziva, njegovih spiskova podobnih i nepodobnih sudija, proveravanja njihove 
prošlosti, pa ih pritisci izvršne vlasti i javnosti dovode u delikatnu poziciju 
ili da nastave oprobanom logikom "kako političari kažu", ili da sude 
nepristrasno i stave na kocku svoju karijeru. Ili naprosto da pobegnu u - 
advokate. U svakom slučaju, nije baš prijatno trenutno biti u koži sudija. 

Na sudovima će, nema sumnje, i sama vlada proveravati ispravnost svoje 
dosadašnje strategije (ako se sporovi sa sudskom vlašću tako mogu nazvati) 
"transformacije pravosuđa". Pokazaće se da li je stvorena pretpostavka za 
njegovu nezavisnost ili se vladine ambicije svode na izgradnju tzv. 
tranzicionog "jedinstva zakonodavne, izvršne i sudske vlasti". 

Zaboravljena obećanja 

Kako će se sudovi i sudije ponašati zavisiće umnogome i od toga koliko je vlast 
spremna da pokrene i pitanje sopstvene odgovornosti za ono što se dešavalo od 
5. oktobra 2000, a 12. marta 2003. kulminiralo ubistvom Zorana Đinđića. Neki 
nagoveštaji ne daju baš previše razloga za optimizam. Po svemu sudeći, u 
međuvremenu se odustalo od planiranog (nakon ukidanja vanrednog stanja) 
osnivanja parlamentarne istražne komisije, što je podstaklo sumnje da vlada baš 
i nema nameru da stavi na tapet samu sebe, neke svoje delove i ministarstva i 
ispuni neka obećanja: proveriti da li su njeni organi mogli da spreče atentat 
na premijera, koliko je njen tolerantan odnos prema organizovanom kriminalu 
imao uticaja na potonje dramatične događaje, zašto su "Crvene beretke", pa i 
sam resor državne bezbednosti, i posle 5. oktobra ostali netaknuti centar 
(ne)kontrolisane moći, jesu li veze pojedinih aktuelnih političara sa 
surčinskim i zemunskim kriminalcima bile "uobičajeni kontakt u okviru struke", 
kako smo mogli da čujemo od nekih istaknutijih vladinih funkcionera, ili 
rezultat katastrofalno loših političkih procena... 

...No, to je tema o kojoj će se - nadamo se - tek otvoriti prava debata. Hteli 
to vlada i njeni članovi ili ne, svejedno.