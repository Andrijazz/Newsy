> Izvor: matf
> Datum: 
> Rubrika: info_politika
> Naslov: U EPICENTRU SEDMICE 
> Članak:


U Srbiji je sve uvek bilo važnije od zdravlja naroda. Na sve strane mrtve reke 
i jezera. Opštinski bogovi gradili su svoje toksične spomenike koji su ugasili 
biljni svet, pogušili ribe, uneli teške metale u srpski krvotok i počeli da 
ubijaju gradove 
  
Opasno je biti u Pančevu, pre svega zato jer je teško disati. Lekari kažu da je 
u gradu i okolini, dokle otrovni oblaci dopiru, sve više bolesnih od raka. Iz 
dimnjaka, koji su pouzdan znak poleta, života i smrti, izlaze strašni otrovi. 
Oni bi, ako se oslobode, stigli da ubiju ne samo Pančevo, nego i okolinu, gde 
se nalazi Beograd.

To bi mogao da bude savršeni srpski Bopal. Zato je vlada probala da smiri 
građanstvo i uveri ga kako uzde kataklizme drži u svojim rukama. I za vreme 
bombardovanja, kad se iznad Pančeva uzdigao strahovit oblak čađi, skoro svi su 
preživeli. Narod je čudo, ako se izvukao kad su ga sistematski ubijali, zašto 
ne bi opstao sada, u vremenima velike nade.

Problem slobodnog disanja 

Zato su Pančevci tražili nemoguće: a to je slobodno disanje. Potpredsednik 
srpske vlade Labus je kuražno otišao na mesto masovnog trovanja i bolesti. 
Metnuo je šlem na glavu, popeo se na neku cisternu i ustanovio kako je ta 
ogromna kanta na nekim mestima pocepana. Labus je naredio da se tank odmah 
zakrpi, da ne bi iz njega siktala para na nezaštićen narod i taj je nalog 
nadležno lice odmah primilo k znanju.

Iz svih dimnjaka, sa kojih su filteri davno otpali, ili stoje izbušeni, kulja 
protivživotni prah i pada na balkone, u oči i usta, ulazi u pluća, taloži se u 
krvi. Onkološko odeljenje bolnice je puno, tu se niotkuda pojavio poseban 
lokalni kancer, kakvog nigde na drugom mestu nema, a meštani mu već tepaju i 
zovu ga "pančevac".

Potpredsednik Labus je odnekud izvukao svoju računaljku i naveo brojke koje su 
tek nešto manje strašne od pančevačkih dimnjaka. Da bi se sve zakrpilo a da 
nigde ne curi ili kulja, i da bi ljudi mogli da udišu humanu atmosfersku 
mešavinu, trebalo bi uložiti 360 miliona evra. Ta suma je realna i, realno, nju 
nije moguće naći. Više se isplati zatarabiti otrovnice, Pančevci će biti 
siromašniji ali će preživeti.

Javio se jedan inženjer, sklon da upadne u kalkulantski konflikt sa vladom, i 
rekao da Labus preteruje, i to desetak puta. Da bi sve bilo čisto i tako ostalo 
treba samo tridesetak miliona evra.

Nema nade da otrovi nestanu sami od sebe dok se prave nejasne računice. U 
Srbiji je uvek sve bilo važnije od zdravlja naroda. Na sve strane mrtve reke i 
jezera, opštinski bogovi gradili su svoje toksične spomenike koji su ugasili 
biljni svet, pogušili ribe, uveli teške metale u srpski krvotok i počeli da 
ubijaju gradove.

Tako je Pančevo postalo najunosnija srpska (ili vojvođanska) gasna komora, od 
koje žive ljudi koji od toga i umiru. To je apsurdni krug, cena napretka, novi 
impuls obnove i izgradnje. Nije važan čovek, važni su ljudi, one neuništive, 
široke narodne mase. Neki će preživeti, udarnik Alija Sirotanović sigurno. 
"Plamena zora budi me iz sna", kažu "Idoli" u svom realsocijalističkom 
eksperimentu. Dok čekaju da se nađu pare, trista ili samo trideset miliona 
evra, Pančevci udišu čiste otrove, hraneći pomno svoju smrtonosnu negaciju, 
onog ubicu "pančevca" u sebi.

Napad na državu

Zar nije dobra ideja o otkupu vojnog roka? Ljudi koji imaju para a nemaju 
vremena, mogli bi da se reše obaveze, posebno oni koji žive u dalekom svetu. 
Ionako to odavno više nije "najčasniji dug" otadžbini. Mnogi i ne znaju gde je 
ona. Srpsko rasejanje je veliko. Ministarstvo za dijasporu se rado složilo sa 
idejom. Uopšte nije loša, Srbin odavno ne ide rado u vojnike, šta mu još treba 
takav belaj?

Ali, mada Srbin voli vojsku samo sa pristojne udaljenosti, on se nerado slaže 
sa onima koji ukidaju jednakost. To je fiktivna plemenska tekovina koje se niko 
rado ne odriče. Svaki bi morao da savlada neopisive regrutske muke, ma koliko 
para imao. Takva se radost ne može platiti, i čak da može onda nema pravde. Kao 
da je na svim drugim mestima ima.

Tako se razvila polemika između platiša i časnih regruta, među kojima je dosta 
sirotinje. I vojska je u celini siromašna, pa zašto bi se njeni borci izdvajali 
i delili među sobom na buržuje i proletere. I ta podela je, bar jednom no ne i 
poslednji put, ovde okončana. 

I sad je teško pronaći srednje rešenje, ako ono uopšte postoji. Ministarstvo 
odbrane se slaže sa idejom koja je u suštini isplativa, jer u kasi ionako duva 
promaja. Ali, tako će biti narušen egalitaristički princip, odakle su se nekako 
izvukli prigovarači savesti. Tako da je obavezan novi zakon koji će dovesti 
stvari u red. A to znači ko, kada, pod kojim uslovima može da plati ono što 
drugi siromasi moraju da odrade.

Izgleda, ipak, da stvari stoje ovako: država, ili dve države, ili državna 
zajednica ne mogu da izdržavaju veliku vojsku. Ako ovako nastave propašće, ili 
vojska ili države. Zato su neophodne reforme o kojima svi pričaju, ali niko ne 
ume, ne želi ili ne može da ih sprovede. Sve komšijske zemlje polako uvode 
manje kontingente, koji su efikasniji od našeg mastodonta i u konačnom bilansu 
su jeftinije. Oni ukidaju i obavezni vojni rok, a to znači uvode profesionalne 
trupe.

Dakle, tamo nema više mogućnosti da regrut plaća da ne bi služio, nego država 
plaća stalnim vojnicima da bi radili svoj posao. Izgleda prosto, ali i nije. I 
za taj zahvat država nema para. I zato je sve ostavljeno kako je zatečeno: da 
korodira, propada, raspada se i nestaje.

Junak vesterna

Zato je problem sa plaćanjem vojničke slobode sasvim nevažan. Važno je kako sve 
to razume država, koja mora da uradi sve drugo da ne bi tražila sponzore među 
onima koji odustaju.

Ali, ona to još neće uraditi, jer nije uspela da dokuči u čemu je suština njene 
odbrane. Taj problem više nije u vojsci, jer državu ne napada strana vojnička 
sila. Ruše je njeni važni službenici koji svoje kapitalne gluposti uvek čine u 
ime naroda.

U Hagu je Slobodan Milošević započeo svoju odbranu. I to tako što je svim 
snagama napao međunarodnu zajednicu. Obračun nije ravnopravan, Milošević 
nastupa kao junak divljeg vesterna: sam protiv svih.

Iako on napada svojom demodiranom retorikom i najtežim rečima proklinje uzorne 
rušitelje SFRJ, Nemačku i Vatikan, časni sud smatra da Sloba ne može sam da se 
brani.

Čovek koji je bacio anatemu na čitav veliki svet ne može da brani sebe. I zato 
će mu pomoći tako što će umesto njega govoriti zastupnik koga Milošević ne 
želi. Tu neće biti mnogo pravde, ali ko još o tome uopšte govori.

Sve ovo što sada kazuje, taj čovek je godinama govorio u ime svih nas.Tada 
nismo stigli da sebi odredimo branioca pred njim i sada sve podseća na lošu 
kopiju starog filma. Junak govori iste reči, ali u njima više nema ognja niti 
romaničnog naboja. To je testament sužnja koji sebe vidi kao junaka, a ne 
razume gde je sada i u ime koga govori. Nasilni branilac će samo razbiti 
čaroliju, jer Slobu ništa ne može promeniti. Ali, danas on ne može da prizove 
bombardovanje niti sankcije, nego samo Mrku i Vučelu.