> Izvor: ebart
> Datum: 
> Rubrika: info_politika
> Naslov: OCENA PREDSTAVNIKA MEĐUNARODNE KRIZNE GRUPE
> Članak:

OCENA PREDSTAVNIKA MEĐUNARODNE KRIZNE GRUPE

PODGORICA - Predstavnik Međunarodne krizne grupe Nikolas Vajt izjavio je za 
Radio Slobodna Evropa da je ta organizacija crnogorski zakon o referendumu, 
koji se ovih dana našao na udaru crnogorske opozicije, ali i visokog 
predstavnika Evropske unije za spoljnu politiku i bezbednost Havijera Solane, 
ocenila kao zadovoljavajući.

Upitan o kritikama EU na račun tog zakonskog akta, Vajt je odgovorio da je 
"jasno o čemu se radi" i da nimalo nije iznenađen tim stavom. "Svakako je jasno 
da Solana ima veoma jake stavove oko ovog pitanja i da generalno ima 
zaštitnički odnos prema državnoj zajednici u čijem je stvaranju učestvovao", 
objasnio je Vajt.

"Naravno, svako je zabrinut i svako želi da u slučaju crnogorskog referenduma 
rezultati budu što čistiji", dodao je Vajt i precizirao da "takvu želju ne vidi 
samo kod Solane, već i kod predstavnika crnogorske vlade. Prema njegovim 
rečima, MKG nikada nije verovala da bi održavanje crnogorskog referenduma moglo 
ugroziti stabilnosti u regionu.

"Mi smo uvek smatrali da budućnost Srbije i Crne Gore neće imati puno uticaja 
na okolnosti u regionu", rekao je Vajt.

Što se tiče mogućih pritisaka Brisela na crnogorsku vladu da ne održi 
referendum, Vajt nije mogao da pouzdano predvidi, ali je rekao da će "sigurno 
biti pritisaka da se to pitanje ne otvara sledeće godine, a to se već dešava". 

(Fonet)