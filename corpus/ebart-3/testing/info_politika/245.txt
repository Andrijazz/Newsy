> Izvor: ebart
> Datum: 
> Rubrika: info_politika
> Naslov: SKUP OMLADINE PSS U BEOGRADU
> Članak:

SKUP OMLADINE PSS U BEOGRADU

Jedan državni funkcioner, koji je nedavno izjavio da Kosovo i Metohija mogu 
biti nezavisni, ali uslovno, "ne zna da nema nezavisnog Kosmeta ili takvim 
izjavama dela u korist Albanaca da stvore nezavisnu državu", izjavio je juče 
predsednik Pokreta snaga Srbije Bogoljub Karić. Na skupu omladine PSS u 
beogradskom Centru "Sava", Karić je ocenio da je uvođenjem carina sa južnom 
srpskom pokrajinom vlada Srbije potvrdila da ne brine o budućnosti srpskog 
naroda i države jer, "gde su carine, to su dve države".
Prema njegovim rečima, u vladi Srbije sede ljudi koji zagovaraju odvajanje 
Srbije i Crne Gore, ali će ih PSS sprečiti da i dalje razbijaju zemlju. Sve što 
se dešava u poslednje vreme u "Jat ervejzu" ukazuje da isti ti ljudi hoće da 
unište tu kompaniju, "zarad svojih kumova koji osnivaju novu avio kompaniju", 
rekao je on.  

(Tanjug)