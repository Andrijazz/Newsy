> Izvor: ebart
> Datum: 
> Rubrika: info_politika
> Naslov: STRANKE VLADAJUĆE KOALICIJE ODBILE POZIV DS DA NAPUSTE IZVRŠNU VLAST
> Članak:

STRANKE VLADAJUĆE KOALICIJE ODBILE POZIV DS DA NAPUSTE IZVRŠNU VLAST

Petrović (DS): Na pragu izolacije. Aligrudić (DSS): Neka sačekaju izbore. 
Pejčić (SPO): Bolje da oni uđu, nego mi da izađemo. Nikolić (SRS): Nestanak 
većine, prostor za nove izbore

BEOGRAD -  Vojislav Koštunica nema razloga za brigu, jer, sudeći po izjavama 
predstavnika stranaka vladajuće koalicije, pozivu Demokratske stranke da 
napuste Vladu Srbije, zasad, nemaju nameru da se odazovu ni SPO, ni NS, ni i 
G17 plus. Svi se, međutim, slažu da je "pravi čas" za ozbiljniju analizu 
saradnje sa Hagom, posebno pošto je Amerika već "novčano" kaznila Srbiju.
Demokrate Borisa Tadića ocenjuju da je država na pragu izolacije, upravo zbog 
ignorisanja međunarodnih obaveza i na "sigurnom putu da se vrati u pakao 90-tih 
godina kada su Srbijom upravljali Milošević i radikali".
- Sankcije koje su SAD nametnule Vladi Srbije, jasan su signal kuda Srbiju vodi 
ovakva politika - naglašava Petrović, uz napomenu da DS nema potrebe da bilo 
koga pojedinačno ubeđuje u to šta su posledice nepoštovanja međunarodnih 
obaveza.
U DSS, međutim, tvrde, da nije reč o sankcijama, već su "Amerikanci rešili da 
nam ne daju pomoć koju su  najavljivali". Miloš Aligrudić, šef poslaničke grupe 
DSS, podseća da su u sličnim situacijama bile i Živkovićeva i Đinđićeva vlada.
- Saradnja s Tribunalom odvija se prema saveznom zakonu i to prilično dobro - 
tvrdi Aligrudić. - Uvek je bolje iskoristiti sve druge oblike saradnje, pre 
nego što dođemo do hapšenja i izručenja. Što se DS tiče, valjalo bi da sačekaju 
rezultat sledećih parlamentarnih izbora i da, u zavisnosti od rezultata, 
formiraju vladu. To će biti posle donošenja novog ustava Srbije, a iskreno 
mislim da DS dugo neće biti u prilici da s bilo kim formira vladu.
Lider Nove Srbije i ministar Velimir Ilić kaže da od DS nije dobio nikakav 
zvanični poziv da napusti Vladu i veruje da je cela priča neozbiljna. On 
očekuje da Vlada uskoro razmotri problem "delimičnih sankcija".
- Tačno je da sam tražio posebnu sednicu na kojoj će biti reči samo o saradnji 
s Hagom, jer nije dobro da mi pojedinačno, kao članovi koalicije, dajemo 
stranačka saopštenja, već moramo da imamo zajednički stav - poručuje Ilić.
Prema rečima šefa poslaničke grupe G 17 plus Miroljuba Albijanića, G17 plus će 
da uskrati podršku svakoj vladi koja ne vodi zemlju u EU, "ali ćemo pragmatično 
da učinimo sve da pomognemo drugima da naprave potez koji Vladu čini odlučnom i 
hrabrom i da dođe do saradnje s Hagom".
I iz stranke Vuka Draškovića stiže kontrapredlog demokratama: bolje vi da uđete 
u izvršnu vlast, nego da je mi napuštamo. Bogoljub Pejčić kaže da je i na 
poslaničkom klubu SPO dogovoreno da neće da se odazovu pozivu da napuste Vladu.
- Postavlja se pitanje: ako sutra bude oborena ova Vlada i pobede radikali i 
socijalisti, hoće li oni ispunjavati međunarodne obaveze i izručivati Hagu - 
ukazuje Pejčić. - Zašto, uostalom, prethodna Vlada nije izručivala optužene i 
da li je Tadić siguran da bi na eventualnim izborima pobedile demokratske snage.
A, šta ako se uskoro predomisli neko od aktuelnih koalicionih partnera 
Vojislava Koštunice pa pređe u opoziciju?
- Ako nestane vladajuće većine, biće to prostor samo za nove izbore, a radikali 
neće da učestvuju ni u kakvoj većini pre glasanja - kategoričan je Tomislav 
Nikolić, zamenik predsednika SRS. - Ova Vlada neće uživati nikakvo poštovanje, 
ni bilo koju vrstu podrške, ako počne da hapsi i izručuje ljude haškom 
tribunalu.