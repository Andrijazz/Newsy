> Izvor: ebart
> Datum: 
> Rubrika: info_politika
> Naslov: Sednica parlamenta Srbije i Crne Gore za desetak dana
> Članak:

Sednica parlamenta Srbije i Crne Gore za desetak dana

BEOGRAD - Sednica Skupštine Srbije i Crne Gore najverovatnije će biti održana 
za desetak dana, a tačan datum će biti poznat kada budu završeni dogovori o 
kadrovskim rešenjima za Savet ministara i za parlament državne zajednice. 
Premijer Srbije Vojislav Koštunica će početkom nedelje u Podgorici o tome 
razgovarati sa svojim crnogorskim kolegom Milom Đukanovićem, a prema nekim 
najavama on će tražiti da Srbija zadrži ministarstva odbrane i diplomatije.
- Ne mogu da kažem ništa konkretno o sednici Skupštine, jer još nisu zaokružena 
kadrovska rešenja. Sačekaćemo da većina iz Srbije da svoje predloge za određena 
mesta, a sednica će biti zakazana čim budu rešena ta i još neka tehnička 
pitanja - kaže potpredsednik parlamenta Milorad Drljević. Prema njegovim 
rečima, izmene na nekim od vodećih mesta u Skupštini SCG ići će u paketu sa 
dogovorom o novim ministrima. 
Doskorašnji predsednik parlamenta Dragoljub Mićunović podneo je ostavku na tu 
funkciju prošlog četvrtka, a na njegovo mesto doći će poslanik iz redova srpske 
delegacije. Kao najozbiljniji kandidat za njegovog naslednika pominje se 
poslanik Demokratske stranke Srbije Zoran Šami. 
- Logično je da predsednik i generalni sekretar Skupštine ne budu iz iste 
republike, tako da može da se dogodi da bude izabran i novi generalni sekretar 
umesto Milana Lučića. Međutim, prvo ćemo sačekati da vidimo kakve predloge ima 
srpska strana - zaključuje Drljević.