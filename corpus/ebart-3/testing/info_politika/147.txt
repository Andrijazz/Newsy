> Izvor: ebart
> Datum: 
> Rubrika: info_politika
> Naslov: Žiri "blica"
> Članak:

Žiri "blica"

Izbor najboljeg  glumca na srpskoj političkoj sceni

Predsednički kandidat SRS Tomislav Nikolić najbolji je glumac među 
političarima, odlučio je žiri "Blica" u kome su bili naši  poznati glumci, 
reditelji i teatrolozi. 
Nešto manje talentovan za glumu je premijer Srbije Vojislav Koštunica, a za 
njim sledi lider DS Boris Tadić. Nikolić je od mogućih 35 poena dobio 25, 
Koštunica 22, a Tadić 17.
Dobru prosečnu ocenu za glumački talenat dobili su i potpredsednik Vlade 
Miroljub Labus (16), kao i ministri za finansije i spoljne poslove Mlađan 
Dinkić (16) i Vuk Drašković (14).
Većina glumaca ili reditelja sa kojima je "Blic" kontaktirao nije želela da 
proceni koliko su političari u Srbiji vešti u glumačkom poslu.
Njihov najčešći odgovor bio je da ih ne interesuje politika. 
Za razliku od srpskih glumačkih vedeta njihove kolege u Hrvatskoj su se vrlo 
rado odazvale pozivu jednog tamošnjeg dnevnika i za najboljeg glumca među 
političarima proglasili predsednika države Stjepana Mesića.
Među retkima koji su se usudili da daju svoj sud o tome koliko se političari u 
Srbiji snalaze u sedmoj umetnosti su reditelji Alisa Stojanović i Nikita 
Milivojević, teatrolog Jovan Ćirilov, te glumci Dragan Vujić, Milica Milša, 
Igor Pervić i Jelena Ćuruvija.