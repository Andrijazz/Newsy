> Izvor: ebart
> Datum: 
> Rubrika: info_politika
> Naslov: Šešelj: Danas dobijam optužnicu iz Haga
> Članak:

Šešelj: Danas dobijam optužnicu iz Haga

BEOGRAD (Beta) - Lider Srpske radikalne stranke Vojislav Šešelj izjavio je da 
bi danas trebalo da mu bude dostavljena optužnica za ratne zločine koju je 
protiv njega u petak, 14. februara, podigao Haški tribunal.
Na konferenciji za novinare, Šešelj je rekao da bi sutra trebalo da se javi 
kancelariji tog suda u Beogradu.
Šešelj je ranije više puta najavljivao da će u Hag otići u ponedeljak, 24. 
februara, u 6.45 avionom JAT-a sa Beogradskog aerodroma. On je optužio 
penzionisanog generala Aleksandra Vasiljevića, koji je prethodnih dana svedočio 
u Hagu protiv bivšeg predsednika SRJ Slobodana Miloševića, da je učestvovao u 
rasturanju bivše SFRJ i naoružavanju pripadnika teritorijalne odbrane u 
Hrvatskoj i BiH, kao i da je odgovoran za niz diverzija i zločina koji su 
počinjeni na teritorijama te dve zemlje.
