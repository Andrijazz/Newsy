> Izvor: ebart
> Datum: 
> Rubrika: info_politika
> Naslov: NOVI PROPISI UNMIKA O ULASKU NA KOSMET
> Članak:

NOVI PROPISI UNMIKA O ULASKU NA KOSMET

Kazne za prekršioce 1.000 evra, mesec dana pritvora i proterivanje na tri godine

Od 1. jula važiće novi pogranični režim na Kosmetu, najavila je Anamarija 
Rokatelo, ispred odeljenja za pravosuđe Unmika, predstavljajući u Prištini novu 
regulativu. Rokatelova je pojasnila na konferenciji za novinare da nova pravila 
neće stvarati prepreke legalnim ulascima na teritoriju Pokrajine.
Po najjednostavnijoj proceduri će i nadalje na Kosmet da ulaze i izlaze: 
građani Pokrajine, personal UN i Kfora, članovi njihovih porodica, svi 
državljani SCG i zvaničnici međunarodnih organizacija, dok će državljani 
Makedonije i Albanije ulaziti i izlaziti po maksimalno povlašćenom kriterijumu.
Svi ostali koji ne spadaju u pomenute kategorije moraće pri stupanju na ovu 
teritoriju pod protektoratom UN da objasne na granici razloge svoje posete. I, 
ako je potrebno, da svoje reči potkrepe i odgovarajućom dokumentacijom. Ako im 
ulazak bude odobren, dobiće dozvolu boravka do 90 dana.
Strancima može biti i uskraćeno pravo ulaska na Kosmet, navela je
Anamarija Rokatelo, ako boluju od zaraznih bolesti, ako su pripadnici 
terorističkih organizacija ili su sa njima povezani, ako su "učestvovali u 
aktima nasilja", ili su pokušavali ilegalne ulaske u druge države. Svako 
kršenje ovih propisa (uključujući i davanje lažnih podataka na granici), 
povlači za sobom zakonske posledice 1.000 evra kazne, pritvor u trajanju do 
mesec dana i meru zabrane ulaska na Kosovo i Metohiju od šest meseci do tri 
godine.
Kao ispomoć Unmikovim carinicima u primeni novih propisa, Rokatelova je 
najavila i uvođenje novog kompjuterskog sistema PISCES, uz korišćenje 
Interpolovih baza podataka. Predstavnica Unmika je još dodala da ove mere neće 
predstavljati diskriminaciju prema građanima drugih država. Kao i do sada, 
građani SCG će na teritoriju Kosmeta ulaziti sa ličnim kartama. I stranci će 
moći da ulaze u Pokrajinu iz centralne Srbije ako imaju opravdane razloge za 
to, ali uz nešto pooštrenu proceduru, navela je Anamarija Rokatelo.