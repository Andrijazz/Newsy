> Izvor: ebart
> Datum: 
> Rubrika: info_politika
> Naslov: komentari
> Članak:

komentari

Žarko Jokanović  predsednik IO Liberala Srbije

Obavestite neobaveštenog da je postao gori od Miloševića. Čak je i Pavković 5. 
oktobra odbio Slobinu naredbu da ubije Studio B. Tad nismo znali da ćemo u 
koštunizmu na televizijama gledati sneg. BK je ugašena jer je emitovala program 
koji se ne dopada Vladi. Kojadine, bravo! 
U Kojadinovom slučaju novinar je pobedio ministra, a ostale su pobedile pare, 
politički diktat i cenzorski mentalni sklop. Što nisu ugasili BK kad je Karić 
vulgarno i na sav glas pevao hvalospeve Koštunici? To može. A kad ga kudi - 
glavu na panj. Čista cenzura. Najviše treba da brinu oni koji su dobili 
frekvencije, jer će i njih, neke druge noći, ustreliti ako samoinicijativno ne 
objave da su premijerove mačke naprasno postale tigrovi i da su neki ministri 
porasli u centimetrima, a ne u milionima. 
U Srbiji jedan vladika napada dečake, a drugi medije. Veliki brat vreba. Imamo 
čak i agenciju za radiodifuznu pratnju. Prate i sankcionišu neposlušne. Tajnim 
glasanjem. Ne u javnom nego u sopstvenom interesu. Nema nedodirljivih 
institucija. U Bibliji nema Svetog Cekića Radiodifuznog. Ustav garantuje pravo 
na kritiku. Bez obzira na to što neki prete da o njihovim (ne)delima nema 
rasprave. Ima, ima, i te kako.