> Izvor: ebart
> Datum: 
> Rubrika: info_politika
> Naslov: KOLIKO SU TAJNE SLUŽBE ODGOVORNE ZA SARADNjU SA HAGOM
> Članak:

KOLIKO SU TAJNE SLUŽBE ODGOVORNE ZA SARADNjU SA HAGOM

Bojim se da će izjavu šefa BIA u Hagu tumačiti kao nedostatak političke volje, 
kaže Dragišić

Izjave šefova dve naše najveće tajne službe da nisu odgovorni što haški 
optuženik Ratko Mladić nije uhapšen, na međunarodnoj konferenciji o reformi 
bezbednosnog sektora u Srbiji, izazvale su različite reakcije u javnosti. Šef 
BIA Rade Bulatović je naveo da je služba samo delimično odgovorna za to što je 
Mladić i dalje na slobodi, a drugim delom "to je društvo, odnosno ukupni 
društveni odnosi".
On je na konferenciji u "Sava centru" u Beogradu, koju je organizovala 
nevladina organizacija Centar za civilno-vojne odnose i Vlada republike Češke, 
istakao da je služba ostvarila sve da se ovaj problem reši i da, kako je 
istakao, u tom poslu do sada sigurno nije postigla male uspehe.
Sličan stav zastupao je i prvi čovek Vojnobezbednosne agencije Svetko Kovač 
koji je istakao da je saradnja sa tribunalom problem koji mora da reši čitava 
država, angažujući sve svoje kapacitete, i da stoga za neuspeh ne može biti 
odgovorna samo jedna bezbednosna služba.
Neki analitičari su istakli da je to jasan signal da politički vrh nikada nije 
naredio hapšenje Mladića, pa se podseća i na svojevremenu izjavu bivšeg šefa 
vojne obaveštajne službe Aca Tomića da od vrha vlasti nikada nije dobio 
naređenje da uhapsi Mladića. 
Drugi nisu želeli da komentarišu ove navode jer im nije do kraja jasno šta 
znači termin ukupni društveni odnosi i da li je to samo pokušaj da se iza te 
fraze sakrije konkretna odgovornost.
- Izjava da su društvene okolnosti krive zbog nesaradnje sa Haškim tribunalom 
je prilično široka i ne ukazuje precizno šta to sprečava saradnju sa tribunalom 
- kaže dr Zoran Dragišić, profesor Fakulteta bezbednosti, i naglašava da izjava 
takođe ostavlja i dosta prostora da se na različite načine tumači. 
Može da znači i sve i ništa, svako može da je tumači kako njemu odgovara, a 
bojim se, kaže Dragišić, da će iz Haškog tribunala to tumačiti kao nedostatak 
političke volje i to je ono što može imati konkretne negativne posledice, iako 
Bulatović to tako nije rekao.