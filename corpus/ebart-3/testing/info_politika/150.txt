> Izvor: ebart
> Datum: 
> Rubrika: info_politika
> Naslov: GLAS istražuje
> Članak:

GLAS istražuje

Iz budžeta se plaća samo stranakama koje imaju predstavnike u parlamentu 

Za finansiranje u ovoj godini  stranke će dobiti ukupuno 341.671.000 dinara. 
Kao najveća stranka, radikali dobijaju najviše sredstava. Lideri se, uglavnom, 
žale da sredstva nisu dovoljna

BEOGRAD - Gotovo 345 miliona, tačnije 341.671.000 dinara platiće  ove godine 
poreski obveznici za izdržavanje stranaka koje učestvuju u radu srpskog 
parlamenta, potvrđeno je "Glasu" u Ministarstvu finansija. Reč je o redovnom 
finansiranju partija za ovu godinu, što ne uključuje izbore i predizborne 
kampanje. 
Kako nam je rečeno, iz budžeta Srbije svakog meseca okvirno se za parlamentarne 
partije potroši oko 31.190.000 dinara. Shodno zakonu o finansiranju političkih 
partija, preraspodela sredstava obavlja se na osnovu broja poslanika. 
Prema tome, najviše sredstava odlazi na račun Srpske radikalne stranke, koja je 
i najzastupljenija u parlamentu, čak 32, 8 odsto. To je, prema našim 
proračunima, 10.230.320 dinara mesečno. Za njima sledi Demokratska stranka 
Srbije sa 19, 6 odsto (6.113.240), G17 plus 12,4 (3.867.560), Demokratska 
stranka 9, 6 (2.994.240), socijalisti 8, 8 (2.744.720), Srpski pokret obnove 5, 
2 (1.621.880) i Nova Srbija 3, 6 odsto (1.122.840). 
Tu su još i stranke koje su na izbore izašle na drugim partijskim listama. 
Demokratski centar i Građanski savez Srbije dobijaju po dva odsto, 
Socijaldemokratska partija i Narodna demokratska stranka dobijaju po 1,2, a po 
0,4 odsto odlazi na račune Srpske liberalne stranke, Bošnjačko- demokratske 
stranke Sandžaka, Socijalnoliberalne partije Sandžaka i Socijaldemokratske 
unije. 
Miloš Jevtić, sekretar Demokratske stranke, ističe da njegova partija mesečno 
iz budžeta dobija 2,7 miliona dinara. 
- Stranka, na osnovu postojećeg Zakona, može da ostvari još toliko sredstava, 
što nije preterano veliki iznos - ocenjuje Jevtić dodajući da stiče utisak da 
je dokument pravljen prema strankama koje nemaju dobro razvijenu infrastrukturu.
Tomislav Nikolić, zamenik predsednika radikala, tvrdi da njegova stranka 
mesečno iz budžeta dobija oko šest miliona dinara i da sredstva redovno ležu na 
račun stranke, do 15. u mesecu. 
Ministar Dinkić bi, međutim, morao te sume da im uplaćuje do 10. u mesecu, 
pošto je taj rok predviđen Zakonom. Imajući u vidu da se kasni sa isplatama 
penzija, o dečjim dodacima da i ne govorimo, čini se da su poslanici, prilikom 
izglasavanja ovog zakona, imali na umu izreku "ko nije za sebe, nije ni za 
druge".