> Izvor: matf
> Datum: 
> Rubrika: info_politika
> Naslov: RUSKI AMBASADOR VLADIMIR IVANOVSKIj O TRAŽENjU IZLAZA ZA KOSMET
> Članak:


Radni sastanci Kontakt grupe o Kosmetu narednih sedmica u Berlinu, Beogradu i 
Prištini, a 
potom skup na višem nivou u Njujorku

BEOGRAD - Bezbednost Srba na Kosovu i Metohiji najbolje će osigurati jedinstvo 
samih Srba i srpskog rukovodstva, izjavio je Tanjugu ambasador Rusije u Srbiji 
i Crnoj Gori Vladimir Ivanovskij.
"Što veće bude jedinstvo Srba, biće lakše Srbima da ojačaju bezbednost na 
Kosovu i Beogradu da s međunarodnim faktorima vodi dijalog", rekao je on.
Ruski ambasador smatra da je to prvi uslov za rešenje problema u južnoj srpskoj 
pokrajini.
Drugi je činjenica da su sazreli uslovi da se stave na sto dva plana - okvirni 
dokument koji je pripremio UNMIK i plan vlade Srbije, naveo je Ivanovskij.
On je rekao da plan treba da razmotri i Kontakt grupa i predstavnici onih koji 
su oba plana pripremili, tako što će "naći dodirne tačke i razviti ih" i na 
bazi toga započeti decentralizaciju pokrajine.
Međunarodna zajednica namerava da posveti dosta pažnje kosovskom problemu i 
krajem avgusta i u septembru predviđeni su sastanci Kontakt grupe u Berlinu, 
Prištini i Beogradu, a potom verovatno i sastanak Kontakt grupe u Njujorku u 
"višem političkom formatu", najavio je ambasador.