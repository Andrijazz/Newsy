> Izvor: matf
> Datum: 
> Rubrika: info_politika
> Naslov: NOVI INCIDENT U NOVOM PAZARU
> Članak:


Plojovića Ugljaninova stranka "prozivala" da je za vreme izbora izazivao 
incidente

NOVI PAZAR - U noći između srede i četvrtka u Novom Pazaru opet je bilo 
pucnjave. Ovog puta na meti je bila porodična kuća Hidajeta i Džemaila 
Plojovića, u ulici Save Kovačevića.
Žrtava nije bilo, a policija je saopštila da su tom prilikom oštećena ulazna 
vrata na lokalu u kući i automobil koji je bio parkiran ispred kuće. 
Džemail Plojović je aktivista Sandžačke demokratske partije Rasima Ljajića i u 
ovoj stranci napad na njegovu kuću tumače kao "nastavak bezakonja koje u Novom 
Pazaru traje već duže vreme i lova na ljude koji u ovom gradu sprovode 
pristalice Liste za Sandžak Sulejmana Ugljanina". Džemaila Plojovića, čiji je 
nadimak Žuti, Ugljaninova Lista za Sandžak je poslednjih dana "prozivala" da je 
bio u grupi koja je u nedelju za vreme lokalnih izbora u Novom Pazaru izazivala 
incidente.
Jedan takav incident završio se ubistvom odborničkog kandidata Liste za Sandžak 
Ruždije Durovića. 
Ugljaninova Lista za Sandžak odbacuje umešanost u ovaj slučaj i smatra da je on 
izrežiran kako bi se pokrenula kampanja protiv te stranke.