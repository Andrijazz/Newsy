> Izvor: matf
> Datum: 
> Rubrika: info_politika
> Naslov: IZ KOORDINACIONOG CENTRA ZA KOSOVO I METOHIJU 
> Članak:


Ukoliko se dokaže da su teža ona krivična dela za koja ga tereti UNMIK, sudske 
vlasti Srbije vlatiće Muslija na Kosmet 

Rukovodilac Odeljenja pravosuđa i ljudskih prava pri Koordinacionom centru za 
Kosovo i Metohiju Vladimir Božović potvrdio je da je juče upućen novi zahtev 
pravosuđu UNMIK-a za izručenje Šefćeta Muslija istražnim organima Srbije, 
ocenjujući da je slučaj Musliju primer neuspešnosti misije Ujedinjenih nacija 
na Kosmetu. 

On je kazao da su više nego smešne i cinične nedavne izjave portparola UNMIK 
policije Beri Flečera i takozvanog međunarodnog pravnika Dijane Karan, da ne 
znaju da je Srbija tražila izručenje Muslija i Etona Artifija i da je za njima 
raspisana i međunarodna poternica. 

Cinizam ide dotle da se Karan obratila MUP-u Srbije da uruči sudski poziv 
Arifiju, kazao je Božović na konferenciji za novinare. 

Podsećajući na brojna krivična dela za koja se Musliju tereti, Božović je rekao 
da, ukoliko su teža ona za koja ga optužuje UNMIK, nadležni organi Srbije će 
vratiti Muslija na Kosmet međunarodnim pravosudnim organima. 

Najavljeno je da će UNMIK pravosuđu biti stavljen prigovor na sudiju iz 
Mauricijusa Vinoda Bulela, zbog toga što, kako je rečeno, kad god je bio u 
sudskom veću, ono je donosilo presude na štetu Srba. 

Božović je obavestio novinare da je sud u Kotoru doneo presudu kojom je imovina 
prištinskog "Rekreatursa" u Kamenovu na crnogorskoj obali, gde je u bungalovima 
smešteno više od 100 izbeglica s Kosmeta, postalo vlasništvo crnogorskog 
"Montenegroekspresa". 

Prema sopstvenom "priznanju" većinskog vlasnika te crnogorske firme, ona nikada 
nije raspolagala ni santimetrom u Kamenovu, rekao je on i dodao da je Odeljenje 
pravosuđa Koordinacionog centra zbog toga podnelo krivičnu prijavu. 

(Tanjug)