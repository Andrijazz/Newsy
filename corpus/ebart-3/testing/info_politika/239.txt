> Izvor: ebart
> Datum: 
> Rubrika: info_politika
> Naslov: Portret savremenika - Velimir Velja Ilić: 
> Članak:

Portret savremenika - Velimir Velja Ilić: 

Ovi kilometri asfalta, mostovi, milijarde, nisu ništa šta Srbiju čeka ako se 
Velji ispuni neostvarena želja da pobedi na izborima i napravi koncept nove 
Srbije. Kad magistrira kod svojih, kad samo malo to prouči, kad brzo uđe u pos'
o, Ceca ima da peva svima za džabe, jer on nijednu investiciju nije promašio
 
Koliko juče, ministar za kapitalne investicije u Vladi Srbije, Velimir nadimka 
Velja Ilić, obišao, zajedno sa ministrom Dinkićem, buduću centralnu željezničku 
stanicu Prokop, i železnički most u rekonstrukciji, preko Save, u Ostružnici, i 
rek'o da će to da bude završeno. Koliko prekjuče posetio termoelektranu 
Kolubara B, u Kaleniću kod Uba, koja se već vodi kao propala investicija, i 
rek'o da je struja potrebna Srbiji, i da bi elektrana, za koju je potrebno 
preko 500 miliona evra, mogla da se završi, samo on to malo da prouči, pa da se 
brzo uđe u pos'o, jer on, dosad, nijednu investiciju nije promašio. Isto, 
koliko prekjuče, prisustvov'o kod Koštunice, informaciji da Rusi kupuju Karićev 
deo, a Bogoljub zna koliko je to, Mobtela. Između koliko juče i koliko prekjuče 
bio u Nišu, gde je, zajedno sa svojim Smiljkom Kostićem, poklonio, kakvu nego 
novu, "škodu oktaviju" najmlađem sinu generala Vladimira Lazarevića, koji je, 
vele dobrovoljno, otiš'o u Hag. Tom prilikom Velja, kao ministar i čovek, rek'o 
da je to mali, mali i skroman način da se zahvalimo porodici generala koji je 
bio junak u ratu i miru. I rek'o da su se, u tu svrhu, naši, skromno nije rek'o 
njegovi, poslanici, direktori i funkcioneri odrekli dela zarade. Eto, pa neka 
neko pita zašto je Velja najpopularniji srpski ministar.
Kad smo već kod, eto, pa kod rezultata, kako je sam rek'o, prošle godine 
njegovo ministarstvo uspelo je da završi sve što je planiralo, čak i više: deo 
autoputa Leskovac - Grdelička klisura, 63 km, puta Novi Sad - Subotica, drugu 
traku autoputa do Beške, izgrađeni i rekonstruisani brojni regionalni i 
magistralni putevi, obilaznice oko Čačka i Gornjeg Milanovca, popravljen most 
kod Ostružnice, sređeni putevi oko Kopaonika, urađena projektna dokumentacija 
za Šumadijsku magistralu, više od hiljadu kilometara regionalnih i magistralnih 
puteva, priprema se tender za Prokop, koncesije za autoput, obilaznica oko 
Beograda, još jedan most na Dunavu... 
 
HILJADE PRIZNANJA: I kako onda godinama ne bi bio najbolji i najpopularniji, 
kako, jašta nego sam, kaže, gradonačelnik Čačka, najbolji menadžer, i drago mu 
je što u Vladi dobija priznanje da je najbolji, anketa je tako pokazala. Ne 
trpi prosečnost i nerad, ova Srbija će nagraditi njega i njegov rad samo ako 
ima rezultata, a rezultati su kilometri puteva, kilometri vodovoda, izgrađenih 
stanova, sve su to brojke koje govore ko je šta i koliko radio.
Nije to što je Velja najbolji i najpopularniji tek tako, nije to palo s neba, 
više je to stvar kontinuiteta, pa on, opet kako sam veli, ima hiljade priznanja 
od domaćih i svetskih firmi, bio je gost u Beloj kući, Senatu, Kongresu, 
brojnim zemljama, najbolji je menadžer Jugoslavije, u Briselu proglašen među 
sedam najuspešnijih privrednika u Evropi, dobio orden ruskog patrijarha, 
povelju Čačka, orden srpskog junaka, za njegove vlasti Čačak dosego demokratiju 
visokog stepena, možda najveću u svojoj istoriji, o njima pis'o i "Njujork 
tajms", slika mu tamo izašla...
Nije pomenuo, ali ajde da dodamo, skromnost nije uvek vrlina, pa njemu je, 
jesenas, tri puta, i za džabe, i na tri različita mesta, u Čačku, Nišu i 
Valjevu, gde su njegovi ljudi postali predsednici opština, pev'o Zdravko Čolić, 
i svaki put pozdravio svog prijatelja Velju. A tek što mu je Ceca, za Novu 
godinu, u Čačku pevala, kako nego za džabe, to se ne može platiti, to se može 
samo zaslužiti.

Ajmo na biografiju: inženjer tehnologije, rođen 28. 5. 1951. u Čačku. Iz dva 
braka petoro dece. Ima slavnu prošlost, i otac i deda po ocu robijali pod 
Oslobodiocima, deda po majci streljan '43. kao "narodni izdajnik". Zaposlio se 
u gornjomilanovačkom Graditelju, gde je bio zadužen za proizvodnju betona, i 
gde je, vele, bio predsednik Akcione konferencije Saveza komunista. Ubrzo 
odlazi u privatnike, proizvodnja boja i lakova, disperzija za krečenje, zajedno 
sa Vukom Bojovićem ima firmu Sponit, gaji i piliće... 
 
Početkom devedesetih bio je član Mesnog odbora Srpskog odbora u Atenici, 
predgrađu Čačka gde ima kuću. U politici takoreći anoniman, poznatiji brat od 
strica Strahinja Ilić. Ali,Vuk raspušta opštinski odbor i šalje depešu da Velja 
Ilić ima da bude na čelu. Postaje republički poslanik na listi SPO-a. Ističe se 
obračunom sa socijalistima, sve bi on to gomnanom motkom. Vredan, u stranci, i 
nastupima, uz pomoć drugih radi na sebi, takoreći na usavršavanju, u tome mu 
naročito pomaže komšija Radmilo Gugl, devizni nemački penzioner, koji je u 
njemu prepoznao pravog političara, kao i nekolicina Čačana koji mu prave 
koncepte nastupa u republičkoj skupštini, uspevaju da mu objasne da se ne kaže 
pazte, a još manje vidte. 
Na lokalnim izborima krajem 1996, Velja postiže najubedljiviju pobedu u Srbiji, 
ponovo postaje republički poslanik. Pobedili jer su, kako je govorio, 
organizovali stranku kao preduzeće, znalo se ko šta radi. Postaje predsednik 
opštine, obećava da političarima pripadaju samo čelne funkcije, ostalo 
nestranačkim ličnostima. Smanjuje cenu nadoknade za građevinsko zemljište, 
komunalne usluge, stalno na raspolaganju građanima, jednog dana deli celu platu 
onima koji su se žalili na besparicu. Odmah izlazi sa rezultatima, ono što je 
planirano za četiri godine, Velja ispunjava za godinu dana, često referiše 
javnosti, kotlarnice, škole, obdaništa, kilometri asfalta, kilometri makadama, 
hiljade kvadrata novog poslovnog prostora... U opštini se ponaša kao domaćin, 
Jeleni Petrović, urednici lokalnog lista koja je dovedena iz Kraljeva, 
nezadovoljan što je objavila saopštenje socijalista koji su ga napali, 
saopštava da može da ide odakle je došla. 

KUĆA BILA SAMA: Krajem 1997. ulazi u sukob sa Vukom Draškovićem. Isključuju ga 
iz SPO-a nakon što su Vuku pustili snimak Veljinog divanjenja o Danici. Uz 
pomoć dela odbornika SPO-a koje je zadužio i Đinđićevih demokrata, ostaje na 
čelu opštine. Osniva stranku Srbija zajedno, ali ga i tu isključuju. Sa Novom 
Srbijom, koju je osnovao 1998, ima više sreće. 'Ladno drži vlast u opštini. 
Problemi nastaju sa NATO bombardovanjem, kada je, nakon što je prozvao vojsku 
što se stacionira u gradskim naseljima, optužen da podriva odbrambenu moć 
zemlje. Beži, i skriva se 43 dana. Kako, poverio novinaru "Vremena". Vredi se 
podsetiti. Dan pošto su mu opkolili kuću, pođe u opštinu, jave mu, blokirano, 
pobegne u frizerski salon da fol pere kosu, policija ga juri ulicama, on u 
frizeraju. Dođe njegov čovek, sa kolima, i krenu ka Jelici, otpusti vozača, 
krene sam. Svuda vojska, protivavionci, raketaši. Stigne do Torlaka pa se 
spusti ka šumama sela Brezovica. Šume izuzetno velike i guste, nigde kuće. 
Shvati da je najbolje da prati rezerviste, vojska imala kamion bez auspuha, 
lako ih nalazio. Vidi vojska sedi pred jednom prodavnicom i pije pivo, do tri 
ujutro, jedan rezervista mu dao uniformu, sedne sa strane i sedi sa vojskom. 
Tako im'o sve informacije, "Mrak, sijalica čkilji, ja se izmaknem sa strane u 
ladovinu i slušam". 
U početku se stalno kret'o, nije znao ljude, uđe u jednu kuću, "kuća bila 
sama", popne se na tavan i čeka. Vidi ga jedna baba, lično zamoli babu da nikom 
ne kaže, baba rekla "sačuvaj bože", ali kad se smrači baba ode kod komšije i 
kaže da je videla pilota, komšija siđe u Ježevicu i prijavi pilota. Ovi krenu 
da vataju pilota, pred zoru Velja vidi nagrnulo odasvud, u pancirima, sa 
puškama, sa municijom, pođe da siđe sa tavana, merdevine se slome, povredi leđa 
i zglob na nozi. Slučajno naiđe vozilo, javi se vozaču, i izvuče iz obruča. 
Napravi logu u senu, tu ga osete kerovi, 'oće nogu da otkinu, tu se oporavi i 
povuče dublje u šumu. Opet problem, krenule pečurke, zorom, puna šuma seljaka, 
ne zna kuda će. Pronađe pećinu, sto ljudi da stane, tu se skriv'o. Ali, ljudi 
saznaju da je tu, po ceo dan nose jelo, jedan nosi termos sa kafom, drugi flašu 
sa vodom, kutiju šećera, lonac jela, kaže im: "Aman ljudi, nemojte nositi u 
šerpi, pratiće vas", posle su nosili u korpi, kao traže pečurke...
Kako bilo, Velja se vratio u Čačak, pravo na prvi miting Saveza za promene, i 
nastavio svoju borbu za Srbiju. Na izborima 2000, ponovo, i ubedljivo, pobeđuje 
u Čačku. Iako mu sleduje mesto potpredsednika ne ulazi u Đinđićevu vladu. I 
dalje se bavi Čačkom: Mene kad neko pita, Iliću, šta si uradio, ja kažem, za 
pet godina 270 km asfaltnih puteva, doveo gas, uradio toplanu, vodovod, 
prigradska naselja, kanalizaciona mreža, 6500 malih i srednjih preduzeća, to su 
pokazatelji kojima ja baratam..." Iz te pozicije počinje da pokazuje veće 
ambicije: "Narod neće elaborate, projekte, grafikone, on hoće da se kaže - 
uradili smo to i to, napravili smo tu firmu, zaposlili toliko ljudi. Ove 
programe i projekte koje sam godinama primenjivao u Čačku, mogu da primenim na 
nivou cele Srbije, ovde treba da se lupi o sto, zavede red..." Kako nije 
dobijao šansu, nastavio da se bavi Čačkom, pomaže narodu, spas'o dečaka koji se 
u centru Čačka popeo na kran od 50 metara, i nije hteo da siđe dok Velja nije 
doš'o po njega: "Popeo se gore, skroz na kraj, pukne mu mišić, pukne ona jedna 
prečka, proletim i ja dole pa se zadržim, uspem da ga skinem i vratim..."

REINŽINJERING: Ostalo, vremenski, bliži uspesi. Počeo da gradi i naučnu 
karijeru. Na Tehničkom fakultetu održ'o predavanje po pozivu, nešto o uticaju 
intelektualnog potencijala na razvoj privrede, upisuje i postdiplomske studije, 
tema magistarskog rada "Razvoj modela reinžinjeringa procesa održavanja voznih 
sredstava željezničko-transportnih preduzeća". Krajem marta treba da 
magistrira, u komisiji tri člana, među njima i dekan fakulteta dr Jeroslav 
Živanić, i dr Ljubiša Papić, obojica članovi Nove Srbije.
Poznato je da je Veljina Nova Srbija, u koaliciji sa SPO-om, ušla u republičku 
skupštinu sa devet poslanika. Poznato je i da je post'o ministar Ministarstva 
koje mu je sledovalo, najvećeg, za kapitalne investicije. Odma' formiro ekipu, 
i odma' krenuo u pos'o. Recimo, njegov kafedžija iz Vrnjačke banje post'o 
direktor srpske železnice, a njegov, opet kafedžija, iz Mionice, pomoćnik 
direktora Republičke direkcije za puteve. Čim je post'o ministar doš'o u 
stranačke prostorije u Valjevu i rek'o da će sve da asfaltira, sve do Šapca i 
Loznice. Asfaltir'o deb'o asfalt od Divaca do Mionice, i njegov kafedžija post'
o predsednik opštine, jesenas, dan pred izbore, asfaltir'o glavnu ulicu u 
Osečini, i tu njegov čovek post'o predsednik. Do Valjeva doveo Beovoz, cena 
karte 75 dinara, mesečna 400. Na licu mesta rek'o "Evo voza, a nateraćemo i 
put", kako dođe voz, dao nalog da se otvori linija, i eto linije, ako neko 
treba da plati, platiće Ministarstvo, a narod samo neka se vozi. Treba li reći, 
i Valjevo postalo Veljovo, Novosrbijanci obećali još jednu liniju. 
Ni svoj Čačak, iako sad ima preče i veće obaveze, nije zaboravio. U svojoj 
Atenici sve asfaltir'o i osvetlio, završio i svoju etno kuću u šumadijskom 
stilu, da ima gde da primi Bogoljuba Karića, sa kojim ostvaruje izvanrednu 
saradnju u lokalnim skupštinama i svuda gde treba. I u opštini Čačak sve redno, 
na čelu njegov Velimir Stanojević, predsednik Skupštine mu brat Vojislav, koga 
je povuko iz penzije da bude direktor Osnovne škole "Sveti Sava", baš u 
Atenici. Dakle, Velja na miru može da se posveti Srbiji, ovo je ništa, jerbo, 
kako je lično rek'o, neostvarena mu želja da pobedi na izborima i napravi 
koncept nove Srbije. A kad to dođe, Čola i Ceca i ostali ima da pevaju za džabe 
i na autoputu, pazte, a posle vidte, šta vam se kaže.