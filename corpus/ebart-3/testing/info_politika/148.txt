> Izvor: ebart
> Datum: 
> Rubrika: info_politika
> Naslov: ŠEF UNMIKA DANAS U SAVETU BEZBEDNOSTI
> Članak:

ŠEF UNMIKA DANAS U SAVETU BEZBEDNOSTI

VAŠINGTON/PRIŠTINA (Beta) - Šef Unmika Hari Holkeri  razgovarao je u Vašingtonu 
sa američkim državnim podsekretarom Markom Grosmanom o situaciji na Kosovu 
posle martovskog nasilja u pokrajini. 
Holkeri i Grosman su se složili  oko prioriteta za Kosovo, a to su dostizanje 
standarda koje traži Savet bezbednosti UN, reforma lokalne vlasti i dijalog 
Beograda i Prištine, saznala je agencija Beta u Unmiku u Prištini. 
Šef Misije UN na Kosovu će danas u Njujorku podneti Savetu bezbednosti UN 
izveštaj o situaciji na Kosovu, napredovanju istrage o martovskom nasilju, 
primeni standarda i mogućnosti da se nastavi dijalog sa Beogradom. 
Holkeri će, kako se saznaje, Savetu bezbednosti reći da je svaka podela ili 
kantonizacija Kosova za Unmik neprihvatljiva, ali će insistirati na "reformi 
lokalne vlasti", o kojoj je razgovarao i sa Grosmanom.