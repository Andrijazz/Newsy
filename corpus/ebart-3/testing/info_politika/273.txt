> Izvor: ebart
> Datum: 
> Rubrika: info_politika
> Naslov: KOSTREŠ PISAO KOŠTUNICI
> Članak:

KOSTREŠ PISAO KOŠTUNICI

NOVI SAD - Predsednik Skupštine Vojvodine Bojan Kostreš zatražio je juče od 
premijera Vojislava Koštunice da "zaustavi pretvaranje Srbije u bastion izvršne 
vlasti, vlade i ministara". Neposredan povod za Kostreševo otvoreno pismo 
Koštunici je sadržina ponovljenog predloga Zakona o vladi, koji "u politički 
poredak Srbije uvodi imperiju izvršne vlasti, suprotno čak i prevaziđenom i 
nelegitimnom "Miloševićevom ustavu", saopštio je kabinet predsednika 
pokrajinskog parlamenta.
Kostreš je naveo da se "imperija izvršne vlasti" uvodi odredbom zakonskog 
predloga kojom se vlada ovlašćuje da kontroliše ustavnost i zakonitost opštih 
akata autonomnih pokrajina, opština, Beograda, javnih preduzeća, ustanova i 
imalaca javnih ovlašćenja.
Kostreš je ocenio da zbog nepostojanja kriterijuma kojih bi vlada morala da se 
pridržava u primeni takvog svog ovlašćenja, "celokupna nedržavna regulativa se, 
suprotno ustavu, podvrgava diskrecionom pravu vlade i primeni birokratskog 
voluntarizma".
Time se ustavom data prava autonomnih pokrajina, opština, gradova, Beograda, 
javnih preduzeća i drugih nosilaca javnih ovlašćenja podvrgavanju neustavnoj 
birokratskoj kontroli i gube svoj smisao i sadržinu, dodao je on. Predsednik 
vojvođanske skupštine smatra da takvi prerogativi Vlade Srbije narušavaju bitan 
ustavni princip podele vlasti, kao i da se prava i dužnosti Ustavnog suda 
marginalizuju i sprečava ostvarivanje njegove ustavne funkcije. Istakavši da se 
time stvara mogućnost da se u Srbiji, metodom birokratskog centralizma, 
uspostavi imperija izvršne vlasti, Kostreš je ocenio da će se "takvom 
legitimacijom Srbiji znatno usporiti i čak onemogućiti integrisanje u evropski 
politički poredak".
"Ovim pismom apelujem na Vas i očekujem da ćete uvažiti već izraženo mišljenje 
naučne, političke i stručne javnosti i zaustaviti pretvaranje Srbije u bastion 
izvršne vlasti vlade i ministara", istakao je Kostreš u pismu Koštunici.
(Tanjug)