> Izvor: matf
> Datum: 
> Rubrika: info_politika
> Naslov: Velika kontaminacija olova i drugih teških metala u krvi stanovnika kampa u 
> Članak:

Žitkovcu uzrokovala je teške bolesti i smrt zbog čega je Romima ponuđen 
privremeni smeštaj u francuskom kampu do izgradnje mahale na jugu 

Priština - Od juče Romi stanovnici kampova u Žitkovcu, Kablaru i Česminom lugu, 
na severu Kosovske Mitrovice, ukoliko žele, mogu da se presele u francuski 
vojni kamp Osterodit.
Velika kontaminacija olova i drugih teških metala u krvi stanovnika kampa u 
Žitkovcu, koja je uzrokovala teške bolesti i smrt nekih njenih stanovnika, bila 
je razlog za alarm međunarodne zajednice, UNMIKa i institucija Kosova.
Portparol UNMIK-a Giorgi Kakuk izjavio je da je transfer stanovnika ova tri 
kampa u francuski vojni kamp Osterodit, na severu Kosovske Mitrovice, privremen 
dok se ne izgradi takozvana Romska mahala u južnom delu grada.
Prema njegovim rečima, uslovi za život u kampu Osterodit daleko su bolji nego u 
svim drugim kampovima, u kojima privremeno borave raseljeni Romi, Aškalije i 
Egipćani.
Kakuk je rekao da će preseljenje biti dobrovoljno i da Romi neće biti silom 
naterani da napuste kamp da bi se smestili u bivšem francuskom vojnom kampu.
U tri kampa na severu Kosova trenutno živi 125 porodica sa 560 osoba. Većina 
raseljenih su iz romske mahale, koja je uništena 1999. godine.
UNMIK, Vlada Kosova i opštine Kosovska Mitrovica su počeli pripremne radove na 
izgradnji dva solitera na prostorima gde je nekada bila Romska mahala.
Prva faza je bila čišćenje prostora, što je urađeno prošle jeseni, kako bi na 
proleće počela gradnja.