> Izvor: matf
> Datum: 
> Rubrika: info_politika
> Naslov: KOŠUTNICA REAGOVAO NA IZBOR HARADINAJA ZA PREMIJERA KOSOVA I METOHIJE
> Članak:


Izbor Haradinaja je provokacija za sve one koji se zalažu za mirno rešenje 
kosmetskog problema, ističe Koštunica. Na sednicu pozvani i Tadić, Marković, 
Davinić, Drašković i Čović

BEOGRAD - Predsednik Vlade Srbije Vojislav Koštunica izjavio je juče da je 
izbor Ramuša Haradinaja za premijera na Kosovu i Metohiji politička provokacija 
za sve one koji se zalažu za mirno, sporazumno i održivo rešenje kosmetskog 
problema. Zbog toga je premijer, "suočen sa ovakvim izuzetno nepovoljnim 
razvojem prilika", sazvao za danas vanrednu sednicu Vlade.
Dogovoreno je da u radu sednice učestvuju i predsednik Republike Boris Tadić, 
predsednik Skupštine Srbije Predrag Marković, članovi Saveta ministara Srbije i 
Crne Gore Vuk Drašković i Prvoslav Davinić i predsednik Koordinacionog centra 
za Kosovo i Metohiju Nebojša Čović.
"Poznato je i u domaćim i u međunarodnim krugovima da je reč o osobi sa 
kriminalnom prošlošću, kako u ratu tako i u miru", naveo je Koštunica u 
saopštenju.
Premijer ističe da se umesto politike dobre volje "ovim činom (se) srpskom 
narodu u Pokrajini, Srbiji i Crnoj Gori, Evropi i svetu šalju signali 
ekstremističke politike koja je dovela do pogroma nad Srbima 17. i 18. marta 
ove godine.
"Time se dovode u pitanje napori predstavnika međunarodne zajednice, naše 
države i demokratski orijentisanih političara u regionu, usmereni na traženje 
kompromisnih rešenja", naglasio je Koštunica i dodao da se "Kosovo i Metohija 
izlažu (se) novoj, još opasnijoj avanturi svršenih političkih činjenica i 
jednostranih rešenja".