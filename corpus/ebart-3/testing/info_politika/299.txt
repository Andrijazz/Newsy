> Izvor: matf
> Datum: 
> Rubrika: info_politika
> Naslov: PREKRŠEN ZAKON NA PRVONEKU
> Članak:


Koordiniranim sadejstvom poslovodstva "Srbijavode", opštine Vranje i 
"Vodovoda", beogradska "Hidrotehnika"  dobila posao na brani, "težak" 50 
miliona dinara

JP "Srbijavode", investitor projekta novog puta na levoj obali buduće 
akumulacije "Prvonek", prekršila je krajem jula ove godine Zakon o javnim 
nabavkama. Koordiniranim sadejstvom poslovodstva ovog javnog preduzeća 
republičkog značaja, predsednika Opštine Vranje Miroljuba Stojčića i savetnika 
generalnog direktora "Vodovoda" Stojana Dimčića, beogradska "Hidrotehnika", 
glavni izvođač radova na brani "Prvonek", bez raspisanog tendera dobila je 
pomenuti posao, vredan 50 miliona dinara. Favorizovanjem "Hidrotehnike" desetak 
preduzeća sa juga Srbije koja se bave istom delatnošću,  što društvenih, što 
privatnih, ostalo je bez šanse da učestvuje u nadmetanju za ovaj posao i to je 
još jedan "prilog" brojnim nepravilnostima koje su načinjene u proteklih 12 
godina, koliko traje izgradnja brane i akumulacije u Prvoneku.

PANIKA

Kako je već poznato, idejni projekat brane i akumulacije "Prvonek", osam 
kilometara uzvodno od Vranjske Banje na reci Banjštici, predvideo je izgradnju 
sasvim novog puta na levoj obali budućeg akumulacionog jezera. Tehnički 
direktor JP "Vodovod" u Vranju Živojin Mitrović kratko obrazlaže nužnost 
izgradnje novog puta na levoj obali akumulacije.
- Na desnoj obali je put Vranjska Banja - Prvonek, ali je za potrebe 
stanovništva koje živi u zaseocima na levoj obali, kao i zbog održavanja brane 
i akumulacije, neophodno izgraditi novi put - ističe Mitrović - put koji je od 
životnog značaja za ljude koji žive na levoj obali reke u Prvoneku i Starom 
Glogu. Zato je za taj put urađen poseban projekat.
A na pitanje da li je za taj posao raspisan tender, tehnički direktor 
"Vodovoda" upućuje nas na JP "Srbijavode" u Beogradu.
- Oni su investitori za taj posao, a ne "Vodovod" - kaže Mitrović.
Na "Srbijavode" upućuje i direktor jednog od društvenih preduzeća koje se bavi 
izvođenjem hidrograđevinskih i radovima niskogradnje i poseduje kompletnu 
mehanizaciju za te poslove.
- "Srbijavode", kao naručilac posla izgradnje puta na levoj obali akumulacije 
"Prvonek", podržana od Miroljuba Stojčića i Stojana Dimčića, taj posao vredan 
50 miliona dinara ustupila je "Hidrotehnici" bez tendera, a pod izgovorom "oni 
već rade na brani", pa su ostala preduzeća ostala uskraćena za zakonsku 
mogućnost da učestvuju na tenderu - tvrdi ovaj direktor, pravdajući svoju 
anonimnost strahom od diskriminacije od strane lokalnih moćnika u nadmetanju za 
neke buduće poslove.
Za čudo ili ne, tek, pokretanje "istrage" o (ne)raspisanom tenderu i 
favorizovanju "Hidrotehnike" izazvalo je pravu paniku u Beogradu, u četvorouglu 
Ministarstvo poljoprivrede, vodoprivrede i šumarstva - Direkcija za vode 
Republike Srbije - "Srbijavode" - "Hidrotehnika". Predstavnik za medije 
pomenutog ministarstva Jasna Stojanović, posle konsultacija sa Sektorom 
vodoprivrede, pokušava da ublaži udar novinarske "Al Kaide".
- Ono što smo saznali je da je JP "Srbijavode" investitor izgradnje novog puta 
pored akumulacije "Prvonek", kao i da su bili dužni da po Zakonu o javnim 
nabavkama raspišu tender, jer se radi o investiciji čija je vrednost veća od 
1,5 miliona dinara - objašnjava Jasna Stojanović, savetujući da se obratimo 
Direkciji za vode koja je na vrhu piramide subordinacije u toj oblasti.

IZVOĐAČI

A u Direkciji za vode, poverenik za medije Dragana Nikolić Stanković unosi više 
svetla u mrak neraspisanog tendera na koji se "jedino javila" beogradska 
"Hidrotehnika".
- Za sve nove poslove na brani "Prvonek" JP "Vodovod" iz Vranja, kao nosilac 
investicije, traži naše mišljenje, pa su tako za sve poslove na tom objektu 
tražili i dobili naše pozitivno mišljenje, shodno članu 92. stavu 1. tački 1. 
Zakona o javnim nabavkama - navodi gospođa Nikolić Stanković - ali za posao 
koji pominjete i u koji investira JP "Srbijavode", nisu nam se obratili za 
mišljenje ni pomenuto preduzeće ni vranjski "Vodovod". U svakom slučaju, 
raspisivanje tendera je zakonska obaveza svakog investitora.
Novinarsko istraživanje okolnosti oko neraspisanog tendera na brani "Prvonek", 
poput zemljotresa, zatreslo je najpre odgovorne u JP "Srbijavode", koji su 
pokušali da izbegnu razgovor pozivajući se na godišnji odmor generalnog 
direktora Dragiše Vučkovića.
- Direktor je na odmoru, a ja ne bih da dajem odgovor na vaše neprijatno 
pitanje, jer mislim da tu nije ništa sporno, posao je poveren proverenoj firmi 
- uzmiče Predrag Vujasinović, zadužen za odnose s javnošću u ovom javnom 
preduzeću.
- Ipak, prekršen je zakon - insistira novinar.
- Pa, dobro, tu je pomoćnik generalnog direktora, razgovarajte s njim - predaje 
se Vujasinović.
Objašnjavajući zašto nije raspisan tender za izgradnju puta na levoj obali 
akumulacije "Prvonek", pomoćnik direktora JP "Srbijavode" Milan Ostojić, čije 
je sedište u Nišu, poziva se na saglasnost Miroljuba Stojčića i Stojana 
Dimčića!?
- Oni su najupućeniji, u toku su zašto je posao dodeljen "Hidrotehnici" bez 
tendera, koji po meni i nije potreban, jer je u sklopu osnovnih radova - smatra 
Ostojić - a vas ne razumem zašto vam je to interesantno, pa stvar je sasvim 
jasna.
I u povlašćenoj beogradskoj "Hidrotehnici", bar prema rečima direktora 
Radoslava Nikačevića, misle da je "stvar sasvim jasna".
- Investitor je JP "Srbijavode", a mi smo samo izvođači radova i na brani i na 
novom putu - eksplicitan je direktor "Hidrotehnike". 
Direktor jednog privatnog preduzeća iz Vranja, koji je iz poznatih razloga 
zatražio da ostane anoniman, međutim, tvrdi da izgradnja puta na levoj obali 
akumulacije "Prvonek" nije "u sklopu osnovnih radova", kako neraspisivanje 
tendera pravdaju u "Srbijavode".
- Za novi put pored leve obale jezera urađen je poseban projekat, imao sam 
prilike da taj projekat vidim, pa ne stoji tvrđenje da je tender nepotreban - 
naglašava ovaj privatnik iz Vranja.
Bilo kako bilo, tek, favorizovana "Hidrotehnika" uveliko proseca put na levoj 
obali budućeg jezera, zahvaljujući "beogradskim vezama" i vranjskim 
"umešačima", pa vranjske firme ostadoše "nogom kopajući" i "gledajući dolje niz 
drumove" kako se novac koji je pristigao iz Beograda, ponovo vraća u 
prestonicu. Izgleda, kakvi smo, za bolje i nismo!