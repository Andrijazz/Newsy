> Izvor: ebart
> Datum: 
> Rubrika: ekonomija
> Naslov: DIREKTORI SRPSKIH FABRIKA TEKSTILA I KOŽE TVRDE DA SE OPET ŠVERCUJE PREKO DRINE
> Članak:

DIREKTORI SRPSKIH FABRIKA TEKSTILA I KOŽE TVRDE DA SE OPET ŠVERCUJE PREKO DRINE

Znamo da se ilegalno preko Drine izvoze živa stoka i sirova koža. Na golemoj 
šteti domaće fabrike i država. Kako je nedavno "iz bilansa" nestalo tri od 
ukupno 10.000 tona kože

BEOGRAD - Sporazum o slobodnoj trgovini Jugoistočnog dela Evrope između zemalja 
unutar bivše Jugoslavije, baš je i bukvalno shvaćen - slobodno. Šverc i dalje 
cveta, a roba se plaća "živim parama" iz crnih kožnih tašni. Tu sliku pamtimo s 
kraja osamdesetih godina. Na najvećem udaru su na žalost, i danas živa stoka i 
sirova koža, na čijem švercu gube i država i privreda, a u krajnjoj liniji i 
građani Srbije, jer se tako gubi šansa za otvaranje novih radnih mesta.
Samo prošle godine iz ukupnog bilansa Srbije "nestalo" je oko tri hiljade tona 
sirove kože.
- Znamo da ta roba ide preko Drine, i to svima u lancu, izgleda odgovara - kaže 
Jovica Vulin direktor fabrike kože u Rumi. - Šverceri na ruke dobijaju pare, a 
naša fabrika nije u stanju odmah da isplati robu, već u roku od 90 dana, jer i 
nama tako plaćaju, pa su trenutna dugovanja partnera prema nama dostigla gotovo 
sto miliona dinara. Na naše molbe da nas država zaštiti slušamo opravdanje 
"kako tako nešto ne dopušta Evropska unija"!
- Eksperti koji dolaze iz EU da nam objašnjavaju propise, potvrdili su nam da, 
kada je jedna privredna grana ugrožena 20 odsto na nelojalnom tržištu, slede 
vancarinske mere - naglašava Vulin. - Ne znamo kome da se žalimo. Upoznali smo 
sve institucije, i čekamo potez Vlade, jer je proizvodnja u Srbiji ugrožena.
Da ima dovoljno sirovina oživela bi proizvodnja u Kuli, Kragujevcu, Petrovcu na 
Mlavi... Izvoz prerađene kože zauzima visoko mesto u ukupnom bilansu prodaje 
poljoprivrednih proizvoda "preko grane", jer naše fabrike imaju solidnu 
tehnologiju i naša koža je cenjena u Evropi.
- Znamo za problem i on nije novijeg datuma - kaže Blagoje Jovanović, sekretar 
udruženja tekstilaca i kožara u Privrednoj komori Srbije. - Na crno, sirova 
koža odlazi najviše u Visoko, gde je prerađuje "Albeks" i prodaje u Austriju. 
Na koji način stiže u BiH, to bi morale da utvrde Carina i inspekcija.
U BiH, gde je inače, Savet ministara i pored Sporazuma  o slobodnoj trgovini 
uveo carine na prehrambenu robu iz Srbije, poslovni partneri čak tvrde da je 
"priča s kožom politički dogovor BiH i Austrije", blateći tako ovu članicu EU, 
koja je  dostigla visoke standarde u poslovanju. Takvo ponašanje, kada je o 
švercu kože reč, podstiče sumnju oko uvođenja visokih carinskih stopa od strane 
BiH, kao poteza u službi šverca.