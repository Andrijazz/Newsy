> Izvor: ebart
> Datum: 
> Rubrika: ekonomija
> Naslov: INFORMATIVNI CENTAR NBS JUČE ZATRPAN POZIVIMA NEZADOVOLjNIH GRAĐANA
> Članak:

INFORMATIVNI CENTAR NBS JUČE ZATRPAN POZIVIMA NEZADOVOLjNIH GRAĐANA

Informativnom centru Narodne banke Srbije juče se samo do podneva javilo gotovo 
hiljadu građana željnih da saznaju više o tome kako se izvući iz zagrljaja 
alavih komercijalnih banaka, koje su sav teret mera NBS na suzbijanju inflacije 
natovarile na leđa klijenata. Podsetimo, nako što je pre dvadesetak dana NBS 
povećala obavezne rezerve za keš i potrošačke kredite, pojedine banke su, 
umesto da malo uštinu vlastitu maržu, podigle kamate, zaračunavajući te nove 
stope čak i na neotplaćene delove već podignutih zajmova. I pored načelne ocene 
da je u pitanju nekorektan poslovni potez, Narodna banka je priznala da ona 
jednostavno nema ovlašćenja da utiče na kamatnu politiku komercijalnih banaka, 
a pogotovo ne na ugovorom definisane odnose, utoliko pre ako su klijenti svojim 
potpisom pristali na to da banka u toku otplate kredita može da menja prvobitne 
uslove. Ipak, u nameri da koliko toliko pomogne građanima koji su ovih dana 
dobili od banaka "čestitke" sa obaveštenjem da im je rata ubuduće par 
(desetina) evra viša nego kada su potpisivali ugovor o zajmu, NBS im je od 8 do 
21 čas na raspolaganje stavila svoj Informativni centar, odnosno telefon 0800 
111 110, kao i imejl informativnicentarŽnbsiu. Pored podataka o bankama (sa sve 
kontakt telefonima) koje pod povoljnim uslovima odobravaju kredite za 
refinasiranje spornih zajmova, od infoslužbe NBS se dobije i uputstvo šta, 
zapravo, znači podizanje tog novog kredita zarad otplate starog, zatim 
objašnjenje da uslovi refinansiranja zavise od kvaliteta dužnika i konkretne 
ponude svake banke, a tu su i neka druga razjašnjenja, poput onog da za taj 
potez u osnovi nije neophodna saglasnost Kreditnog biroa. "Naš vam je savet da 
najpre odete do banke kod koje već imate podignut kredit da se raspitate da li 
ćete imati nekih dodatnih troškova prilikom prevremenog vraćanja tog zajma, a 
da se nakon toga dobro informišete kod navedenih poslovnih banaka kakvi su 
uslovi za refinansiranje kredita", jedno je od uputstava koje smo čuli od veoma 
ljubazne službenice Informativnog centra NBS.