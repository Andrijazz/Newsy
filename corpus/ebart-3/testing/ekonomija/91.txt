> Izvor: ebart
> Datum: 
> Rubrika: ekonomija
> Naslov: Izmenjeni Zakon o porezu na dodatu vrednost na snazi početkom jula
> Članak:

Izmenjeni Zakon o porezu na dodatu vrednost na snazi početkom jula

Predlog zakona o izmenama i dopunama Zakona o porezu na dodatu vrednost, sudeći 
prema najavi predlagača (Ministarstvo finansija) trebalo bi da bude usvojen do 
kraja juna, što znači da bi već početkom jula trebalo da stupi na snagu. 
Najznačajnije izmene Zakona o PDV odnose se na snižavanje stope PDV, sa 18 na 
osam odsto, na prvi prenos prava raspolaganja stambenim objektima. Uslov je da 
se u roku od pet godina od dana kada je izvršen prvi prenos, ne sme promeniti 
namena stambenog objekta u poslovni prostor, recimo. Imajući u vidu činjenicu 
da su investitori, nakon uvođenja PDV, podigli cene novih stanova za oko 13 
odsto, snižavanje stope PDV trebalo bi u najmanju ruku da rezultira 
pojeftinjenjem novoizgrađenih objekata za deset odsto, tako da bi u odnosu na 
prošlu godinu, stanovi bili skuplji za oko tri odsto. Međutim, kako naglašavaju 
stručnjaci za promet nekretnina, teško je poverovati u ovakav ishod. Oni, takođ
e tvrde, da smanjenje poreske stope na novoizgrađene objekte može obradovati 
samo mali broj građana koji mogu da kupuju nove stanove, a čije je učešće u 
ukupnom prometu stanovima zanemarljivo.
Pored svežeg i rashlađenog voća, povrća, mesa i riba, nižom stopom PDV od osam 
odsto biće oporezovani i smrznuto, a u režim oporezivanja po posebnoj stopi 
uvršteni su i med, žitarice, suncokret, soja, šećerna repa i uljana repica, svi 
lekovi (sa i bez liste), kao i lekovi za upotrebu u veterini, kompletna krmna 
smesa za ishranu stoke i živa stoka. Za deset odsto biće snižena i stopa poreza 
na ulaznice za bioskopske i pozorišne predstave, sajmove, cirkuse, zabavne 
parkove, koncerte (muzička događanja), izložbe, sportske događaje, muzeje, 
galerije, botaničke bašte, zoološke vrtove. 
Plaćanja poreza na dodatu vrednost sa pravom na odbitak prethodnog poreza 
oslobođene su slobodne carinske prodavnice (fri šopovi) kao i isporuka robe iz 
tih prodavnica fri šopovima na aerodromima otvorenim za međunarodni saobraćaj. 
Porez na dodatu vrednost neće se plaćati ni na dobra koja se uvoze na osnovu 
ugovora o donaciji, odnosno kao humanitarna pomoć (čl. 26. Zakona).
Predlogom Zakona predviđeno je da oporezivu razliku, kao osnovicu za 
oporezivanje, koriste samo obveznici koji se bave prometom polovnih dobara 
(motorna vozila, umetnička dela, kolekcionarska dobra i antikvitete) uz odbitak 
PDV koji je sadržan u toj razlici. Predloženo je, takođe, da poreski obveznik, 
po isteku roka za podnošenje poreske prijave za tekući poreski period, može da 
traži povraćaj neiskorišćenog poreskog kredita. Ukoliko poslanici usvoje 
Predlog, pravo na povraćaj PDV dobiće i tradicionalne crkve i verske zajednice. 
U Predlogu zakona o izmenama i dopuna Zakona o PDV naglašava se i da se u cilju 
izbegavanja dvostrukog oporezivanja, prometom dobara i usluga neće smatrati 
promet putničkih automobile, motocikala, plovnih objekata i vazduhoplova za 
koja pri nabavci obveznik PDV nije imao pravo na odbitak prethodnog poreza u 
potpunosti ili srazmerno (ne obračunava se niti plaća PDV).
U obrazloženju Predloga, stoji da je osnovni razlog za donošenje ovog zakona 
dalje smanjivanje sive ekonomije i usaglašavanje sistema oporezivanja sa 
direktivom evropskih zemalja.