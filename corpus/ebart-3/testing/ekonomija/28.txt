> Izvor: matf
> Datum: 
> Rubrika: ekonomija
> Naslov: SINDIKALCI U JAT PITAJU
> Članak:


POJEDINI sindikati "JAT Ervejza" oštro se protive nameri da se na sednici 
Upravnog odbora, zakazanoj za danas, odlučuje o promeni statusa naše nacionalne 
aviokompanije. Oni zahtevaju da se strateške odluke, od kojih zavisi budućnost 
JAT-a, ne usvajaju pre održavanja parlamentarnih izbora u Srbiji.
Jedinstvena sindikalna organizacija JAT-a, kao jedan od ukupno 25 sindikata u 
preduzeću, zahteva da se "stopiraju sve odluke vezane za restrukturiranje, 
pripremu za privatizaciju, promenu organizacije i druge odluke koje imaju za 
posledicu promenu statusa kompanije ili zaposlenih".
Predstavnici zaposlenih rekli su nam da nijedan sindikat JAT-a nije konsultovan 
prilikom priprema pomenutih rešenja. Sindikalci se pitaju čemu žurba pri 
donošenju ovako značajnih odluka.