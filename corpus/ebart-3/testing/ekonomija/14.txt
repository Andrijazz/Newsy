> Izvor: ebart
> Datum: 
> Rubrika: ekonomija
> Naslov: Američki "Univorld" najavio procvat "Putnika"
> Članak:

Američki "Univorld" najavio procvat "Putnika"

Nemamo Dubrovnik, ali imamo banje i reke, poručio Srba Ilić, predsednik 
američke kompanije

BEOGRAD - Srba Ilić, predsednik američke kompanije "Univorld", juče je, povodom 
okončanja postupka privatizacije "Putnika", izrazio nadu da će i ostale 
kompanije iz SAD slediti njegov primer i ulagati svoj novac u SCG, "gde je 
možda najbolja investiciona klima u Evropi". On je izjavio da ovim ulaganjem 
vraća dug Srbiji koja ga je školovala i poručio Srbima u dijaspori "da ne 
odlažu odluku da ovde investiraju svoj novac". 
Ilić je pre dva dana isplatio državi 5,2 miliona dolara za 70 odsto kapitala 
naše najstarije turističke kuće i obezbedio garancije za investicioni program 
od 45 miliona dolara, kao i socijalni program od pola miliona dolara. 
Ilić je najavio promociju kontinentalnog i morskog turizma Srbije i Crne Gore i 
dovođenje stranih turista u SCG kao i osnivanje potpuno novih delatnosti, a 
među prvima prve rečne kompanije za krstarenje Dunavom i Rajnom koja će 
startovati 2005. godine. Prema njegovim rečima "Putnik" će ubuduće biti uposlen 
i kao turoperator za opsluživanje svih inostranih brodova koji plove južnim 
tokom Dunava. Turizam može biti značajna privredna grana Srbije, pa ako 
strancima ne možemo ponuditi  Dubrovnik, možemo banje i Dunav koji su neiscrpno 
turističko blago, istakao je Ilić. 
Od 2. jula brodom "Sirono" moći će da se razgleda Beograd i plovi do Novog Sada 
ili on iznajmi u privatne svrhe, istakao je Ilić. Prema njegovim rečima brod 
"Sirano", vredan dva miliona evra, neće donositi profit, već će troškovi 
plovidbe biti subvencionirani, što će inače biti pravilo i za još neke  
delatnosti "Putnika".   
Ilić je rekao da je rano za iznošenje detaljnih planova jer tek sledi 
finansijska i kadrovska analiza "Putnika", ali je obećao da nijedan od 820 
radnika u naredne tri godine neće biti otpušten. On nije želeo da prognozira 
kako će se rešiti problem imovine "Putnika" u Hrvatskoj, objasnivši da je reč o 
delikatnom pitanju koje će se rešavati na državnom nivou.    
- Slučajnost je da je upravo na ovaj dan 1923. godine "Putnik" i osnovan kao 
Zadruga za saobraćaj i strance u Beogradu. To je ujedno i jedina kompanija na 
ovim prostorima koja u kontinuitetu radi od perioda kraljevine do današnjeg 
dana, precizirao je Ilić i dodao da je njegova namera da naša najstarija 
turistička kuća ponovo postane "lokomotiva" za dovođenje stranaca u Srbiju. 
Menadžment kuće će, prema Ilićevim rečima, ostati isti, a "Putnik" će poslovati 
kao član "Univorld" kompanije koja ima firme i u Švajcarskoj, Holandiji, 
Rusiji, SAD i Kini.  
Mirjana Stanković generalni direktor "Putnika", izjavila je da je "Putnik" 
dobio strateškog partnera sa kojim sarađuju već nekoliko godina. Ova turistička 
kuća ima hotele u Beogradu, Kopaoniku, Bečićima,  objekte na ostrvu Sveti Marko 
kod Tivta, veliki broj poslovnica po Srbiji , a bavi se i renta karom.