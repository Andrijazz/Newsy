> Izvor: ebart
> Datum: 
> Rubrika: ekonomija
> Naslov: LJUBLJANA - Prodor na tržišta bivših jugoslovenskih republika je dvosekli mač, 
> Članak:

LJUBLJANA - Prodor na tržišta bivših jugoslovenskih republika je dvosekli mač, 
jer Slovenija, s jedne strane, ima trgovinske suficite u razmeni s njima, ali s 
druge biva uvučena u poslovne čarke koje očigledno štete i njenim političkim 
odnosima, ocenjuje slovenačko Delo.
U komentaru lista se ukazuje da slpvenačke firme često navaljuju na tržišta 
bivše Jugoslavije "na vrlo glup način, tako da ne čudi što često postaju žrtve 
trikova lokalnih vlasti i birokrati, čiji se mentalitet ni malo nije promenio 
od vremena Otomanske imperije".
Slovenija, naime, prema navodima teksta, ne treba da umišlja da je posrednik 
između Evrope i "ovog nesrećnog regiona".
"Naša bivša južna braća pokušavaju bukvalno da isteraju Sloveniju, i imaju 
uspeha. Naročito Hrvatska, koja čini sve što može da nas odseče od jugoistočnih 
tržišta", ukazuje list. Pojedina slovenačka preduzeća se tiho, ali odlučno 
vraćaju u region, ali je istovremeno sve više "kauboja" koji su prečesto 
gledali emisiju "Želite li da postanete milioner". Zaključivši da nema ničeg 
goreg od kombinacije gluposti i pohlepe, Delo ističe da je vreme da vlada u 
Ljubljani sveobuhvatno zaštiti svoje investicije kao što, na primer, čini 
američka vlada, otvoreno dajući podršku svojim kompanijama mobilne telefonije. 
Slovenački prevarant Davorin Sadar, kojeg je nedavno uhvatila policija u SAD 
zbog nezakonite trgovine akcijama, bio bi dobrodošao na terenima bivše 
Jugoslavije, gde se poternice Interpola i onako ne poštuju, zaključio je list u 
članku naslovljenom "Ko želi da postane milioner?"