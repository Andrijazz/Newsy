> Izvor: matf
> Datum: 
> Rubrika: ekonomija
> Naslov: ČETIRI PETINE MOBILNIH STIGNU NELEGALNO
> Članak:


Švercovani aparati jeftiniji, pa se retko ko odlučuje na kupovinu legalno 
uvezenih. Jedva uspevamo da držimo korak sa švercerima - kažu u "Simensu"

BEOGRAD - Oko 80 odsto mobilnih telefona u specijalizovane prodavnice širom 
Srbije stiglo je nelegalnim kanalima, utvrđeno je nedavno u velikoj akciji 
Ministarstva finansija i Republičke uprave carina. Paradoksalno, ali krivac za 
ovakvo stanje je, izgleda - visoka carinska stopa od čak 16 odsto.
Na gubitku su svi - malobrojni legalni uvoznici, država i najviše korisnici,  u 
čije ruke stižu dekodirani aparati sumnjivog kvaliteta, koji se, potom, vrlo 
često kvare.
Prema rečima Obrada Spremića, generalnog direktora "Simens Beograd", tržište 
Srbije i Crne Gore danas beleži ogroman rast u telekomunikacijama, ali to ne 
znači i najveći promet. Firme koje posluju u skladu sa zakonom, zbog visoke 
carine, jedva uspevaju da održe korak sa sivom ekonomijom.
- U većini evropskih zemalja, pa čak i našem neposrednom okruženju, carinske 
stope za mobilne telefone su između jedan i tri odsto - navodi Spremić. - 
Dakle, kada bi država smanjila carinu na, recimo, dva odsto, naši telefoni bi, 
automatski, pojeftinili za 14 odsto. Ovako, došli smo do toga da su samo oni 
koji hoće 100 odsto da budu sigurni u kvalitet aparata spremni da kupe 
originalne, našem tržištu namenjene telefone. Većina, ipak, za sada pazari 
švercovane, jer je u našem društvu cena i dalje presudni faktor, a oni su 
jeftiniji bar 15 odsto.
Naši zakoni u ovoj oblasti još nisu usklađeni sa evropskim normama i 
standardima. Posledica toga je da inostrane firme koje rade u Srbiji ne mogu da 
posluju kao u svetu, što bi podrazumevalo i otvaranje proizvodnih pogona u 
kojima bi radili domaći stručnjaci.
"Simens" bi u Srbiji mogao da posluje kao i svuda u razvijenom svetu - ističe 
Spremić. - Na tržištu Srbije i Crne Gore prošle godine ostvarili smo promet od 
103,3 miliona evra, a za ovu godinu smo planirali 152,8 miliona evra. Od toga, 
49 odsto naših aktivnosti su iz oblasti telekomunikacija, 31 odsto - 
energetika, osam odsto - železnica, sedam odsto - industrija i pet odsto - 
medicinska oprema. Ovde bismo mogli da proizvodimo softverska rešenja za velike 
sisteme daleko kvalitetnije i jeftinije nego u nekim drugim zemljama u kojima 
"Simens" već radi. Ali, osnovna prepreka su, za sada, zakoni.