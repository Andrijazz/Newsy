> Izvor: ebart
> Datum: 
> Rubrika: ekonomija
> Naslov: POSLOVODSTVO EPS, UPRKOS ŠTRAJKU, NESTAŠICI , OBEĆAVA
> Članak:

POSLOVODSTVO EPS, UPRKOS ŠTRAJKU, NESTAŠICI , OBEĆAVA

Niti očekujemo, niti planiramo redukcije električne energije, sve dok se štrajk 
odvija u zakonskim okvirima, kažu nadležni u EPS

BEOGRAD - Potrošači u Srbiji ne bi, ni u kom slučaju, trebalo da restrikcijama 
plate ceh najnovijeg štrajka radnika EPS, Elektromreže Srbije i JP Podzemni 
kopovi uglja. Umanjenje proizvodnje struje od deset odsto juče se nije osetilo 
"na naponu", ali je, izgleda, ubrzalo pregovore Sindikata EPS i predstavnika 
Vlade.
- Tačno je, popodne će pregovori biti nastavljeni, u najboljoj nameri da se što 
pre završe i to na obostrano zadovoljstvo - potvrdio nam je juče pre podne 
Željko Martinović, iz Ministarstva rudarstva i energetike.
Smanjenje proizvodnje struje za deset odsto predstavlja oko 14 miliona 
kilovat-časova (proizvodnja je bila 142 miliona). Maksimalan proizvodni 
kapacitet svih elektrana EPS je 150 miliona kilovat-časova dnevno, pa 
poslovodstvo EPS ne očekuje da će, zbog tekućeg štrajka doći do problema u 
snabdevanju potrošača u narednih nekoliko dana, uprkos najavi Sindikata da će 
uz smanjenje proizvodnje struje za deset odsto, za isti procenat umanjiti i 
otkopavanje uglja.
- Niti očekujemo, niti planiramo redukcije, nadajući se da će se protest 
Sindikata odvijati u skladu sa uredbom o štrajku u javnim preduzećima - 
saopštili su juče u EPS.
Ali, Momčilo Cebalović, direktor Direkcije EPS za odnose sa javnošću, kaže za 
"Novosti":
- Više se pribojavamo smanjenja isporuke gasa iz Rusije, jer bi to moglo da 
dovede do pada kvaliteta grejanja iz toplana i još masovnijeg korišćenja 
grejalica u stanovima i kancelarijama. Pogotovo što meteorolozi najavljuju veće 
zahlađenje u idućoj sedmici. Zato i apelujemo na nadležne da toplanama hitno 
obezbede mazut.
U planu poslovanja za ovu godinu EPS je uneo i stavku uvoz struje i to za 
slučaj da potrošnja premaši mogućnosti srpskih elektrana. Za uvoz, međutim, na 
računima kompanije nema nikakvih deviza, a na berzama kilovat se ovih dana 
prodaje po ceni od pet evro centi (EPS-ov kilovat čas košta 3,2 evro-centa). 
Zato se može očekivati da će električna kompanija do maksimuma raubovati zalihe 
uglja ispred termoelektrana, ali i hidroakumulacije u kojima su zalihe vode - 
"do vrha".
Poduži štrajk smanjenjem iskopa lignita, i obaranjem proizvodnje struje za 
deset odsto, uz naglo zahlađenje, tvrde upućeniji u elektroenergetiku, ipak bi 
brzo (verovatno za dve nedelje) "pojeli" zalihe uglja i vode u akumulacijama, 
namenjene da "traju" do kraja zimske sezone. U tom slučaju, Srbija bi se našla 
pred samo dva izbora - ili restrikcija ili veliki uvoz struje.