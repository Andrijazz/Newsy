> Izvor: matf
> Datum: 
> Rubrika: ekonomija
> Naslov: svet biznisa u danasu
> Članak:


Singapur - Cena sirove nafte na azijskom tržištu premašila je juče prvi put, 
psihološku granicu od 50 dolara za barel (159 litara). Barel lake američke 
nafte za isporuke u novembru juče ujutro je u Aziji koštao 50,47 dolara. Nakon 
zvaničnog zaključenja preksinoćnog poslovanja na berzi u Njujorku cena nafte je 
nastavila da raste pod uticajem vesti o sporom oporavku američke proizvodnje 
nafte posle naleta uragana Ivan i tenzija u zemljama koje su ključni 
proizvođači - Saudijskoj Arabiji, Iraku i Nigeriji.
Nafta poskupljuje uprkos uveravanjima predsednika Organizacije izvoznica nafte 
(OPEK) da članice tog kartela pokušavaju da nađu način da stabilizuju tržište, 
budući da njihova odluka da od 1. novembra povećaju dnevnu proizvodnju za 
milion barela nije uspela da obori cene.
- Izbijanje novih sukoba u Nigeriji, sedmom svetskom izvozniku nafte, gde 
pobunjenici pokušavaju da osvoje velika južna naftonosna polja uticalo je na 
najnoviji skok cena, ali je uragan Ivan ipak najviše doprineo poskupljenju - 
kaže Daniel Hejns, energentski analitičar iz ANZ Banke u Melburnu.
Prema zvaničnim podacima, SAD su u poslednje dve nedelje, zbog uragana Ivan, u 
Meksičkom zalivu izgubile više od 11 miliona barela nafte. Američka uprava za 
rudarstvo saopštila je da se dnevna proizvodnja nafte u Meksičkom zalivu kreće 
oko 1,2 miliona barela dnevno, to je 29 odsto ispod normalnog nivoa, a od 13. 
septembra u tom regionu izgubljeno je 1,9 odsto godišnje proizvodnje.
AP