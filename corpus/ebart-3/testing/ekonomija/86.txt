> Izvor: ebart
> Datum: 
> Rubrika: ekonomija
> Naslov: ULAZI U RAFINERIJU U PANČEVU JUČE PROHODNI
> Članak:

ULAZI U RAFINERIJU U PANČEVU JUČE PROHODNI

Većina vlasnika privatnih pumpi nije uzela učešće u blokadi, nadajući se da će 
im Vlada odobriti povećanje maloprodajne marže 

BEOGRAD - Najavljena blokada izlaza iz rafinerija nafte u Novom Sadu i Pančevu 
cisternama privatnih vlasnika pumpi, juče nije uspela. Neke od članica tog 
udruženja odustale su od ovog protesta tvrdeći da se "nadaju da će Vlada Srbije 
brzo povećati malprodajnu maržu sa četiri na pet dinara po litru prodatog 
goriva. Manji deo privatnika, članova Udruženja vlasnika benzinskih pumpi, 
poslao je četrdesetak cisterni u Pančevo, ali su se one, uglavnom, negde usput 
zagubile. Pred kapijom Rafinerije u Pančevu juče u podne bilo ih je svega - 
nekoliko.
Razlozi za protest privatnih pumpadžija je, kako sami tvrde, niska cena 
maloprodajne marže i neredovna isporuka goriva koje preuzimaju iz NIS, zbog 
čega u poslovanju "knjiže" gubitke.
Predstavnici Vlade Srbije članovima ovog udruženja privatnika obećali su još 
uoči Nove godine da će, uz tada odobreno povećanje od jednog dinara, "uskoro 
marža porasti i više". Potom je u ministarstvima energetike i finansija 
sačinjen predlog da marža bude ukupno pet dinara po litru goriva. Taj predlog, 
poduže stoji u Vladi, i kako je najavljeno juče, mogao bi već danas, a 
najkasnije do narednog četvrtka, da bude usvojen i odmah primenjen u praksi.
Takva najava pokolebala je privatna preduzeća koja se bave prometom derivata 
nafte, i ona su "blokadu rafinerija" praktično stavila "na led", čekajući potez 
Vlade.
A što se isporuka goriva tiče, jedino evrodizela nema dovoljno, jer ga, zbog 
remonta, već mesec i po dana ne proizvodi rafinerija NIS u Novom Sadu, a 
proizvodna linija u rafineriji u Pančevu nedovoljna je da nadoknadi količinu 
potrebnu tržištu. NIS je obećao da će do sredine maja uvesti četiri hiljade 
tona tog goriva i njime snabdeti svoje i privatne pumpe.
- To su količine za samo nekoliko dana, i do nas ona neće stići, jer nam NIS ne 
šalje redovno ni ostale vrste goriva - tvrde nezadovoljni privatnici.
Milan Rakić, predsednik udruženja privatnih vlasnika pumpi Srbije najavio je za 
danas vanrednu Skupšinu svojih članova. Ona će se održati u Pančevu i na njoj 
će biti doneta odluka o "daljim koracima".