> Izvor: ebart
> Datum: 
> Rubrika: ekonomija
> Naslov: ELEKTROPRIVREDA SRBIJE PRIPREMA NOVI TENDER ZA KUPOVINU 1,5 MILIONA DIGITALNIH 
> Članak:

ELEKTROPRIVREDA SRBIJE PRIPREMA NOVI TENDER ZA KUPOVINU 1,5 MILIONA DIGITALNIH 
BROJILA

Od namere da u narednih pet godina zamenimo 1,5 miliona strujomera novim, 
digitalnim, nećemo odustati - tvrdi rukovodstvo EPS. Tender poništen zbog 
prigovora da su "kriterijumi namerno previsoki". EPS traži od Uprave za javne 
nabavke saglasnost da primeni standarde kakvi važe u EU

BEOGRAD - Strujomeri su ovih dana postali opsesija, pa i prava noćna mora 
mnogih poslovodstava i biznismena širom Srbije, ali i njihovih kolega u 
inostranstvu. Jer, onaj ko dobije šansu ove jeseni da u narednih pet godina 
napravi i isporuči Elektroprivredi Srbije 1,5 miliona električnih brojila 
(vrednih preko 150 miliona evra) mirno može da kaže da je završio - posao 
decenije. Zato konkurs kojim EPS bira isporučioce, proizvodi grozničavu 
atmosferu, brojna sumnjičenja i pritiske na državnu električnu kompaniju i 
Vladu Srbije, kakvi se odavno ne pamte.
Nedavni pretkvalifikacioni tender, kojim je EPS pokušao da dođe do firmi koje 
mogu da proizvedu najsavremenije strujomere u velikim serijama, poništen je 22. 
septembra. Razlog: žalba jednog od učesnika ne prestroge kriterijume "kakvi ne 
važe ni u najrazvijenijim zemljama".
- Visok kvalitet tih uređaja, čiji ćemo mi biti vlasnici, neophodan je, a tako 
nešto postiže se isključivo primenom standarda koji važe u EU. Dakle, ne 
odustajemo od vrhunskog kvaliteta, povoljne cene i obaveze da onaj kome 
prepustimo posao, može da pravi strujomere u serijama većim od po pola miliona 
komada godišnje - kažu u EPS, uz napomenu:
- Domaći standardi prevaziđeni su još pre tri decenije. Strujomeri koji se sada 
koriste u Srbiji su odavno zastareli, oni ne mere tačno utrošak struje, preko 
njih je nemoguće elektronsko, digitalno očitavanje stanja, niti omogućuju 
internet i slične veze. Dakle, kriterijume nećemo spuštati.
Propašću niške EI, u Srbiji je odavno praktično ugašena i proizvodnja 
strujomera. Tek na nagoveštaje da EPS ulazi u veliku modernizaciju i na ovom 
polju, počela su da se javljaju manje firme, uglavnom privatne. Izazov - učešće 
u poslu od 150 miliona evra (samo u prvih pet godina, jer u sledećih pet EPS 
takođe namerava da zameni preostalih 1,5 miliona brojila) - doveo je proteklih 
meseci do formiranja potpuno novih manjih privatnih preduzeća, kojima su 
"strujomeri" jedini cilj.
Na pomenutom poništenom prettenderu EPS javilo se 14 ponuđača iza kojih je 
stajalo više od 20 firmi, od čega su dve trećine bile domaće.
- Ovim ponuđačima predtenderom nuđeno je da proizvedu najpre seriju od 20.000 
brojila, za šta je EPS izdvojio 50 miliona dinara iz vlastitih izvora. Do kraja 
ove godine EPS namerava da raspiše tender za kupovinu 150.000 brojila koje će 
kreditom od 13,8 miliona evra finansirati Evropska agencija za obnovu i razvoj. 
U međuvremenu, predtenderom je Stručni savet EPS pokušao da dođe do grupe 
proizvođača na koju bi mogao da računa u kompletnoj zameni sadašnjih mehaničkih 
brojila novim, digitalnim...
Svakako da želimo da ovaj posao dobiju domaće firme. Ipak, obaveza da dođemo do 
velike serije najkvalitetnijih strujomera tera nas da gledamo, pre svega 
interes EPS. Zato, ponavljamo, vrata su otvorena svima - kažu u 
Elektroprivredi, čekajući saglasnost Uprave za javne nabavke Srbije na tehničke 
kriterijume  na osnovu kojih će u domaćinstva u Srbiji ubuduće ulaziti 
digitalna brojila.
- Tačno je da danas svako može u Srbiju iz Malezije ili Kine da uveze 
mikročipove, da na istoku, ili na zapadu kupi i plastične kutije, pa sve to da 
sklapa ovde. Ali, koliko u tome ima kvaliteta, i koliko takvi mogu da "zalegnu" 
za kontigentima kojima je krajnji broj - tri miliona strujomera? Ali, ako neki 
zaista mogu sve to da obezbede, onda neka izvole, i neka prave digitalna 
brojila kakva koriste nemačka, britanska, italijanska ili neka druga 
domaćinstva, kažu u Tehničkom savetu EPS.