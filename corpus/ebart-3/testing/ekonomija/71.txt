> Izvor: ebart
> Datum: 
> Rubrika: ekonomija
> Naslov: Šta stoji iza priče o lošoj prodaji PIK Takova
> Članak:

Šta stoji iza priče o lošoj prodaji PIK Takova

BEOGRAD-Povodom tvrdnji opštinskog rukovodstva Gornjeg Milanovca da je 
poljoprivredni kombinat Takovo prodat ispod cene i da treba napraviti reviziju 
privatizacije, Aleksandar Vlahović, bivši ministar privatizacije i privrede, 
kaže da je ova firma prodata u regularnoj tenderskoj proceduri gde su svi 
zainteresovani kupci mogli da daju svoju ponudu.
- To licitiranje koliko koje preduzeće vredi od strane onih koji ne znaju kako 
se firme prodaju u procesu privatizacije ne treba ni komentarisati jer se 
koristi u dnevnopolitičke svrhe. Međutim, žalosno je što se na taj način 
radnici vrlo često koriste za manipulaciju - objašnjava Vlahović i dodaje da se 
pre prodaje Svislajonu dobro znalo kako je Takovo poslovalo i da je prošle 
godine imalo gubitak od preko 900 miliona dinara.
Vlast u ovoj opštini inače drži koalicija socijalista i radikala, sa PPSS i 
SDP. Takovo je, inače, prodato prošlog januara i Svislajon je 70 odsto kapitala 
ovog kombinata platio tri miliona evra. Rodoljub Drašković, predsednik 
poslovnog sistema Svislajona izjavio je maja ove godine, tri meseca posle 
kupovine ovog kombinata, da je uposlenost kapaciteta povećana sa 22 na 38 
odsto, izvoz za čak 70 odsto. Tada niko nije osporio ove poslovne rezultate, 
kao ni informciju da 3.800 radnika redovno prima nešto uvećane zarade i da se 
posluje bez gubitaka. Drašković namerava da PIK Takovo za četiri godine postane 
jedna od tri vodeće prehrambene kompanije u Evropi. Opštinsko veće Gornjeg 
Milanovca iznosi tvrdnju da Takovo vredi 98 miliona evra, a da je prodato za 
samo tri miliona evra. U Agenciji za privatizaciji povodom iznetih tvrdnji o 
lošoj prodaji Takova kažu da je jedino tačno da je kupac, mimo ugovora, preneo 
deo poslovnih aktivnosti na zavisna preduzeća, i da postoji mogućnost da se 
ovaj problem reši potpisivanjem aneksa ugovora.