> Izvor: ebart
> Datum: 
> Rubrika: ekonomija
> Naslov: Kampanja prerade šećerne repe u "Crvenki" počinje 20. septembra
> Članak:

Kampanja prerade šećerne repe u "Crvenki" počinje 20. septembra

Crvenka - Kampanja vadjenja i prerade šećerne repe u Fabrici šećera u Crvenki 
počeće posle 20. septembra, a zamenik generalnog direktora Dragan Popović, za 
Danas kaže da će prinosi, po svemu sudeći, biti niži za oko 30 odsto nego 
prošle godine, kada je po hektaru dobijeno 46 tona korena šećerne repe. Na ovom 
području repom je zasejano 12.500 hektara, a usev je očuvan na 8.500 hektara, 
jer su mraz i suša u velikoj meri smanjili prinos. Ovo će biti jedna od 
najslabijih kampanja.
- Prema proizvođačima repe ispoštovaćemo ugovorne odredbe, a to podrazumeva 
otkupnu cenu od dva dinara po kilogramu, a verujem da će i država uvažiti 
teškoće ratara zbog suše i isplatiti premiju. Šećerane će se naći u nepovoljnom 
položaju zbog niske cene šećera na domaćem tržištu, čiju prodaju guši i uvozni 
šećer, a izvoz u EU, gde je cena znatno viša, je onemogućen, ističe Popović.
U "Crvenki" se nadaju da će koks ipak  blagovremeno stići u fabriku, a trenutno 
je na baržama, koje su zbog niskog vodostaja bile zarobljene na Dunavu.