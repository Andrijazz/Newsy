> Izvor: matf
> Datum: 
> Rubrika: ekonomija
> Naslov: Preduzeća iz Srbije na Sajmu informacionih tehnologija CEBIT 2004
> Članak:


Beograd - Predstavnici Udruženja informatičke delatnosti Privredne komore 
Srbije, Agencije za strana ulaganja i promociju izvoza (SIEPA) i  preduzeća 
koja se bave informacionom tehnologijom održali su juče sastanak radi dogovora 
o nastupu na sajmu informacionih tehnologija CEBIT, koji će se od 18. do 24. 
marta 2004. godine održati u Hanovaru. 
- Posle ovogodišnjeg dobrog nastupa na CEBIT ukazala se i potreba da unapredimo 
naš zajednički nastup. Za naredni sajam smo predvideli veći prostor, mnogo 
ozbiljniji i profesionalniji štand, koji će biti interaktivan, kako bi 
preduzeća mogla što bolje da promovišu svoje sadržaje i ostvare veći broj 
kontakata, rekla je Irena Posin, predstavnik Agencije za strana ulaganja i 
promociju izvoza. 
Ona je naglasila da je opredeljenje Agencije - trajna saradnja sa preduzećima, 
kako bi se uspostavio međusobni kontakt i kako bi Agencija postala "pomoćnik u 
rastu preduzeća".
Radmila Medaković, sekretar Udruženja informatičke delatnosti istakla je da su 
PKS i nemački GTZ, počeli izradu kataloga industrije softvera, koji će 
obuhvatiti sve firme sa područja Srbije i biće namenjen prvenstveno inostranim 
partnerima.