> Izvor: ebart
> Datum: 
> Rubrika: ekonomija
> Naslov: ŽETVA U SMEDEREVSKOM KRAJU
> Članak:

ŽETVA U SMEDEREVSKOM KRAJU

SMEDEREVO - Žetva pšenice u smederevskom kraju je ovih dana u punom jeku. 
Ratari koriste tople i suve dane da pokupe letinu, a kombajneri zadovoljno 
trljaju ruke. Usluge kombajniranja se naplaćuju između 80 i 100 evra po 
hektaru, a ponekada se za ovaj posao uzima žito, sve zavisi od odgovora.
Ovogodišnji rod pšenice u Podunavskom okrugu je više nego dobar. Mada je 
pšenicom ove godine zasejano 9000 hektara što je za 50 odsto manje od 
prethodnih ratari su zadovoljni prinosom koji se kreće između 3 i 4 tone po 
hektaru, ali ne i cenom.
Dragan Nešić iz Radinaca koji se pored posla u fabrici bavi i poljoprivredom 
pod žitom ima samo dvadeset ari.
- Žito sejem tek toliko da imam za sebe. Ostatak menjam za brašno prema 
potrebi. Rod je bio dobar, mada smo se bojali za prinos jer je bilo poplava, 
mnogo kiše i vlage. Na žalost cena je daleko ispod realne pa teško i da 
troškove pokrivamo - priča Nešić.
Deo ovogodišnjeg prinosa žita sa njiva u Podunavskom okrugu biće smešten u 
silose Mlinsko-pekarskog preduzeća "Napredak" u Velikoj Plani gde je do sada 
uskladišteno oko 5.500 tona pšenice. "Napredak" pšenicu plaća 9,5 dinara i u 
dogovoru sa proizvođačima, u tri rate. Ukoliko se ratari još nisu opredelili za 
prodaju ili razmenu, pšenica može da njihovu odluku sačeka u ambarima ovog 
preduzeća.