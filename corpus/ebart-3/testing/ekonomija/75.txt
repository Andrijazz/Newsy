> Izvor: ebart
> Datum: 
> Rubrika: ekonomija
> Naslov: ODBORNICI SO NOVA VAROŠ O REORGANIZACIJI EPS
> Članak:

ODBORNICI SO NOVA VAROŠ O REORGANIZACIJI EPS

NOVA VAROŠ - Odbornici Skupštine opštine juče su bili jednodušno odbili predlog 
reorganizacije Elektroprivrede Srbije koji predviđa utapanje četiri centrale 
"Limskih HE" u "Dinske HE" u Bajinoj Bašti i seobu žiro-računa. Prihvatljiva 
je, kako je rečeno, varijanta da u proizvodnji hidroenergije bude jedna 
kompanija sa tri preduzeća - u Đerdapu, Bajinoj Bašti i Novoj Varoši.
- Ne sporimo ekonomsku opravdanost reorganizacije EPS, ali smo od Ministarstva 
energetike i predstavnika Vlade Srbije zatražili da imaju u vidu političko-
teritorijalne činjenice i da povedu računa o nekim ekonomskim razlozima koji 
idu u prilog opstanku "Limskih HE", - naglasio je Branislav Dilparić, 
predsednik opštine Nova Varoš.
Odbornicima je predočeno da se o reorganizaciji EPS dugo razgovaralo "ispod 
žita", da su odlučivali "mentori" i jači lobiji, a da u radna tela nisu bili 
usključeni predstavnici "Limskih HE". Odbornici su zamerili što se ovo pitanje 
nije pre našlo na dnevnom redu SO i zatražili da se sa stavom odbornika i 
naroda ovog kraja upoznaju i čelni ljudi Srbije, kao i da se insistira na 
gradnji pumpno-akumulacione elektrane "Bistrica" i protočne centrale kod 
Brodareva.