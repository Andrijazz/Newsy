> Izvor: matf
> Datum: 
> Rubrika: ekonomija
> Naslov: CENOVNI UDAR U PREHRAMBENIM TRGOVINAMA U POSLEDNJA DVA I PO MESECA
> Članak:


Povećane cene mesu, mesnim prerađevinama, kafi, šećeru, konditorima, gaziranim 
pićima, ličnoj i kućnoj hemiji... Poskupljenja od tri do 18 odsto

BEOGRAD - Za poslednja dva i po meseca, cene hrane u trgovinama značajno su 
uvećane. Potrošačima je, posle cenovnog "udara" od komunalaca, najteže "palo" 
poskupljenje mesa i prerađevina, ali i hleba i drugih namirnica. U ovom 
periodu, naime, poskupeli su i konditori, gazirana i alkoholna pića, zatim 
sveža riba, kafa...
Proizvodi, koji su početkom januara, uvođenjem PDV za neki procenat 
pojeftinili, potom su, nekoliko nedelja kasnije poskupeli od tri do čak 18 
odsto. Reč je o konditorima, gaziranim pićima, ličnoj i kućnoj hemiji... Sveže 
meso koje je oporezovano po posebnoj stopi od osam odsto, nije odmah 1. januara 
poskupelo, već nešto kasnije. Na spisku poskupljenja našli su se zatim i 
suvomesnati proizvodi - kobasice, viršle, salame, pečenice... kojima je cena 
uvećana i do 12 odsto.
Svinjsko meso bez kostiju krajem decembra u našim trgovinama je koštalo 369, a 
već danas ta cena je 399 dinara. Svinjsko meso sa kostima, umesto 329 košta 356 
dinara. Šunka u crevu sa 354 poskupela je na 399 dinara, dok je posebna 
kobasica (parizer) sa 165 otišla na 175 dinara. Ovde treba naglasiti da su cene 
delikatesa (oporezovane po novoj, nižoj stopi, sa 18 odsto, ranije ona iznosila 
je 20) u početku bile nešto niže da bi usledila poskupljenja.
Od početka godine došlo je i do promene cena, odnosno poskupljenja osnovnih 
namirnica, kao što su hleb, šećer, ali i kafa. Vekna "save" umesto 23 košta 26 
dinara, a porodični hleb od 700 grama skuplji je za dva dinara, pa sada staje 
31,90. Kilogram šećera iz Sente je sa 48 poskupeo na 54 dinara i ovde se, 
saznajemo, sprema novo poskupljenje. Kafa "grand" je sa decembarske cene od 65 
dinara za 200 grama sada je na cenovnom nivou od 79 dinara.
Prema podacima republičkog zavoda za statistiku, cene prošlog meseca porasle su 
za 1,5 odsto u odnosu na januar.
- Sa visokim januarskim rastom od 2,7 odsto, tekući rast maloprodajnih cena u 
prva dva meseca ove godine već je dostigao 4,2 odsto - kaže Vladana Hamović, 
direktor Centra za makroekonomska istraživanja pri IZIT. - Posmatrano na 
godišnjem nivou, februar ove na isti mesec prošle godine, inflacija je 15 
odsto.