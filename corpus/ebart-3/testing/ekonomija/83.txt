> Izvor: ebart
> Datum: 
> Rubrika: ekonomija
> Naslov: Umesto 14. aprila, Zastava Kovačnica i Zastava Alati će na prodaju biti 
> Članak:

Umesto 14. aprila, Zastava Kovačnica i Zastava Alati će na prodaju biti 
ponuđene krajem meseca

Kragujevac - Ministar privrede u Vladi Srbije Predrag Bubalo izjavio je juče da 
bi Zastava kraj aprila trebalo da dočeka sa četiri privatizovane kompanije. On 
je, međutim, izrazio i nezadovoljstvo što će pojedine aukcije Zastavinih 
preduzeće biti odložene, zbog, kako je rekao, "nekompletne dokumentacije i 
nezavršenih poslova u nadležnosti lokalne samouprave".
Podsećanja radi, Agencija za privatizaciju je 14. aprila zakazala aukcijske 
prodaje četiri značajne Zastavine firme - Zastava Kovačnice, Zastave Alata, 
Livnice iz Topole i Zastava Elektro iz Rače Kragujevačke. 
Kako Danas saznaje, ministar Bubalo je nezadovoljan što su aukcijske prodaje 
Zastava Kovačnice i Zastave Alata odložene, i to za 26. april. "Ne znamo tačno 
šta je razlog za odlaganje aukcija Kovačnice i Alata, ali smo načuli da je 
problem nastao zbog nerešenih imovinsko-pravnih odnosa unutar Zastave. 
Očekivanja su da će problem biti rešen za najviše desetak dana, pošto je za 21. 
april u Direkciji za izgradnju grada zakazano usvajanje izmena Generalnog 
urbanističkog plana za Zastavu", kažu za Danas u Zastava Kovačnici.