> Izvor: ebart
> Datum: 
> Rubrika: ekonomija
> Naslov: PRESEK STANjA TELEKOMUNIKACIJA U SRBIJI - DOKLE SMO STIGLI I KUDA IDEMO
> Članak:

PRESEK STANjA TELEKOMUNIKACIJA U SRBIJI - DOKLE SMO STIGLI I KUDA IDEMO

Najveći napredak u ovom  sektoru očekuje se nakon prodaje "Mobi 63", odnosno 
uvođenjem velikog svetskog operatera, a ne nekog ko će preprodati firmu

Piše: prof. dr Jovan Radunović, predsednik UO Republičke agencije za 
telekomunikacije

OSNOVNI zadatak nas u Republičkoj agenciji za  telekomunikacije (RATEL) je da 
stvorimo uslove za otvoreno  tržište u sektoru telekomunikacija, a cilj je da 
osiguramo razvoj telekomunikacija, odnosno omogućimo uvođenje novih servisa i 
podizanje nivoa kvaliteta već postojećih. Zato smo, prema Zakonu o 
telekomunikacijama, zaduženi za izdavanje licenci, dozvola i odobrenja, 
tehničkih pregleda, definisanja, standarda, davanja saglasnosti za uvoz, 
numeracije, mogućnost regulisanja tarifa, kontrole zakupa linija, 
interkonekcije, univerzalnog servisa.
Od 19. decembra prošle godine, kada smo počeli sa  radom, RATEL je izdao više 
od tri hiljade dozvola za radio stanice, registrovao preko 250 
telekumunikacionih javnih i funkcionalnih sistema koji koriste frekvencije, a u 
toku je izdavanje dozvola za TV i radio emitere. U našoj evidenciji su 53 
Internet provajdera, koji opslužuju 720.000 korisnika i 29 operatera kablovske 
televizije,  sa 530.000 pretplatnika.
RATEL je proglasio "Telekom Srbija" za operatera sa većinskim udelom na tržištu 
i time preuzeo regulaciju vođenja tarifne politike u fiksnoj telefoniji, sa 
ciljem daljeg razvoja fiksne mreže i zaštite korisnika. Praktično, time je 
monopol "Telekoma" prestao da postoji, jer tarife mi određujemo. Ko god želi 
može odmah da zatraži izdavanje dozvole za rad u ovoj oblasti i veliko 
interesovanje već postoji. Međutim, otežavajuća okolnost pružanja usluga u 
fiksnoj telefoniji je što su neophodna ogromna ulaganja, pa je i isplativost 
sporija. Zato će, čini mi se, konkurencija u ovoj oblasti, teže stizati.
Najveći napredak, vrlo brzo, očekujem u sektoru mobilne telefonije. Postupak 
izdavanja druge licence za GSM i UMTS, zajedno sa prodajom preduzeća "Mobi 63" 
naslednika "Mobtela", RATEL će završiti do 31. jula.
Uvođenjem stvarno novog, velikog operatera, a ne nekog bankara koji bi samo 
preprodao kompaniju, u Srbiju će ući i prva konkurencija na tržištu. To će, 
neminovno, dovesti do poboljšanja kvaliteta postojećih i razvoja novih usluga, 
pre svega prenosa slike i uvođenje treće generacije.
Postigli smo napredak i u oblasti uvođenja digitalnih TV i radio programa. Naši 
stručnjaci izborili su se u Ženevi i za novi plan, kojim je za celu teritoriju 
Srbije omogućeno pokrivanje sa do 46 TV programa, a u Beogradu do 84 stanice sa 
digitalnom TV slikom. Rok za potpun prelazak na ovu, novu tehnologiju, planiran 
je do 2015. godine.