> Izvor: ebart
> Datum: 
> Rubrika: ekonomija
> Naslov: ALEKSANDAR MILUTINOVIĆ, GENERALNI DIREKTOR NACIONALNE AVIOKOMPANIJE
> Članak:

ALEKSANDAR MILUTINOVIĆ, GENERALNI DIREKTOR NACIONALNE AVIOKOMPANIJE

Naša budućnost vezana je za Amerikance, jer njihove avione najbolje poznaju i 
imaju sertifikate piloti, inženjeri, mehaničari. Potpisan ugovor o slobodnom 
letenju između SAD i SCG

BEOGRAD - "Boingov" avion je budućnost "Jat ervejza" i sigurno je da ćemo 
kupiti letelice novije generacije ovog američkog proizvođača - razrešio je juče 
sve dileme oko obnove flote generalni direktor Jata Aleksandar Milutinović.
Prvi čovek nacionalne aviokompanije u prilog ovakvom rešenju naveo je da je Jat 
decenijama "oslonjen na Amerikance", da njihove letelice najbolje poznaju i 
imaju sertifikate za rad na njima piloti, inženjeri, mehaničari.
- Za razvoj regionalnog saobraćaja pregovaramo sa brazilskim "Embraerom", čiji 
smo avion nedavno isprobali na letu do Tivta i nazad, i sa kanadskim 
"Bombardijeom" - dodao je Milutinović. - Ali, okosnicu naše flote činiće, 
svakako "boing". Uostalom, njihovi avioni neophodni su nam za prekookeanske 
letove.
Milutinović je rekao da je pre tri dana u Vašingtonu potpisan međudržavni 
ugovor o slobodnom letenju između SAD i SCG. On je naglasio da je Jat od 1945. 
godine do sankcija leteo za Ameriku sa privremenim dozvolama i da će sada, prvi 
put, imati trajno ovlašćenje.
- Imamo ambiciozne planove - naveo je Milutinović. - Od 1. januara naredne 
godine obnovićemo redovne linije za Njujork, Vašington i Toronto i uskoro ćemo, 
kao sa Amerikancima, potpisati međudržavni ugovor i sa Kanadom.
Letove za Ameriku i Kanadu Jat planira da obnovi sa "Boingovim" avionima "B 
767-200". Ako do idućeg leta, Vlada Srbije ne donese nikakvu odluku o obnovi 
flote, u nacionalnoj avio kompaniji su spremili rezervnu varijantu - planiraju 
da dve letelice ovog tipa uzmu na lizing. Jer, letovi sa Severnu Ameriku bili 
su oduvek najisplativiji i ta dva aviona bi mogla, praktično, sama sebe da 
otplate.
Brazilski "embraer E 70" interesantan je Jatu jer je komforan kao prekookeanska 
letelica, a kapacitet je 72 mesta. On bi mogao da leti u čitavom 
evro-mediteranskom saobraćaju, od Skandinavije do polovine Afrike, a 
isplativost je znatno brža nego kod aviona velikih proizvođača.
Sa prodatih 36 karata, kod "embraera" je već isplaćen najam aviona, sa 
troškovima održavanja za jedan let, a sve ostalo je čist prihod. Prilikom 
nedavne probne vožnje Beograd - Tivat - Beograd, zamenik generalnog direktora 
Jata Srđan Vukčević otkrio je da je nacionalni avioprevoznik zainteresovan za č
etiri do šest ovih letelica. Sa opremom koja bi zadovoljila sve potrebe Jata, 
zavisno od brojnosti porudžbine, "embraer E 70" koštao bi između 26 i 28 
miliona dolara.