> Izvor: ebart
> Datum: 
> Rubrika: ekonomija
> Naslov: Potpisan Sporazum o saradnji Izvršnog veća Vojvodine i Privredne komore Srbije
> Članak:

Potpisan Sporazum o saradnji Izvršnog veća Vojvodine i Privredne komore Srbije

Novi Sad - Predsednik Izvršnog veća Vojvodine Bojan Pajtić i predsednik 
Privredne komore Srbije Slobodan Milosavljević potpisali su juče Sporazum o 
poslovno-tehničkoj saradnji kojim je predviđena saradnja vojvođanskog Fonda za 
podršku investicijama (VIP) i PKS na planu masovnijeg privlačenja direktnih 
stranih investicija u Srbiju i Vojvodinu.
Predviđena je razmena znanja, informacija, iskustava i zajedničko korišćenje 
fizičkih i organizacionih resursa ove dve institucije, kao i razmena 
informacija o slobodnim investicionim lokacijama u Vojvodini i bazi 
potencijalnih investitora. Kancelarije PKS u svetu biće ubuduće i 
predstavništva VIP fonda. PKS i VIP fond će zajednički promovisati saradnju 
između matice i dijaspore i stvarati baze podataka o uspešnim preduzetnicima i 
firmama, kao i berzama projekata iz dijaspore.
Pajtić i Milosavljević naglasili su značaj ovog sporazuma naročito kada je reč 
o promociji evropskih ideja i projekata kao i bržem uključivanju naše zemlje u 
evropske integracije. Oni su ocenili, da je sada vreme za sabiranje svih 
demokratskih i evropskih potencijala u Srbiji.
Potpisivanju Sporazuma prethodio je sastanak sa predstavnicima lokalnih 
samouprava i regionalnih privrednih komora kojima je predstavljen plan saradnje 
dve institucije. V.d. direktor VIP fonda  Žarko Maletin izneo je detalje 
projekta kojim će ovaj fond predstaviti investicione potencijale Vojvodine i 
Srbije na najvećem sajmu nekretnina i investicija "Expo real" koji se od 10. do 
12. oktobra održava u Minhenu i na kojem će učestvovati i vojvođanske opštine. 
Potpredsednik PKS Nenad Penezić najavio je da će tokom ovog sajma, 13. oktobra, 
u organizaciji PKS biti održan "Privredni dan Srbije u Nemačkoj".