> Izvor: matf
> Datum: 
> Rubrika: ekonomija
> Naslov: Miroljub Labus predstavio novi ekonomski program 
> Članak:


Inflacija će biti 3 do 5 odsto godišnje, pripremljen novi zakon o NBS, obećana 
stroga kontrola banaka, niži porezi i veća naplata, za PDV priprema od šest 
meseci...

BEOGRAD- Svoj kompletan program G17plus predstaviće 30. novembra i on će 
sadržati i novu ekonomsku politiku za novu vladu Srbije, rekao je predsednik 
ove stranke Miroljub Labus u razgovoru sa privrednicima Vračara, kada je 
poručio da buduća ekonomska politika ne sme da bude restriktivna i recsiona- 
poput one koja je do sada vođena i koja je rezultirala padom privredne 
aktivnosti koji nije slučajan- već mora biti usmerena na razvoj. Istovremeno 
podržavaće se postignuta makroekonomska stabilnost, što i ubuduće podrazumeva 
nisku inflaciju, od 3 do 5 odsto godišnje, tako da privrednici mogu da računaju 
na stabilno privredno okruženje i na to da svoje troškove ne moraju da 
obračunavaju u evrima, već će to moći bez rizika da čine u dinarima, obećao je 
Labus.
- Pripremili smo novi zakon o NBS, koji treba da obezbedi da centralna banka 
bude nezavisna institucija, ali odgovorna parlamentu, a da guverner bude 
legalno izbran, rekao je Labus napominjući da će njena važna aktivnost biti 
supervizija banaka i pojačana kontrolna funkcija, tako da više ne može da se 
dogodi da se državni depoziti polože u banke, a posle ne mogu da se vrate. 
Povodom predstojeće privatizacije banaka, Labus je najavio donošenje nacionalne 
strategije razvoja bankarskog sistema, i konačno rešavanje  do sada pod tepih 
guranog problema- dugova preduzeća i banaka. On, takođe, tvrdi, da su još pre 
godinu dana dve Agencije- za privatizaciju i za sanaciju, stečaj i likvidaciju 
banaka dostavile vladi Memorandum koji sadrži predlog za rešenje ovog pitanja 
kroz proces restrukturiranja banaka i realnog sektora, ali on ni do danas nije 
usvojen. 
- Pre nekoliko dana pročitao sam oglas jedne strane banke koja našim 
privrednicima nudi kredite u evrima, koji se mogu dobiti ekspresno, za sat 
vremena, a kada sam malo bolje pogledao, video sam da bi kamatna stopa bila  
dva odsto mesečno ili 30 odsto godišnje. Sa takvim kamatama nema razvoja, ni 
novog biznisa, rekao je Labus i najavio, sa ciljem da se smanji kreditni rizik, 
a time i kamatne stope, formiranje Kreditnog biroa koji će sadržati istoriju 
plaćanja pojedinaca i preduzeća. Na tom projektu već radi Udruženje banaka i 
mogao bi da startuje u martu naredne godine.
Trenutno se vodi polemika da li je srpski budžet razvojni ili pretežno 
socijalni, a on nije bio ni jedno, ni drugo, nego pre svega recesioni, smatra 
Labus i tvrdi da sa takvom politikom nisu samo plate male, već nema ni štednje, 
ni investicija. Zadatak za novog ministra finansija biće, da uz poboljšanu 
poresku administraciju, bitno poveća naplatu poreza. Tajming u kojem je  Zakon 
o porezu na dodatu vrednost poslat u skupštinu bio je trik, da bi moglo da se 
kaže da poslanici neće o njemu da raspravljaju. Najpre je u saradnji sa 
nemačkim stručnjacim napravljena prva verzija ovog zakona, pa stavljena u 
fijoku, da bi posle bio napravljen loš nacrt.  On se mora ispraviti, a zatim je 
nužan rok od 6 meseci za ozbiljne pripreme da se taj zakon sprovede, i onda bi 
poreska stopa mogla da se smanji sa 20 na 18 odsto i da se uz povećanu naplatu 
poreza to ne oseti na prihodnoj strani, najavio je  Labus. 