> Izvor: ebart
> Datum: 
> Rubrika: ekonomija
> Naslov: DESPOTOVAC - Preduzeće za proizvodnju kamena "Kovilovača" nedavno su posetili 
> Članak:

DESPOTOVAC - Preduzeće za proizvodnju kamena "Kovilovača" nedavno su posetili 
predstavnici austrijske firme "Štrabag" i "Vojvodina puta, kako bi se 
dogovorili o budućoj saradnji. Kako je "Štrabag" većinski vlasnik Preduzeća za 
puteve Zaječar, kao i PZP Čačak, Austrijanci su zainteresovani za kupovinu 
"Kovilovače", inače privatizovane 2003. godine, ali i da zajedničkim ulaganjem 
prošire kapacitet firme i postanu novi partner. Uz finansijsku pomoć austrijske 
firme, "Kovilovača" bi proširila kapacitete i osvojila nova tržišta.
- Kamenolom ima zalihe kamena za 200 godina, na taj način bi dobila proširenje 
kapaciteta, sigurno tržište, ozbiljnog partnera, a biće stvorene mogućnosti i 
za otvaranje novih ležišta i upošljavanje radnika. Razmišljamo i da napravimo 
postrojenje za proizvodnju asfalta, čime bismo pokrili Šumadiju i Pomoravlje - 
kaže Mališa Radivojević, jedan od suvlasnika "Kovilovače".
Milivoje Durković, direktor firme "Vojvodina-put" iz Pančeva, kaže da je i on 
zainteresovan za nastavak saradnje jer "Kovilovača" ima najkvalitetniji kamen. 
- Godišnje od te firme kupimo oko 200 hiljada tona kamena - kaže Durković. 
Prema njegovim rečima, u slučaju udruživanja, oni bi dobili jeftiniji 
materijal, pa bi, samim tim, firma bila konkurentnija na tržištu. - Postiji 
mogućnost da "Štrabag" dobije koncesiju za izgradnju autoputa Horgoš - Požega. 
Ako to postigne, sav kamen iz "Kovilovače" ići će za te potrebe", dodaje 
Durković.