> Izvor: ebart
> Datum: 
> Rubrika: ekonomija
> Naslov: EUĐENIO SIDOLI, GENERALNI MENADžER DIN, ZA "NOVOSTI" O PRVIM ISKUSTVIMA "FILIPA 
> Članak:

EUĐENIO SIDOLI, GENERALNI MENADžER DIN, ZA "NOVOSTI" O PRVIM ISKUSTVIMA "FILIPA 
MORISA" U NIŠU

- Uložili smo veliki novac, ali smo zadovoljni onim što smo postigli - tvrdi 
Sidoli. U Srbiji ova firma, do sada, bolje poslovala nego u Poljskoj i Rusiji. 
Uskoro u Nišu kreće proizvodnja "marlbora"

NIŠ - Diplomirani ekonomista sa Univerziteta u Parmi Euđenio Sidoli prvi je 
Italijan na "privremenom radu" u Nišu. Na čelo najveće srpske fabrike cigareta 
došao je u jesen 2003. godine, kada je jedna od najvećih multinacionalnih 
kompanija na svetu "Filip Moris" od države otkupila većinski paket akcija DIN-a.
- Već se osećam Nišlijom - uz osmeh priznaje Sidoli, dodajući da mu supruga i 
sin, ipak, i dalje žive u Italiji. - Mnogo toga u okolini Niša podseća me na 
predeo u kojem sam odrastao. Ovde živim sasvim običan život. Mnogo radim, a 
kada izađem u grad, volim da idem u restorane, kafiće, na koncerte, izložbe...
CENTRALA ZADOVOLjNA
Zajedno sa Sidolijem u Niš je došla još jedna grupa stručnjaka čiji je cilj da 
jedno veliko društveno preduzeće transformiše i iz socijalističke privrede 
uvede u vode tržišne ekonomije. Prva iskustva veoma su pozitivna.
- U Nišu ostajemo dokle god u našoj centrali budu procenjivali da je potrebno - 
kaže Sidoli. - Za to vreme, potrebno je obaviti određene promene kako bi se 
preduzeće učinilo efikasnijim. Trebalo bi uvesti nove, moderne tehnologije i 
pripremiti tim mladih ljudi, koji će preuzeti rukovođenje firmom. Rečju, moramo 
biti znatno konkurentiji nego što je to ranije bio slučaj. Mislim da smo do 
danas dosta toga uradili, rekao bih čak znatno više nego što nam je to uspelo u 
drugim zemljama, poput Poljske i Rusije, ali put do uspeha je dug.
Za kupovinu većinskog paketa akcija kompanija "Filip Moris" utrošila je 387 
miliona evra, za manjinski paket, koji je otkupljen od sadašnjih i bivših 
radnika dato je oko 70 miliona evra, a isto toliko stajale su i otpremnine za 
više od 1.500 radnika, koliko ih je dobrovoljno napustilo DIN. U kurseve 
engleskog jezika za zaposlene investirano je još 70 hiljada evra, a oko 50.000 
evra utrošeno je za obuku radnika u oblasti ifnormatičkih tehnologija. Oko 
450.000 evra koštala je tehnička obuka za rad na novim mašinama. Podeljeno je 
50 stipendija od po 2.000 evra najboljim studentima Pravnog, Ekonomskog i 
Mašinskog fakulteta...
SRPSKI "MARLBORO"
- Nabavili smo mašine poslednje generacije i na njima ovih dana treba da počne 
serijska proizvodnja "marlbora", što je jedan od glavnih brendova "Filipa 
Morisa" - objašnjava Sidoli. - Po kvalitetu, "marlboro" iz Niša uopšte se neće 
razlikovati od onog koji se proizvodi u našim fabrikama širom sveta. Međutim, 
to nije kraj našim investicijama.
Duvanska industrija iz Niša i posle privatizacije ostala je jedan od najvećih 
izvora iz kojih se puni republički budžet.
- Tokom 2003. godine u državnu blagajnu iz DIN-a je, na ime poreza i doprinosa, 
uneto oko 10 milijardi dinara - objašnjava Sidoli. - Nastavljamo saradnju sa 
organima državne uprave - Agencijom za duvan, Agencijom za privatizaciju i 
stručne službe koje se bave regulacijom tržišta duvana pri ministarstvima.
Ono što je, posle početne neizvesnosti, obradovalo brojne proizvođače duvana u 
zemlji jeste činjenica da je DIN, u skladu sa kupoprodajnim ugovorom sa 
državom, nastavio da duvan nabavlja u zemlji. U prvih 6 meseci ove godine firma 
iz Niša otkupila je više od tri hiljade tona domaćeg duvana u listu. U međ
uvremenu, bilo je i investicija sa ciljem da se i preorijentiše sadnji duvana 
ka kvalitetnijim vrstama, kakava je "virdžinija", koja se kod nas još ne gaji 
dovoljno.
Prvi menadžer niškog DIN-a sa zadovoljstvom ističe da je u protekloj godini 
fabrika na čijem se čelu on nalazi ostvarila i dobru saradnju sa lokalnom 
zajednicom.
- Mi smo dobra prilika za dobre firme iz orkuženja, jer je naša orijentacija da 
partnera uvek, kada je to moguće, tražimo tamo gde mi proizvodimo - kaže 
Sidoli. - To za njih znači nove poslove, sigurnost plaćanja i iskustvo u radu 
sa moderno organizovanom firmom, što ovde mnogima nedostaje.