> Izvor: ebart
> Datum: 
> Rubrika: ekonomija
> Naslov: Nema države koja je problem oligarha rešila pravnom pržavom i procedurom, kaže 
> Članak:

Nema države koja je problem oligarha rešila pravnom pržavom i procedurom, kaže 
Branko Pavlović direktor Agencije za privatizaciju

U privatizaciji je za javnost uvek najinteresantnije, često se pominje, pa i 
ugledni ekonomisti to često iznose, kako je u privatizaciji najbolje prošla 
jedna grupa domaćih oligarha...
- To je tačno... nesumnjivo.
Jeste li vi u mogućnosti da napravite analizu dosadašnjih kupaca u tom smislu? 
Postoji velika disperzija kupaca...
- Nema šanse...
Na osnovu čega onda tvrdite da je najbolje prošla jedna mala grupa oligarha?
- Čovek može da bude i naivan... Imate ne više od dvadesetak enormno bogatih 
ljudi iz Miloševićevog režima, možda i manje. Pošto su pare stvorili ili na 
bazi enormnih pogodnosti ili direktno nelagelan način, oni imaju ogromnu 
finansijsku moć u srpskim razmerama. Zato nama izolacija odgovara. Jer, ako ih 
stavite u kontekst velikih međunarodnih korporacija oni su smešni kao crtani 
film. I šta oni mogu da rade sa tim finansijskim kapitalom nego da ga 
aktiviraju u privatizacionim tokovima. Misliti da će oni propustiti tu šansu 
potpuno je nerealno. Potpuno je jasno da će se oni javiti u privatizacionim 
tokovima otvoreno ili prikriveno. Agencija nema nijedan propis po kome bi mogla 
da uđe u pitanje boniteta kupca. Gde mi možemo da nešto preduzmemo. Neko pri 
kupovini da bankarsku garanciju na pet miliona evra, a on je pojedinac ili 
kompanija koja je u prethodnoj godini imala promet od recimo oko milion evra. 
Kako dobije bankarsku garanciju? Ja nemam prava da ulazim u bonitet garancije i 
pravni posao koji iza nje leži. A jasno je da tu nečeg ima. Ja zaključim 
ugovor, uzmem pare, prebacim u budžet, investicioni deo mi je obezbeđen 
prvoklasnom bankarskom garancijom i onda šaljem pismo gospodinu Jelašiću, 
guverneru Narodne banke Srbije. On ima ovlašćenje za to da ulazi u pitanje kako 
je banka garanciju dala, jer može da mu naruši sposobnost banke. 
Ako se radi o dvadesetak oligarha, vi njihova imena znate. Pretpostavljam da 
bi, recimo Komisija za sprečavanje pranja novca lako mogla da utvrdi njihovu 
vezu sa kupcem, ako u kupovinama ne učestvuju lično?
- Nikad to tako ne možete rešiti. To se rešava onako kako to Putin rešava.
Ali vidite, recimo vlasnik kompanije Delta Miroslav Mišković je gotovo sve 
kupio na Berzi. Ne može biti transparentnije?
- Ali, vi imate nenormalan propis po kome ponuda zavisi samo od kupca. Naša 
Berza zavisi samo od kupca. Neko objavi da kupuje nešto i onda prikuplja sitne 
akcionare. Akcijski fond nema strategiju prodaje, zato sam ja sve prodaje 
obustavio. Jer, šta se dešava, Akcijski fond u firmi ima 37 odsto, a ja od 
malih akcionara kupim 14 odsto, i onda hajdemo sad iznesite državni paket na 
Berzu jer sa državnih 37 odsto niko ne može da stigne do 51 odsto osim mene.
A kažu i da među kupcima postoji fer plej?
- Pa postoji, zato što ih je dvadeset. Pa vi ste imali samo jedno takmičenje 
oko lokala, kad je "Hempro" ponudio lokal na Terazijama. Tad su se pokrvili 
Mišković, Cane Subotić i ne znam ko je bio treći. Otišao je kvadrat za 20 000 
maraka. To je bilo tad i nikad više. Seli su i dogovorili se: ovo je bre glupo, 
daj da vidimo kako ćemo da radimo. Kako to da ste to imali za jedan lokal i 
nikad više? Ovo se ne razbija bilo kakvom procedurom. Tu je potrebna politička 
odlučnost da lepo uzmete i udarite u glavu i rešite ceo problem. To se svuda u 
svetu tako radi.
Kako da udarite u glavu. Zakonom?
- Fizički udarite. Vi mislite da je nekakva Amerika rešila ovu vrstu problema 
pre II svetskog rata, zakonom?
Znam, ali ovo je 21. vek, pa malo te metode deluju nekako ...
- Pa znate kako je gospodin Putin to rešio. Podigao ga u Novosibirsku, tamo 
nema ni mobilne telefonije, a ne nešto drugo... kakav advokat, nema ništa tamo. 
Podigao ga i stavio u zatvor. I kaže, sad će pravna država da radi. Nemojte 
misliti da danas u svetu postoji neka država koja ne pribegava goloj sili kad 
su joj vitalni interesi ugroženi, kad je nivo problema, kriminala, korupcije na 
nivou da parališe državu... Kod nas je mali problem njihovog ulaganja u 
preduzeća u procesu privatizacije. Veći je problem njihova ambicija da 
kontrolišu medije, policiju, obaveštajne službe, političke strukture... Kad to 
prebace u nešto što su nekretnine onda to možemo da kontorlišemo, onda oni samo 
traže pravnu državu. Kod nas postoji zabluda da je ovu vrstu problema bilo koja 
država, bilo kada rešila pravnom državom i procedurom. To izgleda strašno 
glupo, pa kažu: daj, čoveče, sa koje si ti planete, iz kog si ti veka, a ja 
samo kažem sledeću stvar: nećete rešiti problem. Ovako nikad nećete rešiti 
problem, a vi samo gurajte pravnu državu. Problem se rešava na taj način...
Na koji?
- Ovo: Novosibirsk, grupa, tap, doviđenja... Ovaj što je kupio Čelzi, hajde da 
vidimo koliko će da živi. Sad je to mnogo aktuelno, previše je vruće, sve je to 
u redu, sve je pravna država, u redu je, ali da vidimo za pet godina da li će 
gospodin biti u životu ili neće. Šta je uradila Engleska? Kaže čovek možda ono 
tamo nije bilo nekog oružja za masovno uništenje, kaže ubio se. Potvrđeno, sve 
u redu, nema nikakvih problema. Pogrešio Bi-Bi-Si. Šta je bilo sa IRA. Dokazano 
da su 70 ljudi pobili nikad niko nije odgovarao. Kad država dođe u situaciju da 
smatra da je ugrožena, niko nikad nije radio putem pravne države.
Ko će da odluči da je država ugrožena?
- Uvek neki političar preuzme rizik na sebe. Evo naš primer, raspad zemlje. 
Imali ste svedočenja svih onih koji su učestvovali na sastanku na kome se 
odlučivalo šta će Slovenija da radi. Ulazi u sukob sa vojskom ili ne ulazi? I 
šta su vam svi svedoci potvrdili? Svi su ćutali pet minuta. Milan Kučan je 
ustao i rekao: znači odluka je doneta, ulazimo. Ko je preuzeo odgovornost? Samo 
on. Gde je danas Slovenija?
Vidite li kod nas danas nekog političara koji bi mogao da preuzme takvu 
odgovornost kao Kučan ili Putin?
- Hajde, nemojmo sada. Da preskočimo to. 
Vi ste bili član Upravnog odbora NIS-a, a sadašnji v.d. direktora Željko 
Popović tvrdi da NIS nema nikakvih problema u poslovanju sa MK Komercom, niti 
da je NIS bilo kakvu prijavu tim povodom podneo. A Kostić je u MUP pozvan na 
razgovor povodom tog poslovnog odnosa?

- Čuo sam gospodina Popovića, inače ga i poznajem. Da ostavimo za trenutak po 
strani Evropsku uniju, preferencijale, ovo zbog čega je direktor MK Komerca u 
pritvoru, zbog nekih 70 šlepera šećera koje ne umeju da objasne. Ovde se radi o 
reprogramu duga između NIS-a, konkretno Naftagas prometa (NAP), i MK Komerca. A 
izjava gospodina Popovića je činjenično netačna. Sad ću da vam objasnim. U dva 
pravca: kad pogledamo ugovor o reprogramu i vidimo dinamiku obaveza uplata 
rata, odmah vidite da posle prve rate ništa nije plaćano sve do pre tri 
nedelje. A teku dalja zaduženja za mazut. Činjenično je netačno da NIS nije 
imao problema. Obrnuto, pitanje je zašto odmah nisi aktivirao menicu koju si 
imao kao obezbeđenje plaćanja, čim im nije na vreme uplatio ratu. 
Konstrukcija tog ugovora o reprogramu duga je sledeća: dospele obaveze šećerana 
ne iskazuju se u novcu nego u tonama mazuta, pa kažemo: tebi je isporučeno 60 
000 tona mazuta za koji šećerane nisu platile i to je tvoja startna obaveza. 
Nije definisano u novčanom iznosu nego u tonama. Time su u ugovor ugrađene dve 
pogodnosti za MK Komerc: prva je da ste mu pojeli kamatu, deo kamate ste kroz 
iskazivanje u tonama mazuta progutali, otpisali, u stvari, a da se to ne vidi. 
Druga pogodnost je što mu kroz cenovnik dajete mogućnost da obračunavate tone 
mazuta po najpovoljnijoj ceni koja važi za EPS, a ne po stvarnoj ceni po kojoj 
se mazut prodaje. Taj iznos duga je okvirno prelazio 500 miliona dinara, do pre 
mesec dana, bez obzira što je platio prvu ratu jer ima nova zaduženja. On je 
ponovo došao do 500 miliona dinara. Dakle, rezultat tog reprograma u prvoj 
godini je bio približno nula. NIS je brzo ponovo došao u situaciju da potražuje 
isto ili približno isto kao na početku tog reprograma. 
Kad se promenila vlada i počeli ovi pretkrivični postupci, vremenski se to 
poklapa sa uplatom gospodina Kostića od 150 miliona dinara, on dug smanjuje za 
25-26 odsto. Pre toga je ušao u problem. Dakle, gospodin Popović činjenično 
govori netačne stvari. Međutim, ovi problemi su najmanji problemi ugovora o 
reprogramu. Najspornije stvari kod ugovora o reprogramu su: pre prodaje 
šećerana u Baču i Pećincima, NAP je umesto naplate dugovanja za mazut iz 
ranijih perioda dobio oko 6000 tona šećera sa skladišnicom da je to u skladištu 
tih šećerana, ali vlasništvo NAP-a. U vreme kupovine šećerana, 
septembar/oktobar 2002. godine, NAP zaključuje ugovor o prodaji tih 6000 tona, 
u tom trenutku to na tržištu vredi preko tri miliona evra, ali gospodin Kostić 
fizički sprečava tu transakciju i za sebe prodaje tih 6000 tona šećera. 
Pet-šest meseci posle tog događaja, dolazi reprogram u koji ulazi i ovo 
potraživanje koje je bilo obezbeđeno šećerom. Drugim rečima, NIS umesto da 
podnese prijavu protiv gospodina Kostića, prihvata da mu je dao tri miliona 
evra u robi i još mu to reprogramira zajedno sa drugim dospelim obavezama. 
Pošto je NIS javno preduzeće, prenos sredstava u robi ili novcu uopšte nije 
dozvoljen bez odluke vlade, odnosno direkcije za imovinu kojima mora prethoditi 
odluka Upravnog odbora. Taj ugovor nikada nije bio na Upravnom odboru. Mada to 
nije mogao da odobri ni Upravni odbor, to je bio razlog za podnošenje krivične 
prijave. 
Gde to postoji da UO javnog preduzeća donese odluku da privatnom preduzeću 
prenese tri miliona evra? To je zabranjeno, to ne može niko. Ni prikriveni 
otpis kamate ne može da radi menadžment. Eventualno otpis kamate može da radi 
Upravni odbor. Nikad taj ugovor nije bio na UO. Prema tome, tvrdnja gospodina 
Popovića da je sa tim sve u redu, u najmanju ruku je veoma sporna. E, sad je to 
nadležnost tužioca, policije i drugih organa.
Hoćete li se vi zalagati za poništavanje prodaje nekih šećerana?
- Nije moja nadležnost, Ali mislim da će se gotovo sve šećerane ponovo 
prodavati.
Za slučaj da dođe do raskidanja ugovora na bilo koji način, da li, s obzirom na 
sadašnju situaciju na tržištu šećera i našu spoljnotrgovinsku poziciju, možete 
da preuzmete odgovornost da šećerane ponovo iznesete na prodaju?
- Pohapsimo ljude koji su odgovorni za zloupotrebu preferencijala Evropske 
unije, donesimo zakon o šećeru i dobićemo desetomilionske iznose za šećerane. 
Uopšte nemam nikakav problem sa time.