> Izvor: matf
> Datum: 
> Rubrika: ekonomija
> Naslov: VIŠE OD 300 RADNIKA "TERMOELEKTRA" ODLAZI OVIH DANA U EVROPU
> Članak:


U prošloj godini počeli, a ove nastavljaju da rade na termoelektranama 
kompanije RVE. Novi ugovor vredan pet miliona evra

BEOGRAD - Akcionarsko društvo "Termoelektro", iz Beograda, zakoračilo je prošle 
godine jednom, a u ovoj - i drugom nogom na evropsko tržište. Ova srpska firma 
upravo je ugovorila sa kompanijom "Babkok" nastavak remonta termoelektrana 
nemačkog energetskog giganta RVE, pošto je prošla "test" prošle godine - 
remontujući termoelektrane u Frimersdorfu i Vaisveileru i montirajući novi 
veliki kotao za spaljivanje gradskog smeća u Bremenu.
- Mi smo prošle godine remontovali svih sedam blokova nemačkih elektrana i to u 
rekordnim rokovima, kompanije RVE i "Babkop" su zadovoljne, pa smo za ovu 
godinu planirali još veći obim radova. Novi ugovor, vredan oko pet miliona 
evra, podrazumeva i odlazak oko 300 naših radnika u Nemačku. Ako "Termoelektro" 
nastavi ovim tempom i kvalitetom sigurni smo da će čak 70 odsto naših 
zaposlenih biti uskoro u prilici da radi u Nemačkoj - kaže Borivoje Banjalić, 
komercijalni direktor "Termoelektra". a. d.
Momir Kuzmanović, generalni direktor "Termoelektra", ističe da se njegovoj 
kompaniji nudi nastavak gradnje protivpožarne zaštite pogona "Ju-Es Stila" u 
Smederevu.
To angažovanje dolazi kao nešto najprirodnije, pošto smo uspešno završili sve 
prethodne poslove u Hladnoj valjaonici ove američke firme. Zaključili smo tri 
ugovora i sa ruskom kompanijom "Silovje Mašini", a spremamo se i za 
revitalizaciju Hidroelektrane "Đerdap jedan" početkom marta, učestvovaćemo u 
remontu  Termoelektrane "Kostolac A" i Termoelektrane "Nikola Tesla B1". Već 
sada, početkom ove godine, sa sigurnošću planiramo rast ukupnog prihoda i punu, 
zaposlenost naših kapaciteta na domaćem tržištu, ali i u inostranstvu - kaže 
Kuzmanović.