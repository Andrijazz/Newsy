> Izvor: ebart
> Datum: 
> Rubrika: ekonomija
> Naslov: Nepovoljna struktura budžeta i dalje stvara velike probleme 
> Članak:

Nepovoljna struktura budžeta i dalje stvara velike probleme 

"Sadašnja struktura budžeta, iako nešto bolja nego ranije, još uvek je loša, 
jer jedan veliki deo rashoda ide na obaveze koje su fiksne, nefleksibilne i 
ostaje jako mali prostor za javne investicije. Svega pet odsto budžeta ide u 
one prave javne investicije. Skoro četvrtina para ide direktno na socijalu, 
petina na plate raznih budžetskih korisnika, oko sedam odsto na subvencije. Za 
otplatu duga ide 10 odsto sredstava, transferi državnoj zajednici, lokalnoj 
samoupravi i pokrajini odnose još 19 odsto. Jasno je da ne možete onih pet 
odsto za investicije lako da povećate ako neku od ovih stavki drastično ne 
smanjite. Trenutno možete smanjiti javni dug, i mi to radimo, povlačeći i 
obveznice trezora. Možete smanjiti i subvencije za koje se izdvaja više od 30 
milijardi dinara i to se čini, i od 2008. ne bi trebalo više da subvencioniramo 
ni jedno preduzeće. Ali, sve ostalo je spisak lepih želja i nije realno. Prvi 
korak je da imamo budžetski suficit", objašnjavao je prilikom usvajanja 
rebalansa budžeta ministar finansija Mlađan Dinkić.
Njegova objašnjenja potkrepljena su i ciframa koje govore da se od planiranog 
suficita od 32 milijarde dinara, 23,5 milijardi dinara odvaja za ubrzanu 
isplatu spoljnog duga, ali i da su obezbeđena sredstva kako bi i deo 
unutrašnjeg duga, recimo, prema putarima bio isplaćen. Za to je obezbeđeno osam 
milijardi dinara. Ostaju, međutim, dugovi Fonda zdravstvenog osiguranja prema 
farmaceutskim kućama, kao i dug vojske prema njenim dobavljačima. Subvencije su 
umanjene za još oko dve milijarde dinara. Sredstva namenjena državnoj zajednici 
su najviše zbog osiguranja plata u diplomatsko - konzularnim predstavništvima 
povećana za čak 207 miliona dinara.
Dakle, najveći deo budžetskih rashoda, koji inače u BDP učestvuju sa skoro 
jednom trećinom, kao što je ministar finansija i sam priznao, nije moguće 
bitnije izmeniti. Najveća stavka su svakako transferi prema organizacijama 
socijalnog osiguranja, dakle prema penzionim fondovima i službi zapošljavanja u 
koje će iz džepova svih poreskih obveznika biti uloženo više od 100 milijardi 
dinara, ili 14,6 milijardi dinara više nego što je bilo planirano na početku 
godine. 
Kada se sve ove brojke sakupe na jednom mestu jasno je što ministar finansija 
nije zadovoljan strukturom bužeta, ali i zašto MMF toliko insistira na reformi 
penzijskog sistema. Očito je da bitnog smanjenja javne potrošnje na koju sada 
odlazi više od polovine BDP nema bez "čišćenja" državne kase od svih onih 
izdataka koji ne predstavljuju čisto budžetske stavke. Čak i ako želi samo da 
spoljnotrgovinski deficit svede u podnošljive granice, što je navedeno kao 
prvenstveni cilj kod rebalansa budžeta, Srbija mora naći načina da na jednoj 
strani smanji poreska opterećenja a na drugoj dodatnim sredstvima potpomogne 
izvoz na način kako to predviđaju svetski standardi što nije moguće sa ovakvim 
budžetskim rashodima. Priča o budžetu nije samo priča o suficitu ili deficitu 
kako se u javnosti često predstavlja, mada ni taj deo nije beznačajan. Ona je 
mnogo više priča o ukupnom nivou javne potrošnje koju privredna struktura kakva 
je naša može da izdrži, a da ne bude ugušena. Dakle, došlo je vreme da se o 
budžetu govori daleko više sa stanovišta nužnog smanjenja budžetskih rashoda, 
odnosno menjanja zakona koji te rashode unapred propisuju, nego o njegovoj 
prihodnoj strani, jer tu objektivno ima relativno malo prostora za promene. 
Ostala je još mogućnost smanjenja poreza na plate, što je plan za narednu 
godinu i onda će po svim porezima Srbija biti na nivou, a negde i ispod nivoa 
zemalja iz okruženja.