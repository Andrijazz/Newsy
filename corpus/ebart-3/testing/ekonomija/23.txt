> Izvor: matf
> Datum: 
> Rubrika: ekonomija
> Naslov: LJUBOMIR GERIĆ, JOŠ GENERALNI DIREKTOR EPS-a
> Članak:


Ugovorili smo kupovinu struje, a onda u februaru nije došla zima, pa nije došla 
ni Baba Marta i sad mi treba da budemo razapeti na krst što nismo dobro 
predvideli
Slobodan Ružić, zamenik ministra energetike u Vladi Republike Srbije, podneo je 
ostavku jer vlada nije prihvatila njegov zahtev da se generalni direktor 
Elektroprivrede Srbije smeni sa te funkcije zbog više poslovnih poteza, 
uglavnom vezanih za uvozno-izvozne poslove između EPS-a i privatne firme EFT 
(suvlasnik Vuk Hamović), koji su ili su mogli naneti štetu EPS-u, a ne mogu se, 
po mišljenju Ružića, smatrati običnim poslovnim promašajem ili posledicom 
nekompetentnosti. Vlada je Ružićevu ostavku prihvatila bez komentara, a sam 
Gerić je, kako kaže za NIN, "zbog moralne štete koju je cela halabuka nanela 
EPS-u", smenio tri svoja direktora. Mediji su na tu odluku odgovorili naslovima 
tipa "Neka se spremi četvrti", a vlada nije za zamenika ministra energetike, 
kako su najavljivali najbolje obavešteni izvori, postavila Vojislava Krstića, 
bivšeg zamenika Goranu Novakoviću, bivšem ministru bliskom firmi EFT-a, nego 
nepoznatog Nikolu Nikolića, dosadašnjeg zamenika generalnog direktora 
"Kolubare". Srpski premijer Zoran Živković najavio je da rekonstrukcije vlade 
neće biti, ali da će sva upražnjena ministarska mesta, pa valjda i ministra 
energetike, biti popunjena. Spekulacije da bi u to ministarstvo mogao da se 
vrati Ružić nisu potvrđene. Konačni kadrovski rasplet na elektroenergetskoj 
sceni Srbije nije još na vidiku, ali to ne zaustavlja započetu reorganizaciju i 
restrukturiranje EPS-a kao ni rad na novom zakonu o energetici.O svim tim 
pitanjima za NIN je govorio LJubomir Gerić, reklo bi se ključna ličnost 
energetskog kadrovskog čvora.
Mi i dalje smatramo da smo prirodno bogata zemlja, pa i po izvorima za 
proizvodnju električne energije. Zašto nemamo dovoljno struje ni za sebe, a 
kamoli za izvoz, kako nam je obećano?
- Zabludu o našim velikim prirodnim bogatstvima ne treba podsticati. Što se, 
pak, elektroenergetike tiče, situacija je prilično jasna. Dok je Kosovo bilo u 
sastavu Srbije, Srbija je imala viškove električne energije jer smo imali 
znatne izvore električne energije i na Kosovu, negde oko 1200 megavata i 
nedostatak tih izvora u elektroenergetskom sistemu je ono što nam nedostaje da 
bismo imali ne samo dovoljno nego i viškove. S obzirom na to da se promena u 
vezi upravljanja tim resursima dogodila bukvalno u toku godinu dana, takav 
nedostatak ne može brzo da se nadoknadi. Drugi razlog je ono što smo već 
nekoliko puta pričali: u toku deset godina u EPS je ulagano veoma malo, samo 
oko 10 odsto potrebnih sredstava godišnje za potrebne popravke i remonte. Zato 
nam je sada namera da se tokom tri do četiri godine sva postrojenja temeljno i 
potpuno rekonstruišu i uvedu u normalan godišnji režim održavanja. Sada smo 
otprilike na pola puta. Ove godine smo, na primer, planirali pet, a uradili smo 
tri kapitalna remonta. Ovo smanjenje morali smo učiniti jer nismo dobili  cenu 
električne energije ni koliku smo očekivali ni kad smo očekivali, ali smo 
svesni da je to ona mera koju naši potrošači u ovom trenutku mogu da podnesu. 
Ipak, protekle tri godine smanjivali smo godišnju količinu uvezene električne 
energije: u zimu 2001/2002. uvezli smo negde 2400 GNJh, 2002/2003. uvoz smo 
smanjili na oko 1900 GNJh, a za ovu zimu planiramo uvoz oko 900 GNJh.
Kosovo navodite kao jedan od glavnih razloga. A zašto oni sada imaju problema 
sa strujom?
- Sigurno je da oni sami taj odgovor najbolje znaju, ali znam da je gospodin 
Boško Buha koji je tamo bio direktor, proizvodio čak oko 4300 GNJh godišnje, a 
sada oni, sa zanovljenim mašinama, proizvode otprilike 3200 GNJh. Zato sam ja 
Boška Buhu i postavio za direktora Termoelektrane "Nikola Tesla". 
Naša javnost na takve teme vrlo senzibilno reaguje, pa da pitam: imamo li mi 
dovoljno prirodnih izvora električne energije ili bi nam se moglo dogoditi da 
nam jednom kažu: sad morate nuklearku?
- Niko ne mora to da nam kaže, to moramo sami da odlučimo. I dok sami 
odlučujemo o svojoj sudbini, dotle je dobro. Mislim da takvu odluku još dugo 
nećemo morati doneti. Treba prvo iskoristiri sve hidropotencijale, uključivši 
minihidroelektrane koje bi kao koncesije trebalo ponuditi opštinama, malim 
firmama, privatnicima koji su zainteresovani, ali sa vrlo definisanim načinom 
korišćenja, tj. pražnjenja tih hidroelektrana zbog toga što one istovremeno 
predstavljaju nacionalne resurse pijaće vode. Velike svetske elektroenergetske 
kompanije, jedna po jedna, ulaze u posao sa vodom, jer je to najveći strateški 
resurs budućnosti! Osim toga, moraće doći i do raspleta kosovske krize. Na 
Kosovu ima rezervi uglja koje su otprilike za 220 godina ako bi se tamo pored 
postojećih 1200 MNJ sagradilo novih 6500 MNJ. Mi nismo od toga iskoristili ni 
tri odsto. Tamošnji resursi su dramatično veliki, najveći u Evropi.
Koliko smo u budućnosti zavisni od kosovskog uglja?
- Mi u Srbiji smo od uglja jako zavisni. Postojeće elektrane sa utvrđenim 
resursima u Kostolcu i Kolubari, mogu da rade još nešto preko 50 godina. Ako se 
to uporedi sa resursima na Kosovu, sve je jasno. Ranije su postojali planovi u 
Elektroprivredi Srbije da se na Kosovu izgrade elektrane kapaciteta 3000 -4000 
megavata koje bi uglavnom eksportovale električnu energiju za Evropu. Prema 
podacima kojima raspolažemo, na te planove se i dalje računa. U tome moramo 
trošiti i mi svoju šansu za investiranje.
Hoće li se u dogledno vreme nešto privatizovati u Elektroprivredi Srbije?
- Kako je ministar za privatizaciju gospodin Vlahović izjavio, u nekom bližem 
vremenskom periodu elektroprivreda se neće privatizovati. Ima elektrana koje bi 
odmah trebalo prodati.Ako hoće neko da ih kupi... Ali bi bilo jako važno da 
hidroelektrane ostanu u Elektroprivredi Srbije. Ovo zbog toga što se pokazuje 
da elektroprivrede koje imaju dobar balans između termo i hidro proizvodnje 
znatno lakše preživaljavaju krizne, sušne i kišne periode i zato mogu dobro da 
posluju. Voleo bih da mi napravimo manju kompaniju, vrlo dinamičnu, a sa takvim 
tehničkim parametrima.Raspolažemo svim uslovima za tako nešto. Da li će se 
država odlučiti za privatizaciju prodajom ili za akcionarsku privatizaciju, to 
će potom biti njena stvar. 
Vi ste nedavno smenili nekoliko svojih direktora iako vaš Upravni odbor povodom 
Izveštaja Ministarstva energetike o poslovanju EPS-a sa firmama ETF i 
"Interfejs" nije bio naročito oštar.Uglavnom je zamerio što usluge u ovim 
poslovima nisu iskazivane finansijski nego robno. Šta vi zamerate svojim 
direktorima?
- Zameram im upravo ono što i Upravni odbor.
Smenjeni direktori su baš radili na tim ugovorima?
- Ne svi. Ali, praktično, nepoštovanjem dosledno svega onoga što je trebalo 
uraditi, omogućilo je da se stvari oko EPS-a nepotrebno uzburkaju, a to nije 
dobro, pre svega zbog ugleda koji smo tokom prethodnih godina ponovo strpljivo 
gradili.
Dakle, niste ih smenili zbog materijalne štete nego zbog moralne štete?
- Odgovor je: da.Svako je odgovoran za svoj deo posla. Da je druga situacija, 
možda do smenjivanja ne bi došlo. Ali s obzirom na toliku halabuku, to se 
jednostavno moralo dogoditi i preseći.
LJudi koji temeljitije prate energetiku, smatraju da je struja specifična roba, 
kao što je specifičan i način njene isporuke, uvoza i izvoza, a da su svi 
učesnici u spornom poslu tako veliki majstori da bi bilo teško otkriti čak i da 
ste malo ili mnogo u tom poslu špekulisali?
- Moj resor nije trgovina električnom energijom, ali moram da kažem da je zato 
tržište dobro. Kad je tržište prisutno, sve je vidljivo, i tada ne može biti 
nikakve podvale niti sumnje u nju... Mi smo i u prethodnom periodu radili 
tenderske procedure i ministarstvo je 95 odsto naših ugovora ocenilo valjanim. 
E, samo za pet odsto poslova je rečeno: možda tu nešto nije u redu, hajde da 
vidimo. Konačni odgovor Upravnog odbora koji je sve dokumente, optužbe i 
odbrane imao u vidu, jeste da je to u redu. Ja svojim direktorima zameram što 
sve to nisu dosledno propratili, pa o tome, jednostavno, ne bismo pričali. A 
priča se tiče zime 2001. godine. Imali smo 40 ledenih dana, vlada je odlučila 
da se ne radi između Nove godine i Božića jer smo se bojali da ćemo ući u 
redukcije, i ušli smo četiri dana u redukcije. Ledeni dani su trajali sve do 
iza Svetog Jovana. I mi smo sve te ugovore o kupovini struje dogovorili u tom 
periodu i onda je otoplilo. Mislili smo da će i u februaru biti zime, što se 
moglo očekivati, zato smo ugovorili. U regionu nije bilo struje na prodaju. Ali 
- nije zahladilo. Nije došla ni zima u februaru, ni Baba Marta...E, ako mi zbog 
toga treba da budemo razapeti na krst što tada nismo to dobro predvideli... Sad 
je lako unazad analizirati, a trebalo je tada imati petlju, pa odlučiti da ne 
kupimo.
Da li je firma EFT u suštini sebi obezbedila monopolski položaj u regionu?
- Mislim da nije. Šta smo mi radili sa EFT-om? Kada su ponudili najjevtinije - 
kupili smo, ako su dali bolju ponudu kad su kupovali - prodali smo.  Na prodaju 
ovog proleća dala je, konačno, saglasnost i sama ministarka, gđa Kori Udovički. 
I sad kaže, što si prodao? Kao da sam ja u tom trenutku znao da će biti suša u 
junu. Uostalom, za te pare mi smo kupili struju u leto.I to opet nije bio loš 
posao - tokom leta nije bilo redukcija, kao što se to događalo u nekim 
evropskim zemljama. A ako se vratimo u period posle oktobra 2000, deo struje 
nam je bio doniran, a za deo smo morali da obezbedimo garancije 
najkvalitetnijih banaka, a to jako skupo košta.Mi te pare nismo imali. EFT je 
tražio manje garancije i dobio je posao. O tome je konačno odlučilo 
Ministarstvo energetike. I tada je neko ministarstvo postojalo.
Pošto se sad tvrdi da je vrlo važna saradnja EPS-a i Ministarstva, jeste li 
zadovoljni najnovijim kadrovskim rešenjem?
- Da, gospodin Nikola Nikolić je vrlo sposoban mlad čovek, ja sam ga 
svojevremeno postavio za zamenika direktora u "Kolubari" i on i gospodin Đerić 
su tamo uradili sjajan posao i sredili firmu baš dobrano.Ono što ja očekujem, 
to je da se ministarstvo bavi svojim, a mi svojim poslom. To se malo 
preplitalo, počevši od vremena gospodina Gorana Novakovića kad smo nakon 
oktobarskih događaja jurili da vidimo kako ćemo da "isplivamo". To bavljenje 
problemima u EPS-u u smislu želje za rešavanjem konkretnih stvari, mislim da 
nije potrebno, za to postoje ovde vrlo kompetentni i kvalitetni ljudi. 
Ministarstvo treba da nas orijentiše, da da globalne okvire, zadatke i rokove i 
onda svako da najbolje što može uradi svoj posao.
Gospođa Kori Udovički je rekla da i dalje ostaje iza svog potpisa pod tim 
izveštajem, a ja da vas pitam ima li u celoj stvari, kako se pomalo špekulisalo 
u javnosti, i neke politike. Jeste li član neke stranke?
- Ne, nisam član nijedne stranke.
A jeste li bili član G17?
- Bio sam samo ekspert G17 dok je to bila ekspertska asocijacija, a kad je od 
G17 postala stranka, onda sam rekao da ne želim da uđem u stranku jer zaista 
nisam politički obučen niti želim da se politikom bavim.
Dakle, u celoj stvari ne nalazite neke politike?
- E, ja to ne umem da vam kažem. EPS je jako dobra, jako primamljiva firma. A 
za energetska tržišta je puno velikih finansijskih grupacija, ne političkih, 
zainteresovano u svetu.Da nismo tako dobri, ne bi ni bacali oko na nas. Što smo 
bolji, to smo interesantniji i tu dolazi to što me vi pitate, a ja ne umem da 
vam odgovorim.
A prepoznajete li neke zainteresovane grupacije iz vašeg sektora koje imaju 
neke političke kanale?
- Ko je s kim u dogovoru, ja to ne mogu da vidim. Jer ja nemam tu vrstu 
političkih kontakata, nemam tu informaciju koja se možda prelama i kroz 
političke interese.Strast i upornost sa kojom se neke stvari u EPS-u nastoje 
prikazati negativnim, ne dopadaju mi se. Za tako malo toga, toliko strasti? Pa, 
ministarstvo se sve vreme veoma hvalilo onim što su, u stvari, odradili ljudi u 
EPS-u ili u NIS-u. Nas treba pustiti da radimo svoj posao i kontrolisati nas. 
Mislim da je ovde čak postojala kancelarija Ministarstva finansija koje nas je 
kontrolisalo. 
Kolika je prosečna plata u EPS-u?
- Mislim negde oko 16 000 dinara, bruto.
A vaša?
- Moja plata je sada, pošto smo napravili menadžerske ugovore, ukupno sa tim 
menadžerskim dodatkom oko 75 hiljada dinara neto. Ja sam insistirao da 
menadžeri koji upravljaju EPS-om dobiju menadžerske ugovore, da budu dodatno 
nagrađeni, stimulisani i izdvojeni od sindikalnih problema.Time su obuhvaćena 
403 čoveka i oni dobijaju,na neku platu koju su ranije imali,od 2000 do 20 000 
dinara. Prosečno povećanje za tu grupu ljudi je oko 17 odsto. NJima plata može 
biti povećana do 30 odsto ako dobro rade i za isto toliko smanjena. Godinu dana 
smo se dogovarali sa ministarstvom kako to da napravimo i mislim da je to 
dobro.