> Izvor: matf
> Datum: 
> Rubrika: ekonomija
> Naslov: STRANI DONATORI UPUTILI ZAHTEV SKUPŠTINI SRBIJE
> Članak:


BEOGRAD - Strani donatori okupljeni oko komiteta "Grupa za zakone u 
tranziciji", od Skupštine Srbije očekuju da u što kraćem roku usvoje desetak 
novih zakona i više amandmana na postojeće propise kako bi se nastavile 
započete ekonomske reforme u Srbiji, saopštila je juče kancelarija Svetske 
banke u Beogradu.
Donatori očekuju da Skupština, već u narednih mesec dana, usvoji Zakon o 
budžetu, Zakon o registraciji preduzeća, Zakon o porezu na dodatu vrednost, 
Zakon o stečaju i Zakon o energetici.
"Grupa za zakone u tranziciji", a koju čine, između ostalih Svetska banka, 
Evropska banka za obnovu i razvoj, OECD, OSCE i USAID, odlučila je da sve 
političke stranke zastupljene u novom srpskom parlamentu upozna sa svojim 
viđenjem prioritetnih zakona presudnih za ubrzanje procesa reformi i 
podsticanje privrednog rasta.
Šef kancelarije Svetske banke u Beogradu, Rori O' Saliven obavestio je, inače, 
sve parlamentarne stranke o prioritetima u donošenju zakona, kao i o važnosti 
njihove dosledne primene i ponudio srpskim vlastima pomoć u "ovom poduhvatu".