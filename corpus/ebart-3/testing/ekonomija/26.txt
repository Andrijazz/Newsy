> Izvor: matf
> Datum: 
> Rubrika: ekonomija
> Naslov: POSLE SASTANKA U VLADI STAVLJENA VAN SNAGE ODLUKA O POSKUPLJENJU BELIH VEKNI
> Članak:


Privatnici će još mesiti po staroj ceni jer će država intervenisati sa 100.000 
tona pšenice. Sastanak pekara i ministra trgovine inicirao predsednički 
kandidat Dragoljub Mićunović

BEOGRAD - Hleb u privatnim pekarama, koje pokrivaju oko 60 odsto srpskog 
tržišta, za sada, neće poskupeti, jer će država intervenisati sa 100.000 tona 
uvozne pšenice. Ovaj dogovor postignut je juče ujutru, posle sastanka ministra 
trgovine i turizma u Vladi Srbije Slobodana Milosavljevića i predsednika Unije 
privatnih pekara Đorđa Ilića, a na intervenciju predsedničkog kandidata 
Dragoljuba Mićunovića.
- Svako povećanje cena za kupce nije prijatno, a kada poskupi hleb, koji 
koristi najveći broj građana, onda je to stvarno na neki način udar na te ljude 
koji  najmanje mogu da podnesu tako nešto - to je onda jedna ozbiljna 
uznemiravajuća vest - prokomentarisao je Mićunović najavljeno povećanje cene 
kao ozbiljnu i uznemiravajuću vest.
Nije moje da, dodaje Mićunović, određujem i regulišem cenu hleba ili pak da 
ugrozim neko tržišno funkcionisanje, ali sam samo hteo da vidim da li postoji 
mogućnost da se tako nešto izbegne  i zaštiti standard građana.
- Ministarstvo trgovine i turizma planira da u naredne dve, tri nedelje uveze 
100.000 tona pšenice, time će se povećati ponuda i naravno uticati na 
stabilizaciju cene hlebnog žita, čiji je ovogodišnji prinos smanjen za više od 
30 odsto - rekao je Slobodan Milosavljević.
Sa Unijom privatnih pekara je dogovoreno da se iz Robnih rezervi distribuira 
brašno tip 850, od koga se pravi "narodni" hleb i da se otklone dosadašnji 
propusti. Dakle, da im se omogući da proizvode dovoljne količine polubelog 
hleba, i da cena tog hleba, koji košta 13 dinara, ostane i dalje stabilna.
Unija pekara je, da podsetimo, najavila nove više cene osnovnih vrsta hleba, 
jer se brašno na tržištu prodavalo od 20 do 22 dinara za kilogram. Tako je 
vekna belog od pola kilograma, koja je i najmasovnija u ponudi, umesto 20 (u 
unutrašnjosti pojedine pekare i dalje mese hleb po ovoj ceni) i 23 trebalo da 
košta 25, a ona od 600 grama, koja se znatno manje proizvodi, čak 30 dinara.
- Došli smo ponovo u situaciju, da je cena brašna prihvatljiva, a to 
istovremeno znači da ćemo staviti van snage odluku o povećanju cene hleba - 
naglasio je juče u Vladi Srbije Đorđe Ilić, predsednik Unije pekara.