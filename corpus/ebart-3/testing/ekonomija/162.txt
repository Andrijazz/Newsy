> Izvor: ebart
> Datum: 
> Rubrika: ekonomija
> Naslov: SRBIJA, UZ TRADICIONALNU ULjARICU SUNCOKRET, POSTAJE SVE ZNAČAJNIJI IZVOZNIK 
> Članak:

SRBIJA, UZ TRADICIONALNU ULjARICU SUNCOKRET, POSTAJE SVE ZNAČAJNIJI IZVOZNIK 
JOŠ JEDNE VRSTE ULjA

Uzgoj na 1.200 hektara, a zarada je tri puta veća nego na suncokretu. Desetak 
malih uljara ugovora proizvodnju

NOVI SAD - Uz suncokret, tradicionalnu uljaricu sa vojvođanskih njiva, sve 
češće, posebno na severu Bačke, oko Horgoša, Sombora, ali i oko Kule, na 
poljima, kao "alternativna kultura" mogu da se vide tikve. One se, iako je to 
ranije bilo uobičajeno, ne koriste kao stočna hrana, već se od njih dobija 
izuzetno kvalitetno tikvino ulje.
Tikve za proizvodnju ulja - "golice", karakteristično po semenu bez ljuske, 
kako objašnjava dr Janoš Berenji, naučni savetnik u novosadskom Institutu za 
ratarstvo i povrtarstvo, od nas su počele da se gaje pre desetak godina, Država 
premira proizvodnju ovih tikava sa sedam hiljada dinara po hektaru, a zarada po 
hektaru je pet do šest puta veća nego kad se uzgaja pšenica, i tri puta veća od 
zarade na suncokretu. Takođe, same tikve ne pate od značajnih bolesti.
- Proizvodnja tikava trenutno se organizuje na oko 1.200 hektara, a naša zemlja 
je u proizvodnji hladno ceđenog nerafinisanog tikvinog ulja svoje mesto našla 
uz Mađarsku, Hrvatsku i Ukrajinu, odnosno, odmah iza Austrije, koja je vodeći 
svetski proizvođač ovog ulja - ističe Berenji. - Ulje od tikava je proizvod, 
čija je nutritivna vrednost veća popularnog maslinovog ulja, a ciljna su mu 
grupa kupci "zdrave hrane".
 Proizvodnju tikava, inače, u Vojvodini ugovora desetak malih uljara, koje 
imaju postrojenja za hladno ceđenje, i uz tikvino, proizvode i ostale vrste 
"specifičnih" ulja.
- Ove godine smo ugovorili proizvodnju tikava na 300 hektara - objašnjava 
Aleksandar Bobić iz Zemljoradničke zadruga "Agrokula", koja ima zaokruženu 
proizvodnju "od njive do trpeze", i svoju robnu marku. - Više od 50 odsto našeg 
ulja od tikava plasiramo na strana tržišta, a sve je interesantnije tržište 
SAD, jer se u ovoj zemlji tikva kao uljarica ne proizvodi.