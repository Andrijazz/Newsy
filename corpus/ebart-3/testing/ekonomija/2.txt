> Izvor: ebart
> Datum: 
> Rubrika: ekonomija
> Naslov: Skup deviznih štediša Srpsko-moravske banke
> Članak:

Skup deviznih štediša Srpsko-moravske banke

Užice - Oko 800 užičkih deviznih štediša Srpsko-moravske banke, najavilo je 
inicijativu kojom će od Narodne skupštine Srbije zatražiti da im se vrati novac 
koji su pre skoro deset godina dali na štednju u ovoj banci.
Na skupu, održanom u restoranu Kod Roje, oni su najavili da će zatražiti pomoć 
od narodnih poslanika iz užičkog regiona i Nataše Mićić, predsednika Narodne 
skupštine, kako bi se ova inicijativa našla na dnevnom redu srpskog parlamenta. 
Nadu prevarenim deviznim štedišama, ove štedionice zatvorene pre deset godina, 
dao je guverner NBJ Mlađan Dinkić, kada je posredstvom medija objasnio da bi 
štediše mogle da budu obeštećene, ukoliko bi bilo političke volje u zemlji da 
se taj problem reši, a što bi podrazumevalo da o tome raspravlja Narodna 
skupština Srbije.
Inače, ukupan dug ove štedionice, čiji je vlasnik Desimir Todorović iz Vrnjačke 
Banje, procenjuje se na oko 31 milion maraka, a polovina te sume predstavlja 
dug Užičanima. Prema nezvaničnim informacijama najveći iznos duga ove 
štedionice u Užicu  je 205.000 maraka. Procenjuje se da u Užicu postoji 
nekoliko hiljada štediša ove štedionice, čiji je ulog bio vredan 15,5 miliona 
maraka.
Pored ove inicijative, štediše iz Užica su najavili da će zatražiti podršku 
štediša iz ostalih gradova u kojima je ova štedionica poslovala. 
