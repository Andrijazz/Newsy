> Izvor: ebart
> Datum: 
> Rubrika: ekonomija
> Naslov: Zrenjanin - Uprkos lošem rodu suncokreta, zrenjaninska fabrika ulja Dijamant 
> Članak:

Zrenjanin - Uprkos lošem rodu suncokreta, zrenjaninska fabrika ulja Dijamant 
otkupila je 120.000 tona sirovine ove uljarice i 70.000 tona soje. Prema oceni 
stručnjaka fabrike ulja prinos suncokreta smanjen je, zbog obilnih kiša, za 50 
odsto. To nije smetalo da domaća uljara zadrži lidersku poziciju u branši na 
Balkanu, ocenio je generalni direktor Savo Knežević, najavljujući nastavak 
izvoza domaćeg zejtina. 
 On je podsetio da je za navedenu godinu obezbeđeno oko 180.000 tona uljarica, 
a sa vodećim proizvođačima uljarica već je dogovorena proizvodnja na 50.000 
hektara zemljišta. Tu proizvodnju Dijamant sam finansira u svim njenim fazama, 
a devizna klauzula ugovaranja garantuje cenu od 175 evra za tonu suncokreta i 
195 evra za tonu soje.
Knežević naglašava da je Dijamant u ovoj godini zabeležio veći fizički obim 
prozvodnje i taj trend će se nastaviti i u narednoj godini. Podaci sirovinske 
službe govore da je u toku preuzimanje i distribuiranje mineralnog đubriva 
proizvođačima, a biće isplaćen i novčani avans za dizel gorivo. U pregovorima 
sa proizvođačima dogovorena je i nabavka stranih setvenih semena za suncokret i 
soju, jer je zahtev poljoprivrednika bio hibrid sa visokom tolerantnošću prema 
oboljenjima. 
Georgije Dujin, direktor sirovinskog sektora u Dijamantu, ukazuje na loše 
aspekte gubitka premija za uljarice. Ukoliko se ukinu premije na uljarice, 
smatra on, rizik je da se smanji proizvodnja ovih kultura. U Austriji država 
plaća 330 evra po hektaru proizvođačima uljarica, dok je kod nas ta suma bila 
znatno manja, ali i takva puno znači. Kako se moglo čuti na konferenciji za 
novinare, fabrika ulja Dijamant nalazi se na 21. mestu među 300 vodećih srpskih 
firmi. Ulaskom strateškog partnera Agrokor može se očekivati nastavak 
tehnoloških promena. To znači i manje radne snage, koju zamenjuju moderne 
mašine. Aktuelna tema u ovoj fabrici je dobrovoljno prijavljivanje za odlazak u 
penziju ili napuštanje posla uz visoke otpremnine, koje je u toku.