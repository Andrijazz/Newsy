> Izvor: ebart
> Datum: 
> Rubrika: ekonomija
> Naslov: Okončan sudski spor u vezi sa prodajom Putnikovog ostrva na Crnogorskoj rivijeri
> Članak:

Okončan sudski spor u vezi sa prodajom Putnikovog ostrva na Crnogorskoj rivijeri

Ostrvo Sveti Marko kod Tivta, vlasništvo beogradskog Putnika, još početkom 
septembra trebalo je na javnoj aukciji da dočeka nove kupce, što bi Putniku 
omogućilo izlazak iz krize i solventno poslovanje. Umesto toga, Osnovni sud u 
Kotoru, po tužbi američke kompanije Univorld, dva puta je donosio privremenu 
meru zabrane prodaje, dok je Viši sud u Podgorici dva puta tu odluku 
poništavao. Najzad je, početkom ove nedelje, kotorski Sud odbacio predlog 
Univorlda za određivanje privremene mere kao nedozvoljen, na osnovu čega će 
Agencija za privatizaciju odrediti novi termin za prodaju ostrva.
Da podsetimo, Univorld, čiji je vlasnik biznismen srpskog porekla Srba Ilić 
kupio je 2003. godine, 70 odsto društvenog kapitala Putnika, po ceni od oko pet 
miliona dolara uz obavezu da realizuje investicioni program vredan više od 44 
miliona dolara. Kako ulaganja nije bilo, a loše upravljanje nekad poznatom 
turističkom kućom prezadužilo firmu, Agencija je raskinula kupoprodajni ugovor. 
Ostrvo, Sveti Marko prostire se na oko 30 hektara nekada uređenog prostora sa 
oko pet hiljada kvadrata izgrađenih smeštajnih kapaciteta, i poslednje je 
ostrvo na Crnogorskoj rivijeri predviđeno za prodaju. Zato u Putniku očekuju da 
će početna cena od 16,7 miliona evra na javnoj aukciji biti višestruko 
premašena.