> Izvor: ebart
> Datum: 
> Rubrika: ekonomija
> Naslov: POSLE PRELASKA NACIONALNE ŠTEDIONICE U VLASNIŠTVO GRČKE EFG EUROBANKE
> Članak:

POSLE PRELASKA NACIONALNE ŠTEDIONICE U VLASNIŠTVO GRČKE EFG EUROBANKE

Država i dalje poseduje 37 odsto akcija u Nacionalnoj štedionici što garantuje 
da će se starim štedišama redovno isplaćivati rate. Malo je verovatno da će i 
novi vlasnici odustati od ovog posla, jer donosi pristojnu zaradu. Do sada 
isplaćeno oko 90 odsto sitnih uloga

BEOGRAD - Nacionalna štedionica namerava da nastavi sa isplatom stare devizne 
štednje, ukoliko država ne odluči drugačije. Novi, većinski vlasnik, grčka EFG 
Eurobanka sa 62 odsto kapitala ušla je u Nacionalnu štedionicu i trenutno 
sagledava stanje, ali teško da će se dobrovoljno odreći posla kakav je isplata 
stare devizne štednje. Čak i da to želi, u ovom trenutku ne može, jer je država 
sa 37 odsto udela manjinski vlasnik i ima pravo veta na sve odluke banke.
Osim, Nacionalne štedionice, stare depozite isplaćuju u mnogo manjem iznosu i 
Vojvođanska, Komercijalna i Jubanka, koju je inače kupila grčka Alfa banka.
Zakon o regulisanju javnog duga po osnovu stare devizne štednje stupio je na 
snagu 4 .jula 2002. godine. Tim zakonom je propisana obavezna konverzija 
deviznih uloga građana u obveznice Srbije koje su emitovane 19. avgusta 2002. 
godine. Tada je odlučeno da zamenu "starih" depozita u hartije od vrednosti 
obavljaju banke kod kojih je položena štednja, odnosno Nacionalna štedionice za 
banke koje su u stečaju i likvidaciji. Obveznice serije A dospevaju u periodu 
od 2002. do 2016. godine. Prve hartije od vrednosti stare devizne štednje 
isplaćene su 26. avgusta i to u visini od 276,10 evra.
S obzirom da je ukupan javni dug po osnovu stare devizne štednje oko 4,2 
milijarde evra, a da je najveći broj uloga bio položen u sadašnje banke u 
stečaju odnosno u Beobanku, Beogradsku banku, Invest i Jugobanku, jasno je da 
najviše štediša svoj novac i potražuje u Nacionalnoj štedionica. Isplata stare 
devizne štednje donosi veoma pristojnu zaradu Štedionici, kao i nove klijente 
koji ponovo stavljaju novac na štednju, otvaraju tekuće račune, koriste 
kredite. Inače, ovaj dug država vraća još 11 godina, a do sada je isplaćeno oko 
700 miliona evra.
Od 2005. do 2016. godine rata se izračunava sa propisanim koeficijentom i ne 
može da bude manja od 500 evra. Najveći broj štediša, odnosno oko 90 odsto 
sitnih uloga je već isplaćeno. Tako je lane, isplaćeno po 530 evra po štednom 
ulogu, a u 2003. godini izmireno je po 380 evra. Građani koji nisu pretvorili 
svoje depozite u elektronske zapisne, odnosno u obveznice mogu to da učine i 
dalje i da podignu zaostale rate. Pored stare devizne štednje iz državnih 
banaka, iz budžeta se isplaćuju i klijenti Dafimenta i Jugoskandika. Tako je, 
do sada namireno 81,96 miliona evra za štednju kod Dafiment banke, a 49,9 
miliona evra za Jugoskandikove depozite.
Nacionalna štedionica je, do sada, vrlo uredno servisirala svoje obaveze prema 
građanima koji su posedovali staru deviznu štednju. Da bi se izbegla gužba na 
šalterima, prilikom isplate dospelih obveznica, bilo je potrebno da se zakaže 
isplata ili da se otvori namenski devizni račun, na koji se svakog 31. maja 
uplaćivala dospela rata. Ova banka je ponudila štedišama da tako transferisana 
sredstva oroče i za to dobiju odgovarajuću kamatu, kao i druge pogodnosti u 
vidu odobravanja kredita, kartica...
Inače, Štedionica dobija novac iz budžeta za isplatu starih deviznih štediša. 
Dakle, taj novac ne pripada ovoj banci, već je ona samo servis. Država i dalje 
poseduje oko 37 odsto akcija u Nacionalnoj štedionici, pa može da utiče na 
odluke novih vlasnika. EFG Eurobanka je najavila da će uneti novi kapital u 
Štedionicu, tako da se udeo države može smanjiti. EFG Eurobanka i Nacionalna 
štedionica, iako imaju zajedničkog vlasnika, u Srbiji će raditi odvojeno.
Kapital Nacionalne štedionice u ovom trenutku je vrlo skroman i iznosi svega 16 
miliona evra, od toga je udeo države 5,5 miliona evra. Najveći broj objekata 
koje Nacionalna štedionica i danas koristi nije njeno vlasništvo, a država je 
uložila deset ekspozitura i filijala kao kapital u nekretninama.