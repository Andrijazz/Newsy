> Izvor: matf
> Datum: 
> Rubrika: ekonomija
> Naslov: ŽELjKO POPOVIĆ, V.D. GENERALNOG DIREKTORA NIS, JUČE SAOPŠTIO
> Članak:


Regulisanjem dugova prema "Gaspromu", zatim, kineskom "Sinohemu" i internih 
dugovanja, naša naftna kompanija postala solventna i kreće u modernizaciju

NOVI SAD - NIS je na korak do potpunog skidanja balasta od preko 400 miliona 
dolara dugova ruskom "Gaspromu" i kineskom "Sinohemu". Kinezima je juče 
uplaćena prva rata od 14,2 miliona reprogramiranog duga, s ruskim partnerom je 
dogovoreno prebijanje obaveze od 188 miliona dolara, a ostatak od 55 miliona, 
postaće deo NIS i "Gaspromovog" zajedničkog preduzeća u Srbiji.
Željko Popović, v.d. generalnog direktora NIS, juče je, po povratku iz Moskve, 
govorio o detaljima ugovorenim sa "Gaspromom" i Vladom Rusije. Da podsetimo, 
ukupan dug NIS za energente isporučene Srbiji između 1994. i 2000. godine, sa 
kamatama, dostigao je 243 miliona dolara.
Prema dogovoru potpisanom u Moskvi kroz aranžman o prebijanju starog klirinškog 
duga Rusije našoj državi NIS-u je "precrtano" dugovanje od 188 miliona dolara, 
i taj iznos tretiraće se ubuduće kao deo "duga" srpske nacionalne kompanije 
Vladi Srbije. NIS će razliku od 55 miliona dolara iskoristiti kao polog za 
osnivanje zajedničke firme s "Gaspromom", na principu pola - pola. Ta firma 
gradiće veliko podzemno skladište gasa u Banatskom Dvoru podizanjem gasovoda u 
jugoistočnoj Srbiji, ali i verovatno izvozom roba i usluga iz Srbije za potrebe 
"Gasproma".
- NIS je praktično ostvario sva tri cilja posle kojih može da uđe u 
modernizaciju kapaciteta i restrukturiranje. Ti uslovi su bili najpre 
regulisanje naših internih dugovanja, a zatim dugovanje Kinezima i Rusima - 
kaže Popović. - Sada možemo da računamo i na uzimanje povoljnih investicionih 
kredita kod ozbiljnih svetskih banaka, i na ulaganja u modernizaciju rafinerija 
i drugih postrojenja.