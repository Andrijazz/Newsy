> Izvor: ebart
> Datum: 
> Rubrika: ekonomija
> Naslov: POČINJU PREGOVORI OKO DOKAPITALIZACIJE NAJVEĆEG SRPSKOG PROIZVOĐAČA MINERALNE 
> Članak:

POČINJU PREGOVORI OKO DOKAPITALIZACIJE NAJVEĆEG SRPSKOG PROIZVOĐAČA MINERALNE 
VODE

Proslavljeni košarkaš danas će, preko svojih pravnih zastupnika, dostaviti 
Pismo o namerama. Tržišna vrednost "Knjaz Miloša" mogla bi da bude i veća od 
100 miliona evra - tvrdi poslovodstvo preduzeća

BEOGRAD - Kako "Novosti" saznaju, danas će Vlade Divac, preko svojih pravnih 
zastupnika, rukovodstvu "Knjaz Miloša" a.d. Aranđelovac, dostaviti Pismo o 
namerama. On će, u tom dokumentu, dostaviti i predlog kako vidi 
dokapitalizaciju najvećeg srpskog proizvođača mineralne vode.
Nakon toga će neka od konsalting agencija, a oko čijeg izbora se moraju 
saglasiti Divac, poslovodstvo "Knjaza", Ministarstvo za privatizaciju i 
Akcijski fond, ući u procenu vrednosti ove fabrike voda.
- Mi smo već vršili procenu kapitala "Knjaz Miloša" - kaže za "Novosti" Radenko 
Marjanović, generalni direktor ove aranđelovačke fabrike. - Procene govore da 
bi realna tržišna cena "Knjaza Miloša" mogla da bude i znatno iznad 100 miliona 
evra. Jer, samo knjigovodstvena vrednost, zasnovana na podacima iz "knjiga" je 
više od 35 miliona evra. Tome treba dodati i takozvanu "neto" imovinu, odnosno 
mašine čija je knjigovodstvena vrednost nula, ali one, realno, ipak, imaju neku 
vrednost.
Prema Marjanovićevim rečima, cenu "Knjaza" znatno diže primena treće metode, a 
koja u procenu vrednosti unosi i proračun mogućih prihoda i rashoda. U slučaju 
ove fabrike, primena proračuna prihoda podiže cenu za 57 odsto u odnosu na 
knjigovodstvenu, odnosno na nešto više od 55 miliona evra.Tržišna perspektiva 
ovog preduzeća, kaže njen direktor, realno dodatno povećava cenu i na iznad 100 
miliona.
- Sigurno je da će budući procenitelj imati na umu da budući kupac "Knjaza", 
osim kvalitetne fabrike, dobija i preko 50 odsto tržišta mineralnih voda u 
Srbiji - veruje Marjanović.
Mada je deo akcionara-penzionera "Knjaz Miloša" a.d. podneo tužbu protiv 
poslovodstva ove kompanije, a zbog odluke o dokapitalizaciji, generalni 
direktor najvećeg proizvođača voda u Srbiji, to ne vidi kao prepreku za 
započinjanje pregovora.
- To je u pitanju četvoro, petoro ljudi koji očito imaju neki lični interes 
koji ostvaruju preko jednog brokera - kaže Marjanović. - Oni su nam dostavili 
neki spisak kojim ih deo penzionera ovlašćuje za odlučivanje. Međutim, kada smo 
im tražili da za svakog penzionera, dostave punomoćje, to nisu učinili. Sigurno 
je da ta tužba neće uticati na tok pregovora o dokapitalizaciji "Knjaza".