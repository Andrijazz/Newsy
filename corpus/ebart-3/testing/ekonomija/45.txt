> Izvor: ebart
> Datum: 
> Rubrika: ekonomija
> Naslov: DIREKTORI ČETIRI VELIKE BANKE O ISPLATI STARE DEVIZNE ŠTEDNjE
> Članak:

DIREKTORI ČETIRI VELIKE BANKE O ISPLATI STARE DEVIZNE ŠTEDNjE

Ovogodišnja rata od 530 evra dospeva za isplatu 31. maja. Obezbeđen novac za 
isplatu. Posebne kamate i krediti onima koji novac ostave da odleži u banci

BEOGRAD - Ovogodišnja rata stare devizne štednje, od 530 evra, dospeva za 
isplatu 31. maja. Država je novac, kažu  u NBS, obezbedila.
- Ukupni državni dug, po osnovu obveznica serije 2004. godine, iznosi 181 
milion evra - kaže Radovan Jelašić, guverner Narodne banke Srbije. - Od tog 
iznosa 142 miliona se donosi na staru deviznu štednju, 25,5 miliona evra na 
Dafiment banku i 13,9 miliona evra na Jugoskandik. Očekuje se da će u 
međuvremenu biti obrađeni još neki računi Dafininih i Jezdinih štediša, pa se, 
po tom osnovu, očekuje i isplata dodatnih pet miliona evra.
Nacionalna štedionica, Jubanka, Vojvođanska i Komercijalna banka isplaćuju 90 
odsto ukupne stare devizne štednje. Ove banke su štedišama ponudile mogućnost 
da, pre dospeća rate, otvore nove devizne račune na koje će im novac biti 
automatski uplaćen. Pozivu se odazvalo svega pet hiljada građana, iako bankari 
nude stimulativne kamate za novac koji na novom računu "odleži" bar tri meseca.
- Nacionalna štedionica počeće i zakazivanje isplate nove rate za štediše koje 
ne žele da otvore devizne račune - kaže Bojan Stanivuković, direktor 
Štedionice. - Naravno, prednost će imati oni koji otvore račune, jer svoj novac 
mogu da podignu odmah, od 31. maja na bilo kom šalteru naše banke.
Stanivuković kaže da će se štediše iz Beograda, koje isplaćuje Nacionalna 
štedionica najviše usmeravati ka poslovnici u Sava Centru pošto tamo postoji 25 
šaltera za ovu namenu.
Ova banka je vlasnicima obveznica, inače, ponudila posebne kredite u visini 
nominalne vrednosti obveznica za 2005. i 2006. godinu. Krediti će se 
otplaćivati na tri ili 12 meseci, uz godišnju kamatu od devet odsto.
Vojvođanska banka će, od 31. maja svojim starim deviznim štedišama isplatiti 
6,5 miliona evra. Ukupan dug po celokupnoj staroj štednji ovde iznosi 143 
miliona evra.
- Do sada je oko 80 odsto štednje konvertovano u obveznice - kaže Zoran 
Radonjić, generalni direktor Vojvođanske banke. - Banka štedišama nudi 
otvaranje posebnih računa za isplatu stare štednje, uz stimulativne kamate. A, 
uz to kredite za različite proizvode i u različitim iznosima. Za veće iznose, 
banka je spremna da ponudi i posebne aranžmane, na individualnoj osnovi.
Jubanka ima oko 505 miliona evra stare štednje, od čega je 77 odsto 
konvertovano u obveznice.
- Do sada smo isplatili 19 miliona evra stare štednje - navodi Borisav Đokić, 
direktor Jubanke. - Oko 10.000 štediša će u našoj banci podići oko 16,2 miliona 
evra.
U Komercijalnoj banci je ukupan iznos štednje konvertovan u obveznice. Ova suma 
je oko 120 miliona evra, od čega za naplatu u maju dospeva oko četiri miliona 
za 8.500 štediša.
- Za ove štediše još narednih 10 dana važi ponuda da otvore nove devizne račune 
na koje će im biti prebačena rata, uz stimulativnu komatu na tri, šest i 12 
meseci - ističe Ivica Smolić, predsednik banke. 