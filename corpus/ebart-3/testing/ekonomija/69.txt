> Izvor: ebart
> Datum: 
> Rubrika: ekonomija
> Naslov: U Srbiji se od 1. januara umesto poreza na promet uvodi porez na dodatu 
> Članak:

U Srbiji se od 1. januara umesto poreza na promet uvodi porez na dodatu 
vrednost od 18 odsto

Najveći problemi mogu se očekivati kod usluga kao i u građevinarstvu gde 
sadašnja stopa sa pet ide na 18 odsto. Realno je očekivati da će stanovi 
poskupeti deset odsto, ističe Predrag Petrović, v.d. generalnog direktora 
"Stankoma". Stan od 50 kvadrata biće skuplji od 5.000 do 10.000 evra

BEOGRAD- Ministar finansija Mlađan Dinkić poručio je privrednicima da uvođenje 
poreza na dodatu vrednost od 1. januara nije strašni sud i da je neopravdan 
strah od poskupljenja. Međutim, optimizam i entuzijazam Dinkića ne dele i 
privrednici jer će za start PDV -a morati da imaju na raspolaganju veća 
finansijska sredstva, kako bi namirili poreske dažbine. Taj novac poreski 
obveznici odnekud moraju da pribave jer većina, što je opštepoznato, nema 
dovoljno obrtnih sredstava ni za repromaterijal, a još manje za namirenje 
poreskih obaveza. Privrednici će zbog toga najverovatnije posegnuti za 
podizanjem cena jer i u slučaju da za namirenje poreza podignu kredit, takođe 
imaju troškova zbog kamata što opet moraju da namire iz nekih izvora.
Kućni budžet će naročito uzdrmati poskupljenje osnovnih prehrambenih proizvoda 
kod kojih je do sada porez na promet bio nula, kao što su hleb, mleko, riba, 
jaja, meso, ulje, šećer, neki lekovi, ali i veštačko đubrivo, poljoprivredna 
mehanizacija, računari i softveri, ali i komunalne usluge odnosno stanarine, 
grejanje i voda ... Ministar za trgovinu Bojan Dimitrijević, juče je već 
najavio poskupljenje vode, lekova i PTT usluga.
Goran Kapisoda, finansijski direktor preduzeća "Polimark" kaže da u lancu 
repromaterijala koji koriste za svoje proizvode uglavnom nema onih sa novim 
poreskim opterećenjem. U tom delu dodaje on, ne bi trebalo da dođe do promene 
cena.
- Ne nameravamo da u januaru povećamo cene ali u startu moramo da imamo 
dodatnih 30 miliona dinara jer ćemo nakon prodaje robe na primer u januaru, 
koju inače naplaćujemo nakon 60 ili 120 dana od isporuke, morati da platimo PDV 
od 18 odsto. Tih 30 miliona dinara nikada se neće povratiti jer je to deo koji 
se permanentno angažuje u obrtnom kapitalu koji će biti veći za tih 18 odsto. 
To ćemo obezbediti iz sopstvenih sredstava, ali je pitanje koji broj firmi će 
moći to da učini na taj način ili će morati da ovo isfinansira kreditima sa 
visokim kamatama. Do sada smo davali izjavu da je roba za dalju prodaju, a 
porez na promet od 20 odsto se naplaćivao tek kada se roba proda u trgovini, 
kaže Kapisoda.
Prema mišljenju privrednika to će stvoriti velike probleme kod nedovoljno 
likvidnih i to velikih firmi, a takvih je u Srbiji puno, jer će im slaba uteha 
biti čak i kasniji povraćaj dela poreskih sredstava.
Slobodan Petrović direktor "Salforda", menadžment firma vlasnika najvećih 
mlekara u Srbiji tvrdi da je neminovno da poskupi mleko.
- Za sada je neizvesno da li će ono biti skuplje za osam odsto koliki je 
novouvedeni porez ili manje, imajući u vidu da je deo troškova koji utiče na 
njegovu proizvodnju i dosada bio oporezovan - navodi Petrović i dodaje da još 
nemaju tumačenje da li će to poskupeti proizvodnju sira. On, međutim kaže da je 
uvođenje PDV-a dobro za državu ali i za sve one koji legalno posluju jer više 
neće imati nelojalnu konkrenciju onih koji rade na crno i ne plaćaju državi 
poreze. Petrović očekuje da država zbog redovnijeg i boljeg punjenja budžeta 
što treba da donese PDV, postepeno smanjuje namete, odnosno privredi daje 
beneficije.
Jurij Bajec profesor Ekonomskog fakulteta podseća da se uvođenje PDV- a dugo 
priprema i da osim izvesnog pomeranja cena u prva dva meseca ne bi trebalo da 
dođe do dođe do većih cenovnih skokova. On dodaje da će se javiti problem 
likvidnosti kod određenog broja firmi koje su obveznici ovog poreza ali samo do 
momenta dok ne dobiju nazad deo poreza.
Andrija Jovičić poreski savetnik u "Privrednom pregledu" smatra da primena 
PDV-a ne iziskuje veliku filozofiju ali dodaje da se najveći problemi mogu 
očekivati kod usluga, kao i u građevinarstvu gde sadašnja stopa sa pet ide na 
18 odsto. Predrag Petrović v.d. generalnog direktora kompanije "Stankom" kaže 
da je realno očekivati da će PDV u izvesnoj meri uticati na cenu stanova i 
lokala ali da nema govora o poskupljenju od 18 odsto.
- Naša je procena da će kvadratni metar poskupeti oko deset odsto u odnosu na 
sadašnju cenu. Ipak, pošto odavno analiziramo sve aspekte PDV-a učinićemo sve 
da naši stanovi poskupe neznatno, pa makar išlo i na naš teret, kaže Petrović. 
Cena kvadrata stana u Beogradu na području Čukarice ili Košunjaka je oko 1.150 
evra, pa stan od 50 kvadrata danas košta 57.500 evra. Sa obračunom PDV-a 
skočiće najmanje na 63.250 evra. Kupac će morati za isti stan da plati više 
448.500 dinara, ili 36 mesečnih prosečnih zarada. U slučaju da se prodavci 
stanova osile, kao kod prelaska marke u evro, i "ugrade"čak 18 odsto, ovaj stan 
bi stajao 67.850 evra ili čak 10.000 evra više.