> Izvor: matf
> Datum: 
> Rubrika: ekonomija
> Naslov: IZDVOJENO MIŠLJENJE
> Članak:


Srbija je, dakle, čudo. Ali ne privredno.

To će, sudeći po smešnoj i neodmerenoj prošlonedeljnoj izjavi jednog 
republičkog funkcionera, možda biti već na jesen, kad se rodi tigar na Balkanu. 
Kada će taj srpski privredni tigar da rikne punom snagom, po svemu sudeći, 
sudbinski je povezano s prodajom poslednjeg kapitalca u šupljem sefu 
republičkih vlastodržaca, odnosno sa završnim kasapljenjem Naftne industrije 
Srbije.

Za sve iole krštene građane zapravo prošlonedeljni skupštinski cirkus oko 
izglasavanja ukidanja zakona o JP NIS-u nije bilo ništa neočekivano.

Zar je mogla da bude drugačija završnica? Da li je iko mislio da će diletanti 
koji nas predstavljaju u parlamentu i kriju se iza reči: država, narod, 
interesi, strateški partneri, dokapitalizacija, privatizacija, modernizacija, 
demokratizacija, evropeizacija, MMF, Svetska banka... odoleti iskušenju? Iako 
marginalci, svesni su da su okraćalog veka, te da je prilika da ovo malo 
državne imovine udome domaćim i svetskim tajkunima i s vlasti odu punih bisaga. 
Jedni su, reklo bi se, posao završili. Tokom leta, koliko je predsedavajući 
Skupštine proglasio trajanje odmora, u ovoj raspuštenoj školi loši đaci će, po 
samo njima znanim kvotama, podeliti plen.

Narod ima mnogo teži zadatak. Za jače od mesec dana mora da svari "neoborivu" 
činjenicu da u poslovanju s naftom nema profita! Možda svuda u svetu ima, ali 
ovde, u Srbiji, jok! Takođe, valjalo bi zaboraviti da je i u vreme preduge 
vladavine onog zločestog čike, koji sada čami u Hagu, od NIS-a bilo para da se 
prehrani nacija izolovana u vreme sankcija, da se grade crni i još crnji 
vrhovi, podoje tada maleni, tek rođeni, a danas stasali srpski tajkuni, da se 
tajno šilju pare na kiparska i ko zna koja još ostrvlja. Ta veoma izdašna 
nisovska sisa od samog početka naše novije istorije (oktobra 2000) zavarala je 
čak i demokrate, pa su eto imali tu komociju da ne čine bogzna šta u domenu 
privrede. Para je bilo za sve osim za modernizaciju rafinerija, u šta su se 
kleli svi, pa čak i politički amateri čiji je najveći domet članstvo u školskom 
odboru.

Teško je sve ovo svariti. Ali narod je čudo. Uostalom, imamo mi štampu kao 
pomoćno sredstvo za ubrzano varenje. Nije li slučajnost da se ovih dana 
"Lukoil" protežira kao izuzetno povoljan strateški partner, nameran da u 
modernizaciju investira čak 500 miliona dolara. Danas je to u Srbiji piksla za 
strateškog partnera, a uz dobre čauše u Vladi, biće to (posle neuspele 
modernizacije rafinerijskih postrojenja) i konačna cena za koju će verovatno 
ova ruska kompanija, koja je uveliko poslovno metastazirala na srpskom 
privrednom prostoru, postati većinski vlasnik. Ništa humanijim ciljevima ne 
rukovode se ni druge svetske kompanije. A i zašto bi? Menadžeri tih firmi znaju 
da su države iz kojih dolaze imale drugu pamet, odnosno nisu prodavale 
strateški važne sektore kao što su rafinerije. Zaista, nisu oni krivi što mi 
nemamo ni pameti ni državu.

Lider najjačeg sindikata u zemlji Milenko Smiljanić ovih dana se žali 
novinarima kako je ovaj predlog ušao u skupštinsku proceduru bez prethodne 
pripreme i kako njih iz Socijalno-ekonomskog saveta niko ništa nije pitao, kao 
da ne postoje?! Gospodin Smiljanić, reklo bi se, ovog leta, dok traje veliki 
školski odmor u Skupštini, morao bi da ima preča posla. Uostalom, nije li se 
sam uverio u to kakvu je pometnju međ moćnicima u republici onomad izazvao 
štrajk radnika rafinerije. Leto je, nemaju mnogi para za odmor, pa neka 
organizuje besplatnu zanimaciju za trudbenike u centru Beograda. Uspavano 
radništvo, a verovatno ni gospodin Smiljanić, nemaju mnogo toga da izgube. 
Naprotiv!