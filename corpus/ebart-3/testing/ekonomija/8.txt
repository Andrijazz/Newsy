> Izvor: ebart
> Datum: 
> Rubrika: ekonomija
> Naslov: CENE MESA STABILNE, PONEGDE I PADAJU, ALI TRGOVCI UKAZUJU
> Članak:

CENE MESA STABILNE, PONEGDE I PADAJU, ALI TRGOVCI UKAZUJU

Svinjski but se može pazariti i za 169 dinara po kilogramu, a vrat još 
jeftinije - za 150, ipak potrošnja je slaba. Pazar je veći jedino petkom i 
subotom, jer neke trgovine meso daju i za petinu jeftinije

BEOGRAD - Zaustavljen je pad cene žive mere tovljenika, ali u prodavnicama, 
srećom to se nije odrazilo, pa se cenovnici svežeg mesa nisu menjali, a ima i 
primera da je kod pojedinih trgovaca bilo i dodatnih pojeftinjenja. Međutim, 
potrošnja je prema procenama trgovaca i dalje slaba.
Kilogram  svinjskog buta bez kostiju u "Rodiću" sada košta 169 dinara, za 15 
odsto manje nego prošle nedelje. Ista kategorija mesa, posle nedavnih sniženja 
je 192 dinara u "Cemarketu", po 194 u "Maksiju" i "Pekabeti", a u "Jabuci" je 
189 dinara. Za svinjski vrat u većini trgovina sada treba izdvojiti po 150, dok 
je slabina sa fileom od 172 do 177 dinara. Čajna kobasica staje od 330 do 389 
dinara. Za poslednjih mesec dana cene mesa u većini prodavnica "pale" su u 
proseku za desetak odsto.
Da bi povećali kupovinu u "Maksi" supermarketima su sada uveli i "maksimalno 
prolećno sniženje". Potrošači svakog vikenda sveže meso mogu da pazare za 
petinu jeftinije. Pošto su šnicle i but vikendom jeftiniji i pazar je znatno 
veći.
Posle otkupa tržišnih viškova mesa od Robnih rezervi na području Vojvodine, 
došlo je do blagog poskupljenja žive mere, pa se kilogram tovljenika sa 50 
popeo do 55 dinara. Naravno, i dalje ima tovljenika u seoskim gazdinstvima, gde 
cena jedva premašuje 40 dinara, ali i farmi, gde ne daju stoku ispod 60 dinara.
Cena tovljenika, po rečima Srđana Kolarevića, komercijalnog direktora 
Industrije mesa "Topola", postepeno raste, što se posle "mrtve" sezone u prvom 
kvartalu godine i očekivalo. Ali, i dalje cena je za petinu niža od cene 
proizvodnje, odnosno troškova tova. Istovremeno, uvoze se ogromne količine mesa 
i prerađevina, cene su često konkuretnije od domaće robe, pa dolazi do zaliha u 
trgovinama.
Rajko Latinović, direktor farme "Vizelj" kaže da je u ovom momentu ugrožen tov, 
ali da je snabdevanje svežim mesom uobičajeno, a cene stabilne.
- Blag skok cene žive mere svakako da će uskoro dovesti do preispitivanja 
maloprodajnih cena mesa i mesnih prerađevina, ali ne očekuju se nikakvi nagli 
skokovi - ukazao je Latinović. - Doći će do izvesnih korekcija cenovnika, a 
boljitak u ovoj grani možemo očekivati tek kada se zaista otvore granice za 
izvoz mesa.
Bez obzira na brojna sniženja sada je daleko veća kriza nego lane u isto vreme, 
tvrde trgovci, koji kažu da su i dalje slabi pazari u trgovinama.
- Gomilaju se svakodnevno zalihe, a mesne prerađevine nisu samo u konzervama. 
Trajna i polutrajna roba treba da se potroši za mesec i po dana, a u uslovima 
kada građani znatan deo svojih primanja potroše na komunalije i ostale dažbine, 
praktično malo im preostane za kupovinu hrane - žale se u trgovinskim kućama.