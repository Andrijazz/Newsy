> Izvor: matf
> Datum: 
> Rubrika: ekonomija
> Naslov: Aerodromske takse i troškovi osiguranja turističke paket aranžmane uvećavaju za 
> Članak:

stotinak evra

Ma kako primamljivo izgledale cene turističkih aranžmana koje i ovog leta nude 
mnogobrojne agencije, ne dozvolite da vas ponese prvobitno oduševljenje, jer se 
može dogoditi da vas na svakom koraku "jeftinog paketa" dočekaju novi izdaci za 
takse, osiguranja ili ulaznice. Ozbiljne agencije skreću pažnju putnicima na 
svaku stavku koja nije uključena u aranžman a obavezna je na putovanju.
- Većina obaveznih izdataka u našoj agenciji uključena je u cenu putovanja i za 
program koji je ugovoren nema dodatnih troškova. Svi naši putnici su i 
zdravstveno osigurani, iako je to obaveza samo za zemlje u šengenskoj zoni. A 
na 50 hiljada putnika mi dobijamo povoljnije uslove osiguranja, tako da tu 
uslugu ne naplaćujemo posebno. Ostale obaveze koje nisu deo aranžmana, poput 
aerodromskih taksi ili osiguranja leta, jasno su naznačene u programu zajedno 
sa cenama koje za te usluge važe u izabranim destinacijama - kaže za Danas 
Slobodan Mićić, direktor Kon Tikija i savetuje turiste koji planiraju putovanja 
da detaljno prouče aranžmane koje nude agencije.
Nije, međutim, redak slučaj da se takse i osiguranja diskretno ili uopšte ne 
pomenu u ponudi kako bi se turisti privukli niskim cenama. Iznenađenje koje ih 
sačeka kad ustanove da dodatni troškovi premašuju cenu osnovnog paketa, sigurno 
im neće ulepšati odmor. Ako procene da su prevareni, putnicima jedino ostaje da 
se po povratku sa letovanja obrate turističkoj inspekciji u kojoj tvrde da je 
zakonska obaveza agencije da u program putovanja unese sve sadržaje kao i cene 
usluga koje se plaćaju u "paketu" ili odvojeno.
 Ima i pojava da u opštoj konfuziji ko, šta i koliko naplaćuje, agencije vide 
šansu za dodatnu zaradu, pa sve izdatke za aerodromske takse i osiguranja 
uključe u aranžman, ali pri tom po sopstvenom nahođenju formiraju cene tih 
usluga.
U Aerodromu Nikola Tesla ističu da su u više navrata ukazivali nadležnim 
organima i inspekcijama na žalbe putnika zbog različitih obračunavanja naknada 
koje su od njih zahtevane na ime aerodromske takse. Takođe tvrde da je ta 
usluga uračunata u cenu karte i naplaćuje se od avio kompanija a ne od putnika. 
U Jat ervejzu podsećaju da  to važi samo za  redovne linije. Ako je, međutim, 
reč o čarter letovima, što je za turističke aranžmane uobičajeno, onda se sve 
takse i osiguranja plaćaju na aerodromskom šalteru.  
Inače, aerodromska taksa za domaće letove iznosi 8,5 evra, a za međunarodni 
saobraćaj je 16,5 evra. Na to treba dodati i aerodromsku taksu koju će putnik 
platiti u povratku, a njena cena je različita u zavisnosti od aerodroma sa kog 
se poleće. 
Posebnu zabunu izazivaju i iznosi koji se izdvajaju na ime "osiguranja leta", 
što je kod većine avio kompanija uvedeno nakon terorističkih napada 11. 
septembra, kada su povećane mere obezbeđenja na aerodromima i letovima. Cene 
tog osiguranja su različite i kreću se od 40 do čak 90 evra. U Direktoratu 
civilnog vazduhoplovstva rečeno nam je da je avio kompanijama prepušteno  da 
formiraju cene na osnovu svoje procene rizika. One svoju obavezu da obezbede 
sigurnost putovanja, od putnika naplaćuju kao poseban trošak. Tako se turista 
može suočiti sa apsurdnom situacijom da plati promotivnu cenu karte oko 50 
evra, a da ga razne takse i drugi nameti koštaju još stotinak evra.