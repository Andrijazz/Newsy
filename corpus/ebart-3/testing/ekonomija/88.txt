> Izvor: ebart
> Datum: 
> Rubrika: ekonomija
> Naslov: Na jučerašnjoj aukciji od ponuđenih 19 kupce našlo samo pet firmi
> Članak:

Na jučerašnjoj aukciji od ponuđenih 19 kupce našlo samo pet firmi

Beograd - Na jučerašnjoj aukciji nastavlen je trend sve slabije prodaje 
preduzeća. Od ponuđenih 19 firmi prodato je samo pet a nešto viša cena od 
početne ostvarena je samo kod prodaje Hotela Srbija. O kupcu, koji je za 
kapital Hotela ponudio 250 miliona dinara, novinari, gotovo ništa nisu mogli da 
saznaju, osim da se zove Miloš Grujić. Konkurenti su mu bili investicioni fond  
Kilaki investment sa Kipra i Njegomir Kilibarda, čiji je identitet takođe, 
ostao nepoznat  javnosti. 
Direktor Hotela Srbija Rajko Vukčević ocenio je da je ponuđena cena izuzetno 
niska i da je najverovatnije za to kriva Agencija za privatizaciju. 
- Procenjena vrednost hotela je blizu milijardu dinara i da smo znali da će 
naš  hotel biti prodat po tako niskoj ceni i mi bismo učestvovali. Onaj ko je 
realizovao ovu kupovinu napravio je odličan posao jer je dobio hotel koji 
raspolaže sa 11.000 kvadratnih metara prostora i ima  330 soba raspoređenih na 
18 spratova. Hotel je jedna od retkih firmi koja rentabilno posluje i nema ni 
dinara duga. Trenutno na računu ima tri miliona dinara i nema viška zaposlenih 
- kaže Vukčević. Kada je reč o popunjenosti kapaciteta, Vukčević je podsetio da 
su u ovom trenutku dve trećine kapaciteta u funkciji (zauzeto je 230 ležaja)  a 
rezervisan je i  smeštaj za septembar i oktobar, dok se samo jedna trećina soba 
izdaje kao kancelarijskil prostor.
Na aukciji su za 53 miliona dinara prodati  i restorani Bela Crkva. Kupac je 
Risto Gojković u čijem se vlasništvu nalaze Hotel Rojal i Tehnohemija iz 
Beograda. Firma - Minel - fad prodata je u drugom nadmetanju za 17 miliona 
dinara, dok je pirana Bor iz Bosilegrada za samo 843.000 dinara otišla u ruke 
Gojka Rajkovića. Na jučerašnjoj aukciji delovi preduzeća Zmaj u 
restrukturiranju (magacini preduzeća) prodati su za 224,8 miliona dinara 
ineženjering firmi - Darsi end Plat. Predstavnik ovog preduzeća Ljubomir  
Đorđević izjavio je da ovu kompaniju interesuje samo magacinski prostor a ne i 
proizvodni program Zmaja. Inače, Grupa akcionara Zmaja protestovala je juče 
ispred Agencije zahtevajući od države da prestane da prodaje imovinu po 
"bagatelnoj" ceni, kao što je to juče uradila s magacinima Zmaja čija je 
vrednost procenjena na 14 miliona evra.