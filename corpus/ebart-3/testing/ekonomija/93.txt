> Izvor: ebart
> Datum: 
> Rubrika: ekonomija
> Naslov: ZA PENZIONERE U BANJI KOVILJAČI I ZLATARU 
> Članak:

ZA PENZIONERE U BANJI KOVILJAČI I ZLATARU 

Za smeštaj u dvokrevetnoj sobi i hranu penzioneri dnevno u Koviljači treba da 
plate 700 dinara, a na Zlataru 800 dinara

 BEOGRAD - Tokom ove letnje sezone turističke agencije su se potrudile da 
pripreme aranžmane za odmor, oporavak i rehabilitaciju i za one koji imaju 
najmanja primanja - penzionere.
Najjeftiniji odmor sa oporavkom za penzionere Srbije je u Banji Koviljači, 
najpristupačniji odmor na planini je na Zlataru. Za one koji smognu snage i 
para da krenu na more najjeftinije je letovanje u Čanju.
 Najjeftiniji je pansion u Banji Koviljači koji u dvokrevetnoj sobi košta 750 
dinara i može da se plati na četiri rate. Za 800 dinara dnevno pansion može da 
se nađe i u Vrnjačkoj banji u hotelu "Borjak" (plaća se u šest rata) i 
Bogutovačkoj banji hotel "Mineral" (četiri rate). Do 1.000 dinara može da se 
nađe smeštaj u ivanjičkom odmaralištu "Golija", Mataruškoj banji u hotelu 
"Termal", Vranjskoj, Lukovskoj, Sijarinskoj i Gamzigradskoj banji. Smeštaj i 
bolnički tretmani mogu da se plate u najmanje četiri rate.
Na Zlataru u hotelu "Panorama" penzioneri dnevno mogu da se odmaraju za 800 
dinara i da plate u osam rata, dok pansion u hotelu "Olga Dedijer" na Kopaoniku 
dnevno staje 1.100 dinara.
 Na moru, najjeftinije letovanje za penzionere je u Čanju jer dnevno iznosi 
1.170 dinara. Tokom sezone za smeštaj u "Bisernoj obali" u dvokrevetnoj sobi, 
dnevno treba izdvojiti 1.380 dinara, a u Bečićima, u hotelu "Šumadija" u 
avgustu pansion je 1.400 dinara i u šest mesečnih rata. 
 U institutu "Vrmac" u Prčnju u špicu dnevno treba izdvojiti po 20 evra, ali u 
drugoj polovini avgusta pada na 14 evra.