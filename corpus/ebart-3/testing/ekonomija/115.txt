> Izvor: ebart
> Datum: 
> Rubrika: ekonomija
> Naslov: VELIKO INTERESOVANjE ZA LEŽIŠTA KAMENA
> Članak:

VELIKO INTERESOVANjE ZA LEŽIŠTA KAMENA

BOR - Od početka 2001. godine, inostrane i domaće kompanije otvorile su čak 59 
novih rudnika tehničkog i ukrasnog kamena širom Srbije. Time je u ovu 
industrijsku granu "ubrizgano" blizu 70 miliona evra direktnih investicija i 
zaposleno oko 4.000 radnika!
Ovo je za "Novosti" izjavio mr Dejan Rajković, pomoćnik republičkog ministra 
rudarstva i energetike:
- Samo tokom ove godine u Srbiji je otvoreno 35 rudnika tehničkog i 
arhitektonskog kamena. Istovremeno, Ministarstvo rudarstva i energetike 
odobrilo je 183 licence domaćim i inostranim kompanijama da na nekoliko 
desetina lokacija u Srbiji tragaju za novim ležištima ovih sirovina. Očekujemo 
da se 2006. otvori još dvadesetak rudnika za eksploataciju i preradu ovih 
sirovina, nezamenljivih za izgradnju puteva i železnica, oblaganje podova i 
izradu pločica za unutrašnju dekoraciju.
Ove sirovine do sada su se uglavnom uvozile.
Ravnopravno sa inostranim korporacijama, među kojima prednjači najmoćnija 
evropska firma u ovoj oblasti - austrijski koncern "Alas", u trku za ležištima 
ovih sirovina uključili su se i domaći "Delta holding" i "Putevi" iz Užica. Ove 
dve domaće firme su već aktivirale nekoliko ovakvih rudnika u Srbiji.