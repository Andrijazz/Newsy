> Izvor: ebart
> Datum: 
> Rubrika: ekonomija
> Naslov: U AMERIČKOM BUDŽETU ZA NAREDNU GODINU ZA SRBIJU I CRNU GORU PREDLOŽENO
> Članak:

U AMERIČKOM BUDŽETU ZA NAREDNU GODINU ZA SRBIJU I CRNU GORU PREDLOŽENO

Novac najavljen ekonomskim reformama koje sprovodi Beograd

VAŠINGTON - U američkom budžetu za 2004. godinu, predloženo je da Srbija i Crna 
Gora kroz program Podrške istočnoevropskoj demokratiji dobije 113 miliona 
dolara, saopštio je koordinator u Stejt dipartmentu za pomoć Evropi Tomas 
Adams, a prenosi Tanjug.
- To će podržati kontinuitet ekonomskih reformi, razvoj društva i 
demokratizaciju lokalne samouprave - rekao je Adams na sednici Potkomiteta za 
Evropu Komiteta za međunarodne odnose Predstavničkog doma Kongresa.
Adams je rekao da se Srbija i Crna Gora nalaze pred političkim izazovima dalje 
saradnje sa Haškim tribunalom, reforme vojske i bezbednosnih struktura i 
modernizacije pravosudnog sistema, dodavši da je to put integracije SCG u 
transatlantske strukture. 
Funkcioner Stejt dipartmenta je ukazao da se reforme vlade u Beogradu suočavaju 
sa rastućim teškoćama tranzicije, izazvanim nedavnim tragičnim ubistvom 
premijera Zorana Đinđića, tako da je neophodna snažna američka pomoć da bi se 
podržao kontinuitet ekonomskih i političkih promena.
Dodajući da će SAD nastaviti da insistiraju na potpunoj saradnji SCG sa Haškim 
tribunalom, Adams je rekao da će paralelno da krene pomoć Srbiji da otpočne sa 
procesima u specijalnim sudovima protiv osumnjičenih ratnih zločinaca nižeg 
ranga.
Što se tiče državne zajednice Srbija i Crna Gora, Adams je rekao da vlasti u 
Crnoj Gori treba po strani da ostave statusna pitanja i da se koncentrišu na 
sprovođenje neophodnih ekonomskih i  političkih reformi. 