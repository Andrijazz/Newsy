> Izvor: ebart
> Datum: 
> Rubrika: ekonomija
> Naslov: Beograd - Promet na Beogradskoj berzi u prvom tromesečju ove godine dostigao je 
> Članak:

Beograd - Promet na Beogradskoj berzi u prvom tromesečju ove godine dostigao je 
16,5 milijardi dinara, odnosno 190 miliona evra. Posmatrano u odnosu na isti 
period lane, promet u evrima beleži porast od 20 miliona evra, odnosno 11,8 
odsto - izjavila je na jučerašnjoj konferenciji za novinare, direktor 
Beogradske berze Gordana Dostanić. Ona je podsetila da je u ceo iznos prometa 
uračunata i prodaja paketa Nacionalne štedionice, grčkoj EFG banci, a bez te 
(blok) transakcije obim prometa iznosio bi 13 milijardi dinara, odnosno 154 
miliona evra. "Kada se isključi ta transakcija, onda imamo pad prometa od oko 
jedan odsto u odnosu na prošlu godinu", navela je Dostanić. 
Prema njenim rečima, na listi hartija kojima se najviše trgovalo našle su se 
kao apsolutni rekorder, sa prometom od oko dve milijarde dinara akcije AIK 
banke iz Niša, dok su promet veći od jedne milijarde dinara zabeležile akcije 
preduzeća Granexport iz Beograda. 
Direktorka Beogradske berze ponovo je ukazala na činjenicu da toj instituciji 
nedostaju atraktivni tržišni materijali. Očekivanja su da će se deo akcija 
kompanija Naftne industrije Srbije, Elektroprivrede i telekomunikacija naći na 
berzi. Akcije banaka, bi smatra Dostanić, ako bi se u još većem obimu pojavile 
na berzi podigle nivo interesovanja investitora. Uz konstataciju da su 
izneverena očekivanja kada je reč o učešću na berzi kompanija poput Filipa 
Morisa i Interbrua, ona je istakla da te kompanije još nisu iznele deo svojih 
akcija na berzu. Prema njenim rečima sve to će za posledicu imati da se 
penzioni fondovi koji su sada u nastajanju okrenu ulaganjima u inostranstvu, 
što će dovesti do odliva štednje. 
Novinari su se interesovali i za Simpo čije akcije poslednjih dana beleže 
značajan pad. Objašnjenje koje je dato bilo je da se akcijama Simpa trguje u 
malom obimu, pa su oscilacije rasta i pada normalana pojava. Tako su, recimo 
juče po ceni od 1.411 dinara prodate samo 92 akcije. Prema oceni berzanskih 
stručnjaka, to će se promeniti kada se pojavi strateški investitor koji će biti 
spreman da kupi veći paket akcija ove vranjanske fabrike nameštaja. 