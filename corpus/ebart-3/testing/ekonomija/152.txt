> Izvor: ebart
> Datum: 
> Rubrika: ekonomija
> Naslov: Dinkić u sedištu EU u društvu bivšeg suvlasnika u "Mobija 63"
> Članak:

Dinkić u sedištu EU u društvu bivšeg suvlasnika u "Mobija 63"

Vlada Srbije uskoro objavljuje tender za prodaju treće licence za mobilnu 
telefoniju, a "Mobilkom" potvrdio da će konkurisati, 
pa dodatni poeni 
nisu na odmet

BEOGRAD - Poseta ministra finansija Srbije Mlađana Dinkića sedištu Evropske 
unije u Briselu prošlog ponedeljka, tokom koje je on ponovo predstavio vladin 
"paket plus", zbunila je javnost kada je otkriveno da je u Dinkićevom društvu 
bio austrijski biznismen Martin Šlaf, koji je svoj udeo u "Mobiju 63" pre mesec 
dana prodao norveškom "Telenoru" zaradivši na toj preprodaji, kako se 
procenjuje, oko 200 miliona evra.
U Ministarstvu finansija zvanično tvrde da Šlaf nije bio u Briselu u sklopu 
srpske delegacije, već da je "dugogodišnji prijatelj s komesarom EU za spoljne 
poslove Benitom Ferero-Valdner", s kojom se Dinkić tamo susreo, a da je 
"domaćin taj koji poziva goste".
Nadležni u Ministarstvu finansija su objasnili da je ovaj kontroverzni 
biznismen, koga u Izraelu sumnjiče za podmićivanje porodice bivšeg premijera 
ove države Ariela Šarona, tom prilikom održao veoma pohvalni govor u korist 
Srbije, što je celu situaciju učinilo još intrigantnijom.
Naime, iako je Šlaf na preprodaji "Mobija" zaradio pozamašnu svotu, njegov 
pravi cilj, kupovina ove kompanije od strane "Mobilkoma", umesto kojeg on često 
nastupa kao svojevrsna prethodnica, nije uspeo. "Telenor" je pobedio u javnom 
nadmetanju, a "Mobilkom" je praktično ostao praznih ruku. Zbog čega bi onda 
ovaj biznismen bez ikakvog poziva ili znanja naših vlasti zastupao interese 
Srbije u EU, ostaje otvoreno pitanje. Posle otkrivanja njegovog prisustva 
sastanku Dinkića i Valdnerove pojavilo se nekoliko teorija, uključujući i 
objašnjenje ministarstva finansija koje tvrdi da je Šlaf "bio oduševljen 
transparentnošću prodaje 'Mobija 63'" pa je zato govorio u prilog Srbije, a 
pozvan je "jer poznaje situaciju kod nas". Druga verzija je da se Šlaf time 
jednostavno "odužio" srpskim vlastima jer su mu dozvolile da zaradi par stotina 
miliona evra na poslu s "Mobtelom". Ipak, najverovatnije je da se njegovo 
iznenadno prisustvo može objasniti njegovim sopstvenim interesima, a ne 
emocijama. Pošto će Vlada Srbije uskoro objaviti tender za prodaju treće 
licence za mobilnu telefoniju, a "Mobilkom" ima čvrstu nameru da u vrlo oštroj 
konkurenciji svetskih operatera pobedi na tom konkursu, jasno je da bi 
"blagonaklonost" vlade bila od neprocenjive koristi. U tom svetlu, čini se da 
Šlaf, lobirajući u korist Srbije u EU, u stvari lobira u korist "Mobilkoma" u 
Srbiji. A to je već sasvim razumljiva poslovna strategija.