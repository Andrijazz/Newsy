> Izvor: ebart
> Datum: 
> Rubrika: ekonomija
> Naslov: DANAS SEDNICA SOCIJALNOEKONOMSKOG SAVETA
> Članak:

DANAS SEDNICA SOCIJALNOEKONOMSKOG SAVETA

Predstavnici Vlade, sindikata i poslodavaca utvrdiće na današnjoj sednici 
Socijalno ekonomskog saveta minimalnu cenu rada za prvu polovinu ove godine. 
Sindikati su tražili da cena radnog sata od januara do jula ove godine bude 50 
dinara odnosno da minimalna zarada bude 8.900 , dok su poslodavci smatrali da 
je to više nego što se u sadašnjim privrednim uslovima može dati. Na Kolegijumu 
SES je uz veliko natezanje postignuta saglasnost da se na današnjoj sednici 
ipak za cenu radnog sata predloži 46 dinara, odnosno pet dinara više nego do 
sada. Ukoliko se ovaj predlog prihvati to znači da će minimalna zarada za prvo 
polugodište ove godine biti oko 8.000 dinara.
Kako nam je izjavio predsednik SES Milenko Smiljanić danas će biti nastavljena 
i započeta rasprava o strategiji privrednog razvoja i privatizaciji srpske 
privrede, a na dnevnom redu naći će se i neuspeli socijalni pregovori oko 
Opšteg kolektivnog ugovora.
 Dalje se bez Opšteg kolektivnog ugovora ne može i to ću danas jasno staviti do 
znanja. Sumnjam da su se Vlada i poslodavci dogovorili da se potpisivanje ovog 
važnog radničkog
dokumenta opstruira i da i Jednima i drugima najviše odgovara ovakvo stanje. 
Pošto su radnici sada nezaštićeni i prepušteni samo Zakonu o radu i 
pojedinačnim kolektivnim ugovorima, a to svakako nije dovoljno, moramo dobiti 
odgovor hoće li Unija poslodavaca potpisati Opšti kolektivni ugovora ili neće 
da znamo šta nam dalje valja činiti  ističe Smiljanić.