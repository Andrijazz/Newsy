> Izvor: matf
> Datum: 
> Rubrika: ekonomija
> Naslov: Oko 500 prekobrojnih u kragujevačkom "Filipu Kljajiću" nije dobilo obećane 
> Članak:

otpremnine

Kragujevac - Oko 500 prekobrojnih radnika Industrije "Filip Kljajić" u  
Kragujevcu koji su se, početkom prošlog meseca, opredelili da uz otpremninu od 
po 6.000 dinara, po godini staža napuste firmu, još nisu dobili obećane 
nadoknade. Prva rata otpremnina trebalo je da stigne, kako je zvanično bilo 
najavljeno, između 21. i 24. aprila. Prema nezvaničnim informacijama, Vlada 
Srbije koja finansira socijalni program zbrinjavanja viška radnika u "Filipu", 
prvu ratu u ukupnoj vrednosti od 55 miliona dinara, trebalo bi da uplati 2. 
juna.
U još težoj situaciji našlo se 115 radnika koji su odlučili da naredne dve 
godine, koliko im je ostalo do penzije, provedu na Tržištu rada uz odgovarajuću 
materijalnu nadoknadu. Tržište rada u Kragujevcu, međutim, odbija da ih uvrsti 
u svoju evidenciju, pošto "Filip Kljajić" godinama zaposlenima nije uplaćivao 
doprinose za penzijsko-invalidsko osiguranje. Ti radnici mogu da budu zbrinuti 
jedino ako "Filip Kljajić" ili Vlada Srbije izmire obaveze tog preduzeća prema 
državi. Kako sada stvari stoje Vlada Srbije ne želi da finansira neizmirene 
obaveze "Filipa", dok je ta firma, koja već deset godina posluje na ivici 
propasti, u dugovima "do guše". U sindikalnim organizaciama "Filipa Kljajića" 
su upoznati sa nedaćama onih 115 radnika, ali ni one ne vide način za rešenje 
njihovog egzistencijalnog problema.
U "Filipu" u ovom trenutku radi nešto više od 900 radnika. No, kako prave 
proizvodnje nema već godinama, to je i ovaj broj zaposlenih veći od potreba. 
Republička vlada je još početkom aprila najavila da će oživljavanje proizvodnje 
u toj kragujevačkoj industriji galovih i tehničkih lanaca i industrijskih 
transportera i konvejera da podrži sa 60 miliona dinara. Ali, obećana sredstva 
još nisu stigla, a radnicima isplaćena tek polovina plate za januar ove godine.