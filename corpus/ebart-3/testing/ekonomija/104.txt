> Izvor: ebart
> Datum: 
> Rubrika: ekonomija
> Naslov: GRAĐANI SVE ZAINTERESOVANIJI ZA STAMBENE KREDITE BANAKA I DRŽAVE
> Članak:

GRAĐANI SVE ZAINTERESOVANIJI ZA STAMBENE KREDITE BANAKA I DRŽAVE

U Rajfajzen banci do sada zakazano 750 termina za predaju zahteva za stambene 
kredite, uz subvenciju države. Odgovor banke stiže za tri dana. Građani se žale 
na redove za otvaranje tekućih računa i imaju problem da u kratkom roku nađu 
odgovarajući stan

BEOGRAD - Stambeni krediti ponovo su se posle dužeg vremena vratili na naše 
tržište. Da se skuće uz pomoć kredita za početak mogu samo oni sa dobrim 
primanjima. 
Država je sa nekoliko banaka potpisala ugovor o subvencionisanju 1.000 
stambenih kredita i za nešto manje od dve nedelje samo kod Rajfajzen banke je 
zakazano više od 750 termina za predaju dokumenata, a već je primljeno 223 
kompletna zahteva za stambeni zajam. U roku od tri dana, ova banka obaveštava 
klijenta o odobrenju pozajmice.
Nakon uvođenja kredita za adaptaciju i renoviranje stambenog prostora, 
Prokredit banka je počela da odobrava i stambene zajmove, uključujući i kredite 
iz Vladinog programa za građane starije do 45 godina života. Za ovim 
pozajmicama, kako kažu u Prokredit banci vlada veliko interesovanje i banka 
prima dnevno oko 400 telefonskih poziva, a 250 ljudi preuzme neophodnu 
dokumentaciju za prijavljivanje.
Za prva dva dana posle potpisivanja ugovora Prokredit banka sa Nacionalnom 
koorporacijom za osiguranje stambenih kredita i Ministarstvom finansija, više 
od 500 građana je preuzelo pakete sa zahtevima za stambene kredite. Najveće 
interesovanje je u Beogradu. Prijem zahteva u ovoj nemačkoj banci počinje danas 
u svim ekspoziturama uz prethodno zakazivanje sastanka.
Stambeni krediti iz aranžmana države i banaka namenjeni su mladoj populaciji do 
45 godina života, koja treba samo da obezbedi deset odsto učešća, dok se iz 
budžeta izdvaja deset   odsto garancijskog depozita i 20 odsto učešća. Kamatna 
stopa na zajam države je 0,1 odsto godišnje, a na udeo banke je 6,95 odsto. 
Pozajmica se vrađa na 25 godina i u tome može da učestvuje cela porodica. 
Mesečna primanja korisnika zajma mogu da se opterete sa 50 odsto.
HVB banka je potpisala ugovor sa državom o učešću u programu subvencioniranog 
stambenog kreditiranja, ali još nije počela da ih odobrava. Ova banka nudi 
svoje stambene pozajmice sa, za sada, najnižom efektivnom kamatom na tržištu od 
4,75 odsto na godišnjem nivou. Ovi zajmovi odobravaju se bez depozita, učešća i 
žiranata, na 25 godina, a jedini uslov je da klijent ima otvoren tekući račun.
Stambeni kredit se odobrava u švajcarskim francima i to u iznosu od 10.000 do 
100.000 evra. Kako ističu u HVB banci, klijent ne mora da da hipoteku na 
nepokretnost koju kupuje, već na bilo koju drugu koja je upisana u zemljišne 
knjige, a jedini uslov je da njena vrednost bude veća za 20 odsto u odnosu na 
stan koji se pazari.
Od ostalih troškova klijent treba da plati banci dva odsto od odobrene sume 
kredita na ime administrativnih troškova, zatim za Nacionalnu korporaciju za 
osiguranje stambenih zajmova potrebno je izdvojiti od 1,5 do 2,5 odsto, u 
zavisnosti od toga da li je hipoteka vrednija od tražene visine zajma 20 ili 30 
odsto. Pored toga, klijent je u obavezi da plaća životno osiguranje i 
osiguranje nekretnine za stan. Ovo osiguranje godišnje košta nešto manje od 200 
evra. Potrebna je takođe i procena vrednosti nepokretnosti koja košta 80 evra i 
uspostavljanje hipoteke koja zavisi od grada, lokacije i samog nadležnog suda i 
kreće se od 10.000 do 80.000 dinara.