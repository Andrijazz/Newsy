> Izvor: ebart
> Datum: 
> Rubrika: ekonomija
> Naslov: NA AUKCIJI JUČE PRODATO SAMO ŠEST DRUŠTVENIH PREDUZEĆA
> Članak:

NA AUKCIJI JUČE PRODATO SAMO ŠEST DRUŠTVENIH PREDUZEĆA

Propao i četvrti po redu pokušaj da se prodaju fabrike slatkog kristala iz 
Kovina i Sremske Mitrovice

BEOGRAD - Za šećerane iz Kovina i Sremske Mitrovice ni juče nije bilo 
zainteresovanih kupaca. Ovo je četvrti neuspešan pokušaj da fabrike slatkog 
kristala dobiju gazdu. Da podsetimo, fabrika šećera iz Kovina procenjena je na 
20,1 milion dinara, sa ogromnim dugovanjem od 170,1 milion dinara, a 
sremsko-mitrovačka za 21,8 miliona dinara, sa ukupnim obavezama od 427,2 
miliona dinara. Poslednje tri godine nije ulagano u tehnologiju odnosno nabavku 
novih mašina u šećeranama.
Od ponuđenih 16 firmi, na jučerašnjoj javnoj aukciji Agencije za privatizaciju, 
prodato je tek šest preduzeća. Po početnoj ceni prodate su DP "Gradac-Favro" iz 
Kladova, "Agropromet" iz Kruševca i beogradska "Galenika-plastika". "Šumatovac" 
iz Aleksinca je prodat po nešto višoj ceni od ponuđene, "Iskra-metal" iz Novog 
Pazara po upola većoj, a "Tehnika-birotronik" iz Beograda po devet puta 
uvećanoj ceni.
Firma "Gradac-Favro", sa 73 zaposlenih, koja se bavi proizvodnjom veznih 
elemenata i lanaca, otišla je u ruke italijanskog preduzeća "Fonte gas", a kako 
se juče čulo neće biti otpuštanja. "Šumatovac", školu za vozače kupio je 
konzorcijum, na čelu sa direktorom Slavoljubom Janićijevićem i dva radnika.
Nedžip Kačar se bavi poslovima osiguranja i novi je gazda novopazarske firme 
"Iskra-metal", od 100 zaposlenih, koja se bavi proizvodnjom raznih metalnih 
predmeta.
- Potrebna je samo finansijska injekcija, kako bi se aktivirala proizvodnja, 
jer orpema je dobra, ali firma nema dugovanja - istiže Kačar. Zastupnik 
"Galenike-plastika", koja broji 130 radnika, juče nije želeo da kaže ime novog 
vlasnika, osim da se bavi proizvodnjom hemijskih proizvoda i da će kupovinom 
ovog kompatibilnog preduzeća zaokružiti proces rada. Kako je naveo, već postoji 
formiran program za izvoz plastičnih i hemijskih proizvoda na okolna tržišta.