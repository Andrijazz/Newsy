> Izvor: ebart
> Datum: 
> Rubrika: ekonomija
> Naslov: Od septembra prinudna naplata neplaćenih poreza
> Članak:

Od septembra prinudna naplata neplaćenih poreza

Pripreme za nov način rada poreske uprave trajale nekoliko meseci

BEOGRAD - Poreska uprava će od septembra početi intenzivnije da naplaćuje 
poreze i doprinose i sporedna poreska davanja, pre  svega, oduzimanjem imovine 
onima koji nisu namirili ove obaveze. Novi Zakon  o poreskom postupku koji je 
stupio na snagu 1. januara ove godine i u kome je najveća novina prinudna 
naplata,  odnosno oduzimanje imovine prinudnim putem, nije do sada primenjivan, 
naročito ovi članovi Zakona, jer se pripremala nova organizacija poreske uprave 
i jedinstvena metodološka procedura prilikom plenidbe imovine. 
Te pripreme su sada pri kraju, pa poreski  obveznici koji ne namire svoje 
obaveze, mogu da očekuju da će im biti zaplenjena imovina. Najpre će biti 
plenjena najatraktivnija pokretna i nepokretna imovina - automobili, ali i 
poslovni prostor. Dakle, sve ono što će najlakše moći da se proda i unovči.
Prema Zakonu o poreskom postupku, sve poreske obaveze su svrstane u poreze i 
sporedna poreska davanja. U poreze spadaju porezi i doprinosi i akcize, a u 
sporedna poreska davanja troškovi prinudne naplate, kamate i kazne. Poreskom 
obvezniku se do sada, uglavnom prinudno naplaćivala neplaćena obaveza skidanjem 
novca sa računa. Kada poreska administracija iz bilo kog razloga ne bude mogla 
da skine novac sa računa, pre svega zato što ga nema, poreznici će poslati 
opomenu, a ako se ni posle toga ne namire obaveze, izdaje se rešenje o 
prinudnoj naplati, i ono je izvršno već narednog dana kada može da počne 
plenidba imovine.