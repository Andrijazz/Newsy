> Izvor: ebart
> Datum: 
> Rubrika: ekonomija
> Naslov: NA POLjIMA "PKB" POČELA ŽETVA OVOGODIŠNjEG RODA PŠENICE
> Članak:

NA POLjIMA "PKB" POČELA ŽETVA OVOGODIŠNjEG RODA PŠENICE

Odlučeno da se u žetvu krene po svaku cenu, bez obzira na vlažnost zemljišta i 
žita. Hlebno zrno će morati prvo u sušare, što povećava cenu za oko jedan 
dinar. Vremenska prognoza za narednih pet dana nikako ne pogoduje žeteocima

BEOGRAD - Prvi otkosi ovogodišnjeg roda pšenice pali su juče na poljima PKB 
korporacije u Padinskoj Skeli. Na devet gazdinstava radilo je 10 velikih 
kombajna "Klas-lekson" i 22 "Zmaja", mada ratarima vreme poslednjih dana ne ide 
na ruku. Vlažna zemlja i pšenično zrno u kojem ima viška vlage zadaju 
glavobolju ratarima, ali su rešeni da posao iznesu do kraja.
- Na bordu direktora Korporacije odlučeno je  da se mora krenuti sa žetvom, bez 
obzira na doskora loše vreme - rekao nam je Milivoj   Šikić, pomoćnik direktora 
za biljnu proizvodnju. - Na svim poljima gde je vlažnost zrna manja od 20 
procenata kombajni rade. Znamo da nas sada čeka dodatni posao, jer seme mora u 
sušare, gde se dovodi do optimalne vlažnosti od oko 13 procenata.
U PKB pamte kako im je, zbog sličnog vremena 1999. godine ostalo nepožnjeveno 
pšenice na oko 250 hektara.
- Sušenje će podići cenu žita za 90 para do jedan dinar po kilogramu - dodaje 
Šikić. - Međutim, ovaj potez je neminovan. Vreme je išlo na ruku svim ratarskim 
kulturama osim pšenice i ozimog ječma.
Ove sezone na poljima PKB posejano je 4.609 hektara žita, od čega je na 1523 
hektara semenska pšenica. Očekuje se prinos od 5,5 tona po hektaru, uglavnom 
zahvaljujući lošem vremenu. Lane je prinos bio 6,5 tona po hektaru, a zaposleni 
pamte godine i sa 7,5 tona.
- Prvo su požnjeveni snopovi "Novosadske rane sorte" - rekao nam je Dobrivoje 
Milovanović, pomoćnik direktora na gazdinstvu "Pionir" u okviru PKB. - Juče je 
požnjeveno 20 hektara, uz vlagu koja je bila 17,8 odsto.
Kombajner Miroslav Dutka i traktorista Petar Krenek priznaju da je zemlja još 
vlažna i da točkovi velikih mašina i prikolica lako tonu u zemlju. Međutim, 
kažu, ako ne bude kiše, lako će završiti ovaj posao. Na žalost, vremenska 
prognoza im ne ide na ruku, budući da su lokalni pljuskovi najavljeni tokom 
narednih pet dana.
Prvi vagoni pšenice juče su odmah bili transportovani u pogon PKB "Mlinpek", 
čiji kapacitet je 24.000 tona. Upravnik Ljubinka Milićević kaže da će sačekati 
nekoliko dana da se nakupi bar 1.000 tona kako bi sušara počela da radi.
- S jedne strane na kvalitet i cenu žita utiče kiša, a sa druge cena goriva - 
kaže Milićević. - Gorivo za sušare je skupo, a svaka nova kiša preti da umanji 
kvalitet hlebnog zrna.