> Izvor: matf
> Datum: 
> Rubrika: ekonomija
> Naslov: POSLODAVCI PRIPREMAJU "ISTRAGU RUPA" U NOVOM ZAKONU O RADU
> Članak:


Poslodavci su se već prvih dana primene novog zakona o radu suočili sa novim i, 
kako kažu, velikim nametima, ali u isto vreme i sa mogućnošću da neke od njih 
izbegnu. Tako je, recimo, zbog kontradiktornih odredbi novog radničkog ustava, 
ostalo nejasno da li radnicima moraju da isplate topli obrok i regres, kako je 
predviđeno članom 118. Ili, pak, mogu da se, bez posledica, pozovu na član 120, 
u kome se kaže da to pravo može da se utvrdi ugovorom o radu - ali i ne mora.
U zakonu nije precizirano ni da li regres i topli obrok podležu plaćanju 
poreza. Jer, ukoliko se na ta primanja ne plaćaju doprinosi, onda poslodavac 
ima mogućnost da isplaćuje samo topli obrok i regres u ogromnim iznosima, i na 
taj način izbegne plaćanje poreza na platu, koju će držati na "minimalcu".

Povratak u prošlost

- Dužni smo da poštujemo ono što su poslanici Skupštine Srbije usvojili i to 
ćemo i činiti, mada su nam njihovi amandmani doneli dodatne namete i troškove - 
kaže za naš list predsednik Unije poslodavaca Srbije Nebojša Atanacković. - 
Zahvatanja u ovoj državi su ogromna i mi i radnici smo im izloženi po raznim 
osnovama. Nemamo tržište kapitala, radne snage, odgovarajuću kreditnu politiku 
i sredstva za investicije, a posluje se u izuzetno teškim uslovima. Sada kada 
se tome pridodaju novi nameti, a plaćanje minulog rada, regresa i toplog obroka 
to jesu, ostaje nam samo da vidimo kako će se to u praksi pokazati i da li će 
poslodavci zbog toga zapošljavati manje radnika. No, i ako bude još manje 
zapošljavanja, to neće biti samo zbog novog zakona o radu, već zbog opšte 
atmosfere i uslova u kojima živimo i radimo.

Unija poslodavaca Srbija, jedina reprezentativna asocijacija poslodavaca i kao 
takva učesnik u socijalnom dijalogu, po rečima njenog predsednika nije 
preterano srećna zbog usvojenih odredbi o regresu, toplom obroku i minulom radu 
i to smatra povratkom na neka stara, pošla vremena. No, svojim članovima će i 
pored toga predložiti da se striktno pridržavaju Zakon o radu i da ga da kraja 
poštuju. Razumljivo, tražiće da istovremeno učestvuju i u predlaganju izmena i 
dopuna Zakona, pogotovo pomenutih članova 118 i 120, koji regulišu pitanje 
obaveznosti ili mogućnost isplate regresa i toplog obroka.
Dragutin Zagorac, predsednik druge "resorne" asocijacije, Unije poslodavaca 
SCG, ocenio je da povratak obaveze plaćanja minulog rada neće preterano 
opteretiti poslodadavce, "mada to jeste novi i neplanirani namet", ali kaže da 
će zato neke druge odredbe Zakona o radu naterati gazde da otpuštaju radnike.
- Naše procene su da će bez posla zbog lošeg Zakona o radu ostati oko 300.000 
radnika u Srbiji. Naime, jedan član predviđa da u firmi, u kojoj ima više od 
deset zaposlenih, može da se organizuje sindikat i da njegov predsednik nije 
pod nadležnošću poslodavca već Ministarstva za rad. O njegovom otpuštanju 
rešenje donosi ministar za rad, a ne poslodavac. S obzirom da sada imamo preko 
150.000 malih preduzeća, bojim se da će se taj problem rešiti tako što će svi 
prekobrojni radnici biti otpušteni, ili će se ići na prijavu nekog drugog malog 
preduzeća koje neće imati više od deset zaposlenih - objašnjava Zagorac i 
dodaje da njihova unija okuplja više od 45 odsto preduzeća, a da zajedno sa 
Američkom privrednom komorom, Asocijacijom stranih investitora i Asocijacijom 
akcionarskih preduzeća, oni čine više od 80 odsto ukupne srpske privrede.

Otvoren prostor za "slobodna tumačenja"

Naš sagovornik ističe i da članove ove unije, kojoj nije priznata 
repezentativnost, i to, kako kaže, zbog samovolje ministra Lalovića, zakon ne 
obavezuje na potpisivanje kolektivnog ugovora. Naime, on je obavezan samo za 
asocijacije poslodavaca kojima je priznata reprezentativnost, pa samim tim 
članovi ovih drugih ni ne moraju da isplaćuju topli obrok i regres.
- Zakonski nismo obavezni da poštujemo kolektivni ugovor, pa ćemo se i na taj 
način suprostaviti Ministarstvu za rad, ali to nije dobro i nije način da se 
socijalni partneri u državi tako ponašaju. Pošto je zakon stupio na snagu, mi 
smo zagovornici njegove primene. Druga je stvar što u samom zakonu, a to je 
priznalo i Ministarstvo za rad, postoje odredbe koje ne moraju da se primenjuju 
i što on u sebi ima prostor za različito tumačenje. Svom članstvu savetujemo da 
ga primenjuje na jedan ili drugi način u skladu sa potrebama, ali i da 
iskoriste svaku zakonsku rupu. Žalosno je što u ovoj državi, umesto da se 
donose zakoni i mere koje će privredu i ekonomiju pokrenuti, odgovorni posežu 
za još većim opterećenjima i nedoličnim zakonskim rešenjima. I ovako teško sve 
izdržavamo i nisam siguran da smo sposobni da poštujemo zakone koje država 
nameće - zaključuje Zagorac.