> Izvor: ebart
> Datum: 
> Rubrika: ekonomija
> Naslov: "JAT ERVEJZ" RASPISAO TENDER ZA PRODAJU OSAM LETELICA
> Članak:

"JAT ERVEJZ" RASPISAO TENDER ZA PRODAJU OSAM LETELICA

Ponuđeno tri "DC - 9" i pet "boinga 727", koje bi kupci trebalo da iseku, 
odnesu sa sve delovima i alatima i raščiste prostor na kome su do sada stajali

BEOGRAD  - Nacionalni avioprevoznik raspisao je tender za prodaju osam aviona 
iz svoje flote koji već deset godina ne lete. Rok za dostavljanje ponuda za tri 
letelice tipa "DC 9" i pet "boinga 727", kako je juče objavljeno u novom broju 
"Službenog glasnika", je 9. septembar, a kupci će  preuzimati i sve preostale 
rezervne delove i alate.
U javnom pozivu za prodaju ne postoji ograničenje, pa zainteresovani mogu da 
kupe više ili, čak, svih osam aviona. Odluku o izboru najpovoljnijeg ponuđača 
doneće stručna komisija "JAT ervejza". Osim ponuđene sume, bodovaće se i 
najkraći vremenski rok za preuzimanje aviona. Budući vlasnik moraće i da snosi 
troškove sečenja aviona i raščišćavanja prostora na kome se oni sa nalaze.
Ovih osam letelica odavno je odletelo svoje, pa nema sumnje da će, zaista, 
završiti na nekom od specijalizovanih otpada za prikupljanje, preradu i 
preprodaju aluminujuma. Prvu "devetku" JAT je nabavio 1969. godine, kao deo 
barter aranžmana, u zamenu za domaću robu izvezenu američkoj vojsci.
Pet godina kasnije iz Sijetla su počeli da doleću "boinzi" koji su, kao i "DC - 
9", prevozili putnike u evromediteranskom saobraćaju, od Stokholma do Bejruta. 
Iako se prvi nabavljeni "727" srušio u nesreći na Kipru, ostali avioni ovog 
tipa dugo su i pouzdano bili ponos flote JAT. Zbog  prevelike buke motora, ove 
letelice ne mogu da se koriste nigde u Evropi, pa su u poslednje vreme 
"pokrivali" linije nacionalnog avioprevoznika ka turističkim destinacijama u 
Turskoj, Tunisu i Egiptu.