> Izvor: ebart
> Datum: 
> Rubrika: ekonomija
> Naslov: Mala i srednja preduzeća između želja i mogućnosti
> Članak:

Mala i srednja preduzeća između želja i mogućnosti

Ministar privrede Predrag Bubalo pohvalio je nedavno Ministarstvo na čijem je 
čelu zbog uspeha koje je postiglo u razvoju malih i srednjih preduzeća. Da to 
nije rekao na samom početku predizborne kampanje i trenutku kada je oko milion 
ljudi bez posla (plus nekoliko stotina hiljada onih prividno zaposlenih u 
propalim gigantima), možda bi ta pohvala bila umesnija. Ovako, iza ministrovih 
reči, ostaju surovi statistički pokazatelji, doboko utemeljeni u stvarnosti. I 
dok ministar promoviše svoje ministarstvo, njegovi pomoćnici koji, čini se, 
čvršće stoje na zemlji, upozoravaju na nezavršene procese privatizacije i 
restrukturiranja privrede, nedovoljnu zastupljenost uslužnog sektora, spori 
rast broja novoosnovanih preduzeća, i slab udeo kompanija sa visokom 
tehnologijom.
Oni, takođe, upozaravaju da je tehnološki nivo proizvoda i usluga veoma nizak, 
dok produktivnost značajno zaostaje za produktivnošću u razvijenim privredama. 
Udeo investicija, posebno stranih, ističu oni, nije dovoljan za ovu fazu 
razvoja, a izvoz je još uvek zasnovan na nediferenciranim proizvodima sa niskom 
dodatom vrednošću.
Prema podacima Ministarstva privrede ove godine će u razvoj MSP biti uloženo 
sto miliona evra. Tome treba dodati i sredstva iz Nacionalnog investicionog 
plana tako da je krajnja računica da će u ovoj i sledećoj godini u taj sektor 
biti investirano više od 160 miliona evra. Nacionalnim investicionim planom 
predviđeno je, takođe, da kroz start-ap kredite potencijalni preduzetnici 
dobiju oko 160 miliona dinara ili 1,6 miliona evra. Za već formirano preduzeće 
planirano je 500 miliona dinara ili 6,2 miliona evra. Ekonomisti, međutim, 
izražavaju sumnju u opravdanost državnih investicija i u prilog tome iznose 
podatak da u Srbiji ima više od 85 hiljada MSP, a samo nešto više od sedam 
hiljada preduzeća zabeležilo je rast rezultata poslovanja veći od pet odsto Ako 
izuzmemo ne baš privlačan ekonomski okvir i uslove poslovanja na domaćem 
tržištu, jedan od najurgentnijih problema sa kojima se mala privreda suočava 
jesu menadžeri MSP, jer u siromašnim zemljama, vlasnici MSP teško dolaze do 
takvih usluga. Dakle, postoji potreba za institucijama koje pružaju ovakve 
usluge.
Za razliku od siromašnih zemalja, u razvijenim zemljama MSP pokazuju visoku 
fleksibilnost, prilagodljivost i inovativnost, što predstavlja osnovne faktore 
konkurentnosti. Osim toga, u slabije razvijenim zemljama od malih i srednjih 
preduzeća očekuje se da iznesu sav teret tranzicije. Psiholozi i sociolozi za 
to imaju objašnjenje - sve što funkcioniše kao porodica, ili kao grupa ljudi 
koji su povezani, ne samo poslovno, veoma je značajno zato što te veze 
omogućuju više međusobnog poverenja u zajedničkom radu. 
Podaci govore da Fond za razvoj Republike usmerava više od 90 odsto sredstava u 
MSP što je, izraženo u evrima, oko 50 miliona. U protekle dve godine tim 
sredstvima otvoreno je oko 30.000 radnih mesta godišnje. Treba, takođe, 
podsetiti da je pristiglo više od 7.000 zahteva, a već je realizovano 640 
kredita.