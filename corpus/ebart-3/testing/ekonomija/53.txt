> Izvor: ebart
> Datum: 
> Rubrika: ekonomija
> Naslov: Italijani otvorili novu fabriku
> Članak:

Italijani otvorili novu fabriku

BAČKA PALANKA - Ministar privrede Predrag Bubalo otvorio je juče u Bačkoj 
Palanci fabriku "Azira Fešen" d.o.o. koja je u većinskom vlasništvu "Gruppo 
Real" iz italijanskog grada Mantova. Proizvodni pogon smešten je u krugu 
fabrike trikotaže "Marina" a.d..
- Sa svoje strane Vlada čini sve da pomogne investitore i da olakša 
investiranje. Primer za to je akcioni plan za otklanjanje prepreka za strana 
ulaganja - rekao je juče na svečanom puštanju u rad pogona ministar Bubalo.
Predrag Bubalo je najavio još jedan pogon grupacije "Real" koji će biti završen 
do 2007. godine. Ova firma godišnje proizvede 75 miliona pari čarapa i 6,5 
miliona komada veša, a godišnji obim poslovanja Grupacije je preko 130 miliona 
evra.
Plan italijanskog vlasnika je da do proleća sledeće godine zaposli do 200 
stručno obrazovanih radnika koje će obučavati italijanski tim instruktora. Za 
sada je zaposleno 50 radnika i to uglavnom radnika fabrike trikotaže "Marina". 
Grupacija "Real" je treći proizvođač čarapa i "simles" (bez šavova) veša u 
svetu, pa će tako i pogon u Vojvodini najveći deo proizvedene robe, izvoziti na 
zapadno i rusko tržište, a samo deo će ići na naše i tržište nekadašnjih 
jugoslovenskih republika.