> Izvor: ebart
> Datum: 
> Rubrika: ekonomija
> Naslov: Vlada usvojila novu organizaciju Naftne industrije Srbije
> Članak:

Vlada usvojila novu organizaciju Naftne industrije Srbije

Do kraja juna iz NIS-a, uz stimulativne otpremnine, treba da ode 1.630 radnika, 
što je oko deset odsto ukupnog broja zaposlenih

BEOGRAD - Naftna industrije Srbije u drugoj polovini godine trebalo bi da bude 
podeljena na dva javna preduzeća i jedno akcionarsko društvo. U akcionarsko 
društvo će ući dosadašnji delovi NIS-a Naftagas, rafinerije nafte u Pančevu i 
Novom Sadu, Jugopetrol i Naftagas-promet i sve sporedne delatnosti osim 
rafinerija ulja u Kruševcu i Beogradu. Iz NIS-a će biti izdvojeni delovi 
preduzeća koji se bave transportom nafte i derivata i činiće jedno preduzeće, 
dok će delovi koji se bave transportom, prometom i skladištenjem prirodnog gasa 
činiti drugo. Ovo će biti dva nova javna preduzeća i to u državnom vlasništvu, 
odnosno neće biti povezana sa NIS-om.
Novi Plan reorganizacije NIS-a usvojila je Vlada Srbije na poslednjoj sednici u 
petak. "U okviru akcionarskog društva postojaće tri zavisna preduzeća - u 
jednom će biti proizvodnja i istraživanje sirove nafte, u drugom rafinerije 
nafte i prometnici derivata i u trećem sporedne delatnosti. Rafinerije ulja u 
Kruševcu i Beogradu su najvećim delom izdvojene iz NIS-a i prešle su u 
nadležnost Republike Srbije, tako da bi uskoro mogle da budu privatizovane. Oko 
uljnih rafinerija NIS je završio najveći deo posla tako da je sada na potezu 
Agencija za privatizaciju", objasnila je Smiljana Cvikić, pomoćnik generalnog 
direktora NIS-a za opšte, pravne i kadrovske poslove.
U odnosu na predlog menadžmenta NIS-a, prema njenim rečima, iz novog preduzeća 
sada su izdvojene delatnosti transporta nafte i derivata kao i transport 
skladištenje i promet gasa. Preduzeće za transport nafte i derivata upravljaće 
transportom sirove nafte naftovodima i transportom derivata produktovodima, dok 
će se drugo javno preduzeće baviti upravljanjem transportnim sistemima za 
prirodni gas, skladištenjem prirodnog gasa, upravljanjem distributivnim 
sistemom i snabdevanjem tarifnih kupaca.
Vlada smatra da su ove delatnosti od opšteg značaja za državu i zbog toga 
moraju da budu organizovane kao javna preduzeća, rekla je Cvikić i dodala da će 
do kraja juna iz NIS-a, uz otplatu stimulativnih otpremnina, otići 1.630 
zaposlenih što je oko deset odsto ukupnog broja radnika.