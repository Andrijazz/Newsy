> Izvor: matf
> Datum: 
> Rubrika: ekonomija
> Naslov: DA LI SRBIJA ULAZI U "DUŽNIČKO ROPSTVO", KOLIKO NOVCA VRAĆA, KOLIKO DUGUJE, A 
> Članak:

KOLIKO IMA

BOŽIDAR ĐELIĆ, MINISTAR FINANSIJA U VLADI SRBIJE

Dužničke krize niti ima, niti će je biti, servisiranje dugova ide redovno, 
dugujemo 12,2 milijarde dolara a u odnosu na društveni proizvod, procenat 
izdvajanja za otplate niži je nego u mnogim zemljama u tranziciji

BEOGRAD - Prema analizama koje je napravilo Ministarstvo finansija Srbije, ovde 
nema, niti će biti dužničke krize.
- Od vitalnog značaja je da redovno servisiramo dugove - tvrdi ministar Božidar 
Đelić. - U godinama kada najveće sume duga budu došle za naplatu, prema 
sačinjenim analizama, servis duga iznosiće osam ili devet odsto društvenog 
proizvoda.
Prema mišljenju ministra finansija ovo je niži procenat izdvajanja nego što je 
kod mnogih zemalja u tranziciji.
Naš trenutni dug iznosi 12,2 milijarde evra, a, prema planu otplate, on bi 
trebalo do 2010. godine da se svede na osam milijardi.
- Ukupan dug zemlje iznosi 81 odsto bruto nacionalnog dohotka, u šta spadaju i 
tri milijarde stare devizne štednje - tvrdi Đelić.
Za servisiranje dugova u 2002. godini isplaćeno je 234,3 miliona evra, što je 
iznosilo 1,7 odsto bruto nacionalnog dohotka. Za prošlu, 2003. godinu, bilo je 
planirano servisiranje duga u iznosu od 431,8 miliona evra, ali za sada nema 
preciznih podataka koliko novca je vraćeno, mada u Ministarstvu finansija tvrde 
da je trezor Srbije "u dan i u evro" vratio sve što je dogovoreno.
- U vreme kada je planirano najviše servisiranje duga, u 2009. godini, od oko 
milijardu evra, to će biti 5,3 odsto bruto nacionalnog dohotka - tvrdi ministar 
Đelić. - Poređenja radi, otplata duga u Turskoj sada, posle novog 
reprogramiranja, iznosi 16,2 odsto bruto nacionalnog dohotka.
Mada se često govori da su nova zaduženja koje je ugovorila Vlada Srbije, posle 
2000. godine ta koja su uvukla zemlju u "dužničko ropstvo", ministar Đelić kaže 
da o tome ne može biti ni govora.
- Nova zaduženja iznose oko 400 miliona evra, plus još oko 700 miliona evra 
garancija za kredite koje su uzela javna preduzeća - precizira Đelić. - Svi ti 
krediti uzeti su po veoma povoljnim uslovima, sa kamatom od 0,75 do 3,6 odsto i 
na period od 16 do 20 godina, a sa deset godina počeka. 