> Izvor: ebart
> Datum: 
> Rubrika: ekonomija
> Naslov: EKSKLUZIVNO Kako se energetska mafija obogatila pljačkajući Srbiju (8)
> Članak:

EKSKLUZIVNO Kako se energetska mafija obogatila pljačkajući Srbiju (8)

BEOGRAD - Vuk Hamović i Vojin Lazarević ništa ne prepuštaju slučaju. Zato su 
duboko infiltrirani u politička zbivanja, kako bi finansirali ključne ljude u 
političkom miljeu, koji mogu da im omoguće neometano poslovanje, kaže izvor 
Nacionala iz Elektroprivrede Srbije.
On tvrdi da su Hamović i Lazarević od 1996. do 2000. godine nemilice 
finansirali Socijalističku partiju Srbije, ,,a zbog stare bliskosti s Miloradom 
Vučelićem ponovo nagoveštavaju takvu mogućnost".
- Karikaturalno je, ali istinito, da je leta 96. članovima Vlade Srbije 
Slobodanu Babiću i Srdanu Nikoliću njihov domaćin u Kotoru Lazarević, tada još 
skromnog imovinskog stanja, dao na upotrebu automobil Jugo". Oni su ga morali 
koristiti naizmenično svakog drugog dana. Nije slučajno da su baš oni januara 
97. godine preuzeli EPS i posao s mazutom je mogao da počne - kaže naš 
sagovornik i nastavlja: - Iz tog perioda datira i prodaja "Brodogradilišta 
Beograd" Vuku Hamoviću,
koja je potom poništena. Suština skandala bila je u mizerno procenjenoj 
vrednosti "Brodogradilišta", koje je obavila revizorska kuća "Dilojt end Tuš" 
Dankom Đunićem na čelu i tada još anonimnim pomoćnicima Aleksandrom Vlahovićem 
i Goranom Pitićem.
Đindićeva vlada, smatra naš izvor, nije smela da donese zakon o sukobu 
interesa, jer "kako objasniti da ministar za privatizaciju sedi u svojoj staroj 
kancelariji "Dilojt end Tuša" i da se ogromna većina privatizovanih firmi 
prodavala baš po procenama te kuće koje je obavljao sam ministar?!" - Kako 
objasniti i što je za prinudnog upravnika "Brodogradilišta" odmah po 
uspostavljanju "demokratske" vlasti imenovan Hamovićev čovek Zoran Janjušević? 
- pita naš sagovornik.