> Izvor: matf
> Datum: 
> Rubrika: ekonomija
> Naslov: EKONOMISTI O NAJAVI JAVNIH INVESTICIJA
> Članak:


Predsednik Saveza ekonomista Srbije Dragan Đuričin ocenio je juče da je najava 
javnih investicija od milijardu evra "pozitivna mera", koja će dovesti do 
podizanja privredne aktivnosti i suzbijanja inflacije. Ministar finansija 
Mlađan Dinkić izjavio je juče da je plan da se u javne investicije uloži oko 
milijardu evra koje će uglavnom biti iz prihoda od privatizacije. "U pitanju je 
nekonvencionalna mera ekonomske politike, koja se primenjuje u slučajevima kada 
u privredi vlada visoka inflacija uz nizak nivo ekonomske aktivnosti", kazao je 
Đuričin agenciji Beta. On je precizirao da je mera dobrodošla u sadašnjoj 
situaciji, kada je srpska privreda na nivou od oko 56 odsto brutodruštvenog 
proizvoda (BDP) iz 1989. godine i kada se nalazi u fazi stagflacije. Prema 
njegovim rečima, za oporavak srpske privrede ne postoje druge mogućnosti.
Direktor Centra za slobodno tržište Milan Prokopijević rekao je agenciji Beta 
da je najava javnih investicija "neracionalna mera, kojom se Vlada Srbije 
priprema za izbore". "Nije dobro uzimati prihode od privatizacije i graditi 
puteve, što je praktično presipanje iz šupljeg u prazno", kazao je on.
Predsednik Saveza ekonomista Srbije izrazio je očekivanje da će se najavljena 
sredstva najviše uložiti u infrastrukturu, čiji će se projekti raditi u 
saradnji sa privatnim sektorom. "Očekujem i ulaganje u obnovljive energetske 
izvore i podizanje performansi Elektroprivrede Srbije, primera radi, ukoliko bi 
se kupila jedna hidroelektrana na Drini", kazao je Đuričin.