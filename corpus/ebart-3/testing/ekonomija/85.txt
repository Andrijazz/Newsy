> Izvor: matf
> Datum: 
> Rubrika: ekonomija
> Naslov: Agencija za duvan saopštila rezultate tendera za duvanske licence
> Članak:


Beograd - Agencija za duvan saopštila je juče da su kompanije Duvanska 
industrija Senta i Monus dobile dozvole za proizvodnju duvanskih proizvoda kao 
pobednici na nedavno završenom tenderu za izdavanje dozvole za proizvodnju 
duvanskih proizvoda. Zajedno sa Monusom, na tenderu je učestvovala i firma 
Invej a bez dozvole je ostao treći ponuđač, Duvanska industrija Bujanovac, čija 
je ponuda odbačena kao neispravna. Firme Monus i Invej bile su prvorangirani 
ponuđač na tenderu s obzirom na to da je njihova ponuda bodovana sa 82 boda, 
dok je drugorangirana Duvanska industrija Senta osvojila 71 bod. 
Vlada Srbije na poslednjoj sednici održanoj pre dva dana donela je odluku da 
ovim preduzećima izda dve privremene dozvole za proizvodnju cigareta u pogonima 
u Inđiji, odnosno Senti, a do konačne dozvole doći će kada ispune uslove 
propisane Zakonom o duvanu. 
Dodeljivanje licenci Senti i Monusu znači da će tržište cigareta Srbije biti 
bogatije za još četiri marke koliko je Senta već registrovala, dok će i 
proizvodnja popularnog Fasta biti vraćena u Srbiju.