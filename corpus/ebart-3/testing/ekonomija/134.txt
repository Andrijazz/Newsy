> Izvor: ebart
> Datum: 
> Rubrika: ekonomija
> Naslov: BESPLATNE AKCIJE
> Članak:

BESPLATNE AKCIJE

BEOGRAD  - Odbor za privatizaciju pri Skupštini Srbije nije juče prihvatio 
Predlog izmena Zakona o privatizaciji, koji je podnela grupa od 545.208 birača, 
a kojim se predviđa podela besplatnih akcija iz Privatizacionog registra. 
Zaključak je da će oko četiri miliona građana, koliko ih je za proteklih 14 
godina nisu dobili akcije, morati da sačeka kraj privatizacije i društvenih i 
državnih preduzeća.
Branko Pavlović, konsultant grupe građana je ukazao članovima Odbora da bi 
podela akcija trebalo da počne za života onih koji su to društveno bogatstvo 
stvarali, a da će za deset godina za mnoge od njih biti  - kasno. Branka 
Radović Janković, izvršni direktor Agencije za privatizaciju, ocenila je 
predložene izmene zakona kao "prodaju iluzija bez osnova".
- Privatizacioni registar prvo mora da preraste u fond, odnosno pravno lice 
koje bi bilo osnovano za očuvanje i uvećanje kapitala. A, Privatizacioni 
registar osnovan je po Zakonu o privatizaciji iz 2001. godine, s ciljem da se u 
njega sliva 15 odsto kapitala društvenih preduzeća, koja su privatizovana putem 
tendera i u koji će tek ući kapital od privatizacije državnih preduzeća: javnih 
preduzeća, ustanova, zemljoradničkih zadruga... - objasnila je Branka Radović 
Janković.