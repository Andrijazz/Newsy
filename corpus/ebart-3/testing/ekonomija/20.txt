> Izvor: ebart
> Datum: 
> Rubrika: ekonomija
> Naslov: Vlada Srbije i "Filip Moris" potpisali ugovor za DIN
> Članak:

Vlada Srbije i "Filip Moris" potpisali ugovor za DIN

BEOGRAD - Žan Klod Kunc, predstavnik fabrike "Filip Moris" za centralno-istočnu 
Evropu i predstavnici Vlade Srbije juče su, pošto su pregovori uspešno 
okončani, nakon pobede ove kompanije na tenderu za prodaju 70 odsto društvenog 
kapitala fabrike duvana u Nišu, potpisali ugovor.  
Premijer Zoran Živković, istakao je da su Vlada, ali i "svi drugi, osim 
švercera duvana i onih koji nisu pobedili na tenderu, zadovoljni ovom prodajom".
- Dolazak najveće svetske kompanije u Srbiju je potvrda da su reforme uspešne, 
da je suzbijen šverc, pa Srbija nije eldorado za ilegalan promet duvana. 
Siguran sam da će dolazak "Filipa Morisa" i Britiš -Ameriken tobaka biti signal 
za dolazak i drugih investitora- rekao je Živković i dodao da je prodaju DIN-a 
doživeo i kao lični uspeh jer je obećao da će prestati da puši kada se 
privatizuje ova fabrika i to je i učinio pre sedam dana.
- Aleksandar Vlahović, ministar za privatizaciju, istakao je da da nije, kao 
premijer Živković prestao da puši, ali će sada preći na domaće cigare i dodao 
da se nada da će Srbija posle prodaje DIN-a najvećem svetskom koncernu postati 
destinacija za investitore. "Od prodaje će imati koristi radnici, fabrika i 
proizvođači duvana, ali i lokalna uprava u Nišu jer će joj pripasti oko 20 
miliona evra, što je ravno godišnjem budžetu grada", dodao je Vlahović.
- Žan Klod Kunc je naglasio da je odluku o investiranju u Srbiju opredelilo to 
što su "impresionirani reformama i regulacijom tržišta duvana".
Prihodi od prodaje fabrika duvana, prema rečima Božidara Đelića, ministra za 
finansije, nisu bili planirani u budžetu za ovu godinu i oni neće biti 
iskorišćeni za tekuće rashode. Taj novac se neće odmah trošiti, već će se 
zadražti na računu do sredine novembra zbog, eventualnih reklamacija, i biće 
upotrebljen posle tog roka za podsticanje izvoza, poboljšanje konkurentnosti 
privrede, kao i za popravku puteva i izgradnju stanova, ali i za pokriće 
budžetskog deficita u narednoj godini.   
Na pitanje šta će se dogoditi sa cigaretama marke "fast", s obzirom da su 
licencu za proizvodnju dobili samo DIN i DIV,   Đelić je rekao da je to stvar 
vlasnika cigarete "fast", DIN-a i DIV-a da li će se dogovoriti o saradnji.