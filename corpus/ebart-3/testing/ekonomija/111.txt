> Izvor: ebart
> Datum: 
> Rubrika: ekonomija
> Naslov: Mlađan Dinkić, ministar finansija
> Članak:

Mlađan Dinkić, ministar finansija

Beograd - Logično je da možete da izmirujete obaveze ukoliko imate i prihode sa 
jedne teritorije, a mi trenutno izmirujemo dugove Kosova i Metohije, a nemamo 
nikakvih fiskalnih prihoda, rekao je ministar finansija Mlađan Dinkić, 
pojašnjavajući svoju izjavu o tome da Srbija iduće godine neće otplaćivati 
spoljni dug Kosova i Metohije ukoliko ne bude obezbeđen priliv fiskalnih 
sredstava sa te teritorije u budžet Srbije. Prema njegovim rečima, čitav 
koncept otplate duga Kosova i Metohije je sačinjen u dogovoru sa Svetskom 
bankom "jer smo zahvaljujući tom pristanku dobili kredite koje dobijaju 
najnerazvijenije zemlje, pod IDA uslovima, bez kamate na 20 godina sa deset 
godina počeka". 
- Pod tim uslovima krenuli smo da servisiramo deo kosovskog duga od 1,3 
milijarde dolara, s tim što su do sada plaćane samo kamate, a glavnica tog duga 
tek pristiže u narednim godinama. Potpuno je jasno da sada kada gubimo pravo 
korišćenja IDA kredita moramo da stavimo na sto pitanje ko će plaćati kosovski 
dug. Ako nema nikakvih prihoda sa teritorije na kojoj su Albanci, jasno je da 
ne treba da plaćamo taj dug. Naravno, nećemo jednostrano doneti odluku o 
prekidu izmirivanja tih obaveza, već ćemo to dogovoriti sa Svetskom bankom i u 
procesu finalizacije sporazuma o Kosovu u koje će se uključiti i Ministarstvo 
finansija - naglasio je Dinkić.