> Izvor: ebart
> Datum: 
> Rubrika: ekonomija
> Naslov: NIS JUGOPETROL UVODI NOVINE NA SVOJIM BENZINSKIM PUMPAMA
> Članak:

NIS JUGOPETROL UVODI NOVINE NA SVOJIM BENZINSKIM PUMPAMA

Svaki kupac moći će, uz prisustvo prodavca, da sipa u svoj rezervoar, kako bi 
se otklonila svaka sumnja da može biti zakinut na meri. Uvodi se najmodernija 
računarska tehnologija

BEOGRAD - Obeležavajući juče svoj jubilej, 57 godina postojanja, NIS Jugopetrol 
pustio je u rad modernizovanu benzinsku stanicu "Zmaj 1" na izlasku iz Beograda 
prema Zagrebu.
Ovo preduzeće, koje u vlasništvu u Srbiji ima 342 javne benzinske pumpe, 
potrošačima se juče predstavilo novim vizuelnim znakom, urađenim po "receptu" 
najvećih svetskih firmi u ovoj branši. Istovremeno, od juče, "Jugopetrol" je na 
svim svojim maloprodajnim objektima uveo mogućnost da svaki kupac, ako to 
poželi, uz prisustvo prodavca, može sam da sipa gorivo u rezervoar automobila, 
kako bi se otklonila i poslednja sumnja da može biti zakinut na meri.
Na pumpi "Zmaj 1" NIS Jugopetrol pokazao je juče kako će uskoro biti opremljene 
i sve druge njegove stanice. Uvodi se najmodernija računarska tehnologija koja 
omogućuje kvalitet usluga kakav pružaju vodeće kompanije u Evropi, potrošače će 
sačekivati digitalni pumpni aparati, povezani, preko procesnog računara sa 
sistemom za naplatu. Istočeno gorivo preko pumpnog "pištolja" automatski se 
registruje na računu kupca, a dodatna kupovina robe široke potrošnje evidentira 
se putem bar-kod čitača...
U investiciju, u koju je ovog proleća, sa preko dve milijarde dinara krenuo NIS 
Jugopetrol, uračunato je, uz modernizaciju benzinskih pumpi i rekonstrukcija 
skladišnih prostora, i uvođenje više vrsta ekološke zaštite okoline po 
standardima koje primenjuju najrazvijenije države.