> Izvor: ebart
> Datum: 
> Rubrika: ekonomija
> Naslov: u dve reči
> Članak:

u dve reči

Beograd - Industrijska preduzeća u Srbiji mogla bi, ukoliko povećaju energetsku 
efikasnost za 10 odsto, da ostvare godišnju uštedu od 70 miliona evra, izjavio 
je juče Nenad Pavlović, direktor Agencije za energetsku efikasnost, 
predstavljajući rezultate istraživanja o potrošnji energije u preduzećima. Taj 
projekat uradile su Agencija za energetsku efikasnost i danska konsultantska 
kuća Kovi, a finansirala ga je Evropska agencija za rekonstrukciju. Prema 
Pavlovićevim rečima, povećanje efikasnosti korišćenja energije moglo bi se 
isplatiti za četiri godine. On je naglasio da je energetska efikasnost 
industrije u Srbiji tri puta manja od svetskog proseka, i dodao da u našoj 
zemlji na svaki dolar bruto domaćeg proizvoda dolazi 0,54 kilograma nafte, dok 
je svetski prosek 0,19 kilograma. "Velika potrošnja energije u Srbiji posledica 
je zastarelosti proizvodnih i energetskih tehnologija, neodgovarajuće 
održavanje sistema, nedostatak novca za investicije, kao i loše gazdovanje 
energijom. Da bi se povećala iskorišćenost energije u Srbiji potrebno je 
završiti proces svojinske transformacije i usvojiti zakon o racionalnoj 
upotrebi energije koji priprema Agencija za energetsku efikasnost", istakao je 
Pavlović.