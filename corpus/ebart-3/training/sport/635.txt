> Izvor: matf
> Datum: 
> Rubrika: sport
> Naslov: Marko Pantelić odmah zablistao u Herti
> Članak:


"Daću sve od sebe da nastavim seriju golova kako bih izborio naklonost 
selektora Ilije Petkovića pred Mondijal u Nemačkoj" 

Preko 40.000 gledalaca gromoglasnim aplauzom pozdravilo je Marka Pantelića na 
debiju u dresu Herte protiv Volfzburga (3:0). Doskorašnji kapiten Crvene zvezde 
postigao je drugi gol na utakmici, a zahvaljujući atraktivnim potezima i 
borbenošću na terenu bio je junak meča. Pantelić u razgovoru za "Blic", naravno 
nije krio zadovoljstvo.
- Presrećan sam, što zbog fantastičnog prijema u klubu, što zbog učinka na 
debiju. Jedva sam čekao da počne utakmica, jer sam na samom startu želeo da 
dokažem koliko vredim. Imao sam apsolutnu podršku saigrača, trenera, ljudi u 
klubu, pa i navijača koji su me od prvog momenta prihvatili. Dodatno me je 
motivisala srpska zastava na tribini gde je, koliko sam primetio, bilo nekoliko 
naših državljana - priča Pantelić.
DSF je u polučasovnoj reportaži sa utakmice u Berlinu akcenat stavio na debi 
Marka Pantelića.
- Daću sve od sebe da im i na narednim mečevima privučem pažnju. Ljudi u klubu 
su čuvali dres sa brojem devet specijalno za mene, a pri tom su mi i ispunili 
želju da na prezimenu stave kvačicu na "ć". Dakle, nisam Pantelic, već 
Pantelić. Zbog svega toga, moram da im se odužim golovima.  
TV kamera nije propustila detalj kada je trener Falko Gec srdačno čestitao 
Panteliću prilikom napuštanja terena. 
- Gode mi njegove pohvale, ali i zadovoljstvo menadžera kluba Ditera Henesa. 
Ipak, bez podrške saigrača verovatno ne bih imao onako zapaženu ulogu na 
terenu. Brazilac Marselinjo me je bodrio tokom čitavog meča, a na kraju meča su 
mi on i Nik Kovač rekli: "Bravo, majstore!". Hvala im.
Marko Pantelić je na kraju utakmice protiv Volfzburga dobio i žuti karton.
- Prilikom zagrađivanja kod lopte, sudija je procenio da sam udario 
protivničkog igrača iako nisam imao tu nameru. No, to je sada nebitno. Bitno je 
da smo uknjižili tri boda posle teške borbe na terenu - istakao je Marko 
Pantelić uz konstataciju:
- Želja mi je da nastavim seriju golova kako bih izborio naklonost selektora 
Ilije Petkovića pred Mondijal u Nemačkoj!