> Izvor: ebart
> Datum: 
> Rubrika: sport
> Naslov: Posle manjih problema sa smeštajem, fudbaleri Zvezde u Trebinju rade punom parom
> Članak:

Posle manjih problema sa smeštajem, fudbaleri Zvezde u Trebinju rade punom parom

Fudbaleri Crvene zvezde u subotu su doputovali u Trebinje gde će obaviti 
sedmodnevnu, drugu fazu priprema za nastavak šampionata. Osvajač kupa koji na 
ovim prostorima ima ogroman broj vatrenih pristalica, dočekan je otvorenog 
srca, međutim, neposredno po smeštaju u hotel "Leotar", iskrsao je neočekivan 
problem. Pojedini prvotimci su iskazali nezadovoljstvo veličinom i 
opremljenošću soba, a domaćin je žustro reagovao dajući sve od sebe kako bi 
crveno-belima omogućio što veći komfor.
- Meni je soba bila super, nisam imao nikakve primedbe i čim sam se smestio 
otišao sam u kraću šetnju gradom. Šta se u međuvremenu događalo zaista ne znam 
- iskreno će britki defanzivac Milan Dudić.
Izabranici Zorana Filipovića dva puta dnevno (plus teretana) treniraju na 
stadionu Leotara, u veoma povoljnim klimatskim uslovima.
- Nema padavina, temperatura je oko 10 stepeni i da nije vetra, sve bi bilo 
idealno. Što je najvažnije od svega, teren je u odličnom stanju.
Milana Dudića dve nedelje pre početka drugog dela prvenstva očekuje najveći 
ispit u dosadašnjoj karijeri: zvaničan debi u plavom dresu.
- Odigrao sam korektno nedavno u Valensiji i do mene je dopro glas da selektor 
Savićević protiv Azerbejdžana namerava da mi ukaže poverenje. Zato treniram sa 
pregršt motiva i željno iščekujem taj dan. Ukoliko zaigram, siguran sam da neću 
razočarati - zaključuje Milan Dudić. 
