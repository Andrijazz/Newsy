> Izvor: matf
> Datum: 
> Rubrika: sport
> Naslov: FARSA U NIŠKOM RADNIČKOM POSLE NAJNOVIJE KLUPSKE SKUPŠTINE
> Članak:


Nekadašnji uzurpatori prostorija FS Niša Milivojević, Kocić i Nikolić 
kooptirani u Upravni odbor niškog Radničkog. Da li je bilo podrške 
gradonačelnika Smiljka Kostića

ONO što je bilo najavljeno, potom i demantovano, pa stavljeno na proveru, 
najzad je dobilo epilog na poslednjoj sednici Upravnog odbora niškog Radničkog. 
U upravu kluba sa Čaira kooptirani su ljudi krajnje lošeg fudbalskog pedigrea. 
Slađan Kocić, Miroslav Milivojević i Zoran Nikolić dve i po godine su nelegalno 
uzurpirali pečat i prostorije Fudbalskog saveza Niša, predstavljajući se kao 
"legalno izabrano novo rukovodstvo". Odstupili su tek na intervenciju suda i 
policije, ali evo ih ponovo na glavnoj sceni. Pod izgovorom da "pomažu" 
ustupanjem terena nižerazrednih klubova, čiji su čelnici, većina političara, 
koja je preuzela vođenje Radničkog, "progurala" ih je u Upravni odbor. Bez 
imalo stida i odgovornosti prema fudbalskoj javnosti Niša, koja se danima 
zgražavala i nad samom najavom da će pomenuti trio stići na Čair.
Kako se dogodilo da Milivojević, Kocić i Nikolić budu deo uprave Radničkog. 
Javnost je već navikla na to da, kada je politika u pitanju, sve bude moguće. 
Tako su se pojedinci iz novoformiranog UO zdušno zalagali da pomenuti trio 
"prođe", padale su i ucene, jer tek treba da se izglasa odluka o rebalansu 
budžeta, koja je od egzistencijalnog značaja za niški klub. Sve je moguće kada 
je "višepartijska" uprava u pitanju. Ono što, međutim, nije jasno je kako je 
gradonačelnik Smiljko Kostić dozvolio da ljudi takvog fudbalskog "pedigrea" 
budu kooptirani u UO Radničkog. Pojedinci čak tvrde da je Kostić za to dao i 
"zeleno svetlo".
- Koliko ja znam, a čini mi se da sam dobro upućen, Kostić nije podržao sporni 
trio - tvrdi Ivan Cekić, član UO Radničkog koga je imenovao upravo 
gradonačelnik.
Sam Kostić se nije oglašavao, ali ako zaista ima želju da pomogne Radničkom, 
onda ovakve gafove nije smeo da dozvoli. Ulaskom Kocića, Milivojevića i 
Nikolića, ionako narušen imidž niškog kluba srozao se još više.