> Izvor: matf
> Datum: 
> Rubrika: sport
> Naslov: Zašto zemlja svetskog prvaka nema predstavnika u vrhu međunarodne vaterpolo 
> Članak:

organizacije

Iako smo ovih dana listom bili posvećeni završnici svetskog šampionata u 
Montrealu i velikom trijumfu naših vaterpolista, nije prošla nezapaženo 
kandidatura direktora Uprave za sport pri Vladi Srbije i do nedavno našeg 
reprezentativca Aleksandra Šoštara za jedno od trinaest mesta u Komitetu za 
vaterpolo FINA (Međunarodna plivačka federacija).
Neupućenima je zbilja teško da shvate kako je moguće da Šoštar ne bude izabran, 
kako je moguće da zemlja svetskog šampiona nema svog predstavnika u vrhu 
svetske vaterpolo administracije.
SKLONI SMO U OVAKVIM PRILIKAMA da problem vidimo što dalje od nas, tamo gde nam 
navodno ljudi nisu naklonjeni, gde nas eto možda i mrze, a možda je u pitanju i 
zavera protiv male, a u vaterpolu moćne Srbije i Crne Gore. U slučaju o kojem 
je reč, problem je tu, među nama, i to što nam se događa nije prvi put, velika 
su nam iskustva sa našim greškama u koracima, našim sujetama, odlučivanju u 
poslednji čas, nepripremljenosti, neveštini u sportskoj diplomatiji, 
potcenjivanju potrebe za lobiranjem, itd.
Godinama se u vaterpolo svetu prepričavao kao kuriozitet pokušaj grupe naših 
vaterpolo funkcionera s početka sedme decenije prošlog veka da tada bivšeg 
visokog funkcionera FINA, Ante Lambašu, izostave sa spiska naših kandidata za 
najviše funkcije u toj organizaciji. Doživeli smo tako da kandidat te grupe ne 
bude izabran, a Lambašu aklamacijom prihvate na predpog tadašnjeg predsednika 
Amerikanca Heninga.
Zašto su tada naši delegati na kongresu bili protiv Lambaše? Zato što smo 
tradicionalno pogrešno shvatali ulogu naših ljudi u tom svetu, do te mere da se 
Lambaša jednom prilikom žalio da od njega samo što nije traženo da postigne još 
i gol za naš tim...
Naravno, niko nije naivan, različitim veštinama i može dosta da se pomogne, da 
se utiče, da se bar obezbedi pošten, korektan odnos prema našim sportistima što 
je činio i Lambaša, što su činili i Bora Stanković u svetskoj košarci i Milan 
Ercegan u svetskom rvanju i Danilo Ivanović u svetskom boksu, Andra Pflander u 
svetskom rukometu, Mihajlo Andrejević u svetskom fudbalu, itd.
ZABORAVILI SMO na ono što smo nekada itekako znali, da najbolje ljude, sa 
najviše ugleda, pripremamo za funkcije u svetu, da se za njih lobira na fin, 
dostojanstven način, da se mudrom politikom proširuje krug prijatelja...
Kroz tu proceduru je trebalo da prođe i Šoštar. Pokušalo se na žalost prečicom, 
na brzinu, pogrešno se verovalo da do juče najbolji golman sveta ima dobru 
šansu. Uverili smo se da direktno iz bazena može da postane takoreći ministar, 
ali u svetski komitet ne može. Svejedno što u tom komitetu sede i jedan Iranac 
i jedan Marokanac i jedan Singapurac za koje niko ne bi stavio ruku u vatru da 
o vaterpolu mnogo znaju, ali, oni su, takvi kakvi su deo jednog sistema, jedne 
strukture, jednog reda stvari i to mora da se poštuje.
Teška je greška što se do Šoštarove kandidature nije došlo kako je to danas 
moderno reći - transparentno - što se odlučivalo dogovorom manje grupe ljudi, 
pa su tako i neki prijatelji našeg vaterpola iz inostranstva koji u odlučivanju 
imaju svoj glas očekivali iz SCG drugog kandidata, verovatno pogrešno 
obavešteni.
Štetu danas zbog loše obavljenog posla oko kandidatrure trpi Šoštar, ali i naš 
vaterpolo u celini jer, propuštena je prilika da posredstvom svog čoveka 
itekako utičemo u odlučivanju o sudbini vaterpola i kada su u pitanju kalendari 
takmičenja, sistemi takmičenja, određivanje sudija, promene pravila igre, itd.