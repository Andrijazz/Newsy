> Izvor: ebart
> Datum: 
> Rubrika: sport
> Naslov: IVAN ŽIVANOVIĆ ŽELI DA SE PRESELI U CRVENU ZVEZDU
> Članak:

IVAN ŽIVANOVIĆ ŽELI DA SE PRESELI U CRVENU ZVEZDU

Trener Dušan Bajević će doneti odluku oko eventualnog angažmana na četiri 
godine, iz kombinacije ispao Daniel Ivankovski iz Vardara
  
PRED njim je izazov karijere. Posle dobre sezone u Smederevu, štoper Ivan 
Živanović (25) je zapao za oko Crvenoj zvezdi. Naravno, Dušan Bajević se lako 
odlučio da stasitog Šapčanina (189 cm) nekoliko dana "snimi" na treninzima i 
utakmicama,  koji je pre prvoligaške scene bio veliki talenat Mačve, a sada je 
slobodan u izboru novog kluba.
Preksinoć se Živanović priključio pripremama crveno-belih u Austriji, gde je 
stigao kolima sa sportskim menadžerom Stevanom Stojanovićem. Posle samo 
nekoliko časova sna istrčao je na teren, već u 7.30, i izdržao kondicioni 
trening pod komandom Dimitrisa Buruzakisa.
- Za mene je Zvezda veliki izazov, a da nisam siguran u sebe, ne bih ni 
dolazio. Bez obzira na sve, iskreno verujem da ću proći sve testove. Trener 
Bajević hoće da se na licu mesta uveri u moje kvalitete narednih dana - odlučan 
je i smiren Živanović.
Deluje da se stasiti momak i psihološki spremio za dolazak u veliki klub.
- Sada se nalazim na raskrsnici. Nemam tremu i nemam od čega da strahujem, 
pošto je sve u mojim rukama, a teren je jedino merilo vrednosti.
Visina i dobra igra glavom poseban su kvalitet Živanovića.
- Sve zavisi od pravilnog postavljanja, a dobar sam i posle prekida u 
protivničkom šesnaestercu, u prilog mi ide i podatak da sam za šest meseci 
postigao pet golova. Ipak, ovde krećem od nule, a važno je da posle svega 
ostanem u ekipi - zaključio je Živanović.
Jednu "bitku" je Živanović već dobio, pošto je "eliminisao" iz kombinacije 
Daniela Ivankovskog iz Vardara.
- Trener Bajević se odlučio za ovakvu opciju - kaže sportski menadžer 
Stojanović. - Ukoliko se sve završi prema očekivanjima, konkurencija u odbrani 
biće jača, pa neka igraju najbolji.
Crveno-beli danas (18.00) imaju jak test protiv vicešampiona Češke, ekipe Mlada 
Boleslava.