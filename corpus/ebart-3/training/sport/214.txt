> Izvor: matf
> Datum: 
> Rubrika: sport
> Naslov: ANDRIJANA BUDIMIR rukometašica 
> Članak:


Srbija i Crna Gora je na Svetskom prvenstvu u Hrvatskoj ipak osvojila jednu 
titulu, jer najlepšom rukometašicom Prvenstva proglašena je Andrijana Budimir, 
levi bek Podravke iz Koprivnice. 
- Svetsko prvenstvo se završilo kako se završilo. Nema popravke. Ipak, pored 
svega što se izdešavalo, ja ne bih rekla da je deveto mesto neuspeh. Igrale smo 
i tokom priprema loše, sa oscilacijama. Sećate se kako smo od Rumunije u 
ponedeljak izgubile sa deset razlike, a sutradan ih dobijemo još za gol više.
Treba to postići, to se ne dešava svaki dan, a mi smo skoro u kontinuitetu tako 
radile. Šta vredi? Imamo veoma kvalitetne individue, najbolje bekove, dobre 
golmane, krila... A ono što je najpotrebnije - nemamo uigranost. Valjda će biti 
bolje - počela je razgovor za "Blic" najlepša rukometašica sveta, koja je posle 
Crvene zvezde, Napretka i Kometala zaigrala u Podravci. 
Mnogi kažu da nije lako vratiti su u Hrvatsku, makar i poslovno,  posle svega 
što se desilo. Osećate li i vi to?  
- U Koprivnici mi je super, najiskrenije. Na neki način sam stranac, a na drugi 
opet nisam. Rođena sam pre 24 godine u Osijeku i niko mi ne prebacuje to što 
smo otišli u Srbiju. Zaista zbog toga nisam imala nikakvih problema. Naravno, 
ja to nisam osetila, ako neko nešto i misli negativno o meni, nije pokazao. A 
to što zlobu zadržavaju u sebi ili imaju predrasude, nije moj problem. Devojke 
u timu su me prihvatile, lepo se slažemo i jedino je to bitno. Isto nam je 
govorno područje, tako da jezička barijera nije postojala, što je stvarno 
olakšavajuća okolnost. 
U Zagrebu posle pobede nad Korejom prišla vam je jedna plavokosa devojka iz 
publike. Čestitala vam je?  
- Jeste, i to potvrđuje prethodni odgovor. To je Zagrepčanka Dijana Golubić, 
koja igra na mestu desnog krila. 
Podravka i dalje čvrsto drži čelnu poziciju? 
- U ligi smo bez premca. Na prvom mestu smo, naravno, ali i nije nam baš tako 
lako. Igraćemo utakmice sredom i subotom, dva puta dnevno treniramo, a to 
prilično iscrpljuje. Najveći konkurenti su nam Vranit iz Splita, Lokomotiva i 
dve ekipe iz Zagreba. Najteže je gostovati, jer tada se domaćini posebno 
motivišu i jedva čekaju da nas savladaju. Podravka je u poslednjih 13 godina 
izgubila samo tri puta, onda shvatate zašto je tako. Ja ne znam kad se to 
poslednji put desilo, možda prošle godine. Srećom, sa Splićankama smo završile, 
pobedile smo ih u njihovoj dvorani.       
Da li je velika razlika u kvalitetu lige SCG i Hrvatske, ima li je uopšte? Lepe 
devojke su publici uvek zanimljive. 
- Rukomet u Hrvatskoj je u prednosti nad našim, ali ipak nije u nekoj strašnoj 
ekspanziji. Imamo solidnu posetu, sigurno veću nego naše devojke, ali to opet 
nije kao na Zapadu. Muškarci se medijski više prate, što je i logično, jer im 
je reprezentacija svetski šampion, pa ima i dalje euforije. Oni su u opravdano 
u boljoj poziciji, iako smo im mi na neki način atrakcija. 
U Makedoniji ste bili jedna od tri najpoznatije ličnosti, bilbordi sa vašim 
likom su bili svuda, a ponuda za posao fotomodela je bilo mali milion. Šta se 
od toga prenelo u Hrvatsku?
- Ništa! Niko mi ništa nije nudio, a ni mediji me ne prate toliko. Kad nisam u 
Beogradu, brzo me zaboravite. U petak na aerodromu u Nemačkoj srela sam Milicu 
Danilović, koja mi je pokazala časopis iz Beograda na čijoj naslovnoj strani 
sam ja. Dobro, nisu me svi zaboravili.