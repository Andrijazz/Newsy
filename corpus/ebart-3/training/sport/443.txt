> Izvor: ebart
> Datum: 
> Rubrika: sport
> Naslov: SKOKOVI U VODU, SPORT KOJI JE KOD NAS U POVOJU VEĆ 30 GODINA
> Članak:

SKOKOVI U VODU, SPORT KOJI JE KOD NAS U POVOJU VEĆ 30 GODINA

Skokovi u vodu kod nas nije popularan sport, ali mala kolonija naših se 
pobrinula da SCG prema zvaničnim FINA bodovima zauzme 12. mesto na Starom 
kontinentu

SKOKOVI u vodu tokom Olimpijskih igara u Grčkoj uz atletiku, plivanje i 
gimnastiku, najviše su privlačili pažnju ljubitelja sporta. Balet nad bazenom, 
piruete iznad površine vode, ostavljaju bez daha. Divno je gledati kako to 
izvode predstavnici Kine, Australije, Rusije... A gde smo mi? Verovali ili ne, 
na ovim prostorima skokovi u vodu postoje tačno 30 godina, ali danas ga aktivno 
trenira svega pedesetoro dečaka i devojčica!
- Prvi naš klub za skokove u vodu je Čukarički, osnovan 1974. godine. Centar 
ovog sporta bili su mnogi gradovi, ali su ga loši uslovi ugasili. Tako su na 
primer Bela crkva, Pančevo, Vrnjačka banja, Niš imali svoje baze. Sada imamo 
samo pet klubova: Čukarički, Vračar, Fontana Vuleks, Taš i Pinki, sa ukupno 50 
klinaca, a Čukarički je najbrojniji sa čak 30 - kaže predsednik Saveza Stevan 
Buković.
Skokovi u vodu kod nas nisu popularan sport, ali mala kolonija naših se 
pobrinula da SCG prema zvaničnim FINA bodovima zauzme 12. mesto na Starom 
kontinentu.
- U Evropi se skokovi praktikuju u četrdesetak zemalja. Naši takmičari ne 
ostvaruju vrhunske, ali imaju dobre rezultate. Zato je 12. mesto sasvim 
pristojan plasman. Imamo dve kvalitetne seniorke Anu Predragović iz Čukaričkog 
i Milicu Stjepanović iz kluba Vračar, dok su dve juniorke Čukaričkog, Marija 
Ivić i Marija Ivezić izuzetno talentovane - ocenjuje Buković.
Njih, nažalost, nismo imali priliku da gledamo na OI, gde je po običaju 
dominirala Kina. Mnoge zemlje zaista mnogo ulažu u ovaj sport.
Grčka, na primer...
- Grci izdvajaju dva miliona dolara godišnje samo za skokove u vodu! Njihova 
federacija nastoji da razvije ovaj sport na Balkanu, zato pomaže nama i 
Bugarima, koji su nekada bili veoma jaki. Dva puta godišnje pozovu nas na 
takmičenja, obezbede nam besplatan boravak i treninge. To nam zaista mnogo 
znači.
Šta je sve od sprava potrebno jednom skakaču u vodu, da bi usavršio "let iznad 
bazena"?
- Mora imati "suvi" trening, za koji mi nemamo uslove. Naš sport ima mnogo 
gimnastičkih elemenata, a ovde nemamo ni sale u kojima bismo vežbali. Što se 
rada u bazenu tiče, snalazimo se nekako, najviše zahvaljujući Tašu. 
Jasno je da teret eventualnog uspeha SCG u skokovima u vodu ne može izneti 
pedeset takmičara.
- Sport bi morali da omasovimo. Trebalo bi osnovati nove klubove, a u Novom 
Sadu, Bečeju i Crvenki uslovi već postoje. Naši treneri su voljni da obuče 
zainteresovane.
Atina je izmakla plavim skakačima u vodu, mogu li da dosegnu Peking?