> Izvor: ebart
> Datum: 
> Rubrika: sport
> Naslov: Utakmice 31. kola šampionata Italije
> Članak:

Utakmice 31. kola šampionata Italije

Sijena iznenadila "rosonere". Mirko Vučinić postigao vodeći gol za Leće, ali je 
posle toga usledila kanonada Juventusa za 5:2. 

Fudbaleri Juventusa uspešno su preboleli poraz u četvrtfinalu Lige šampiona od 
Liverpula. "Stara dama" je blistavom igrom došla do novih bodova u borbi za 
titulu, pošto je juče lako porazila Leće rezultatom 5:2. Što je još važnije, 
Juventus je iskoristio kiks Milana u Sijeni da stvori razilku od tri boda i 
zasedne na tron.
Mirko Vučinić, reprezentativac Srbije i Crne Gore, postigao je 12 gol u sezoni 
kada je u sedmom minutu savladao Bufona, ali radost gostiju nije dugo trajala. 
Apija je u 16. minutu izjednačio na 1:1, a potom je sve bilo u znaku golgetera 
Zlatana Ibrahimovića. Postigao je juče tri gola, u 34, 43. i 82. minutu, a 
posle dužeg vremena u listu strelaca upisao se i Pavel Nedved u 57. minutu. 
Drugi gol za goste postigao je Da la Bona dva minuta pre kraja iz jedanaesterca.
Milan je naišao na minsko polje u Sijeni. "Rosoneri" su napadali, ali gosti su 
u čudesnom finišu stigli do bodova. Milan je poveo golom Ernana Krespa u 63. 
minutu, izjednačio je Enriko Kjeza iz gužve u 72. minutu, da bi četiri minuta 
pre kraja regularnog toka Federiko Koca savladao Didu za veliku pobedu Sijene.
Inter se posle eliminacije iz Lige šampiona okrenuo šampionatu i juče je 
ispunio očekivanja navijača. Pobeđen je Kaljari sa 2:0, "neroazuri" su se 
učvrstili na trećoj poziciji koja ih vodi u elitno kontinentalno takmičenje, a 
strelci su bili Ze Marija u 40. i Obafemi Martins u 64. minutu.
Lacio je odneo bodove iz Bolonje. Domaći tim je poveo golom Đuntija u 14. 
minutu, ali su Rimljani odigrali odlično u nastavku i golovima Masima Oda u 54. 
minutu (penal) i Rokija u 73. minutu preokrenuli rezultat u svoju korist.
Livorno je pobedio Fiorentinu sa 2:0 golovima Lukarelija u 12. i 42. minutu, 
istim rezultatom je Kjevo savladao Parmu (Markseti u 65. i Kosato u 76. 
minutu), dok je Breša golom Luiđija di Bjađa u poslednjim sekundama pobedila 
Atalantu u derbiju začelja.