> Izvor: matf
> Datum: 
> Rubrika: sport
> Naslov: Najbolji fudbaleri Srbije u optimističnom raspoloženju dočekuju duele sa 
> Članak:

Belgijom i Jermenijom

Seniorska fudbalska reprezentacija Srbija, od dolaska španskog stručnjaka 
Havijera Klementea na njeno čelo, još uvek nije osetila gorčinu poraza. 
Baskijski "Mali Napoleon" je, po priznanju samih reprezentativaca, 
najzaslužniji za dobru atmosferu, koja je po mnogima i glavni uzročnik 
dosadašnjeg pozitivnog bilansa "crvenih orlova" od dve pobede i jednog remija 
(računajući i prijateljski meč sa Češkom). Sam Klemente, ipak je, kako i sam 
ističe, svestan da naš tim još uvek ne pruža svoje najbolje partije i da je 
neophodno još dosta rada i vremena da bi se "sklopile kockice" mozaika koji je 
on osmislio po dolasku na kormilo Srbije.
Nova - idealna prilika za proveru do koje se "faze" stiglo u ostvarenju 
Klementeovih zamisli, svakako će biti subotnji kvalifikacioni meč protiv 
Belgije, prvi pred domaćim navijačima od nastanka nove države, a samo četiri 
dana kasnije na programu je još jedno kvalifikaciono iskušenje - duel sa 
selekcijom Jermenije. 
U susret pomenutim mečevima, reprezentativac Srbije Nenad Kovačević ocenio je 
na jučerašnjoj konferenciji za medije da se ekipa dobro nosila sa dosadašnjim 
izazovima. 
- Mislim da smo uspevali da prebrodimo pritisak koji je postojao u prethodnim 
utakmicama i da je ekipa sazrela da preokrene rezultat ili da igra u mečevima 
visoke tenzije. Međutim, svi mi igramo dosta dugo, svi smo odigrali utakmice u 
kojima je bio veliki pritisak. Ne verujem da ćemo zbog značaja utakmice, zbog 
publike koja će očekivati pobedu, imati bilo kakvu vrstu straha. Ako do sada 
nismo naučili da igramo u takvim situacijama ne znam kada ćemo. - naglasio je 
novi prvotimac francuskog Lensa.
Od prvog dana priprema, većina reprezentativaca isticala je da očekuje 
maksimalan učinak iz utakmica sa Belgijom i Jermenijom. Napadač "crvenih 
orlova" Marko Pantelić pokušao je juče da obrazloži poreklo takvih stavova. 
- Mi smo takvi, mi postavljamo pred sebe maksimalne ciljeve. Uostalom ako ne 
postavite sebi visoke ciljeve, ne znam kako ćete ih ostvariti. Za nas je 
imperativ osvajanje šest bodova u ove dve utakmice. Da li je to realno, o tome 
ćemo pričati posle utakmica u subotu i sredu. Ja mislim da bi trebalo da idemo 
na maksimalan broj bodova - smatra napadač berlinske Herte. 
Selekcija Belgije je ispustila planirane bodove kod kuće protiv Kazahstana i 
ovaj meč joj je možda i presudan u borbi za opstanak u konkurenciji za plasman 
na prva dva mesta na tabeli koja vode na EURO 2008. 
- Ne smemo da dozvolimo da se ekipe na nama vade, da u utakmicama protiv nas 
prave iznenađenja. Sigurno će ih biti u ovim kvalifikacijama ali mi moramo da 
se koncentrišemo na svoju igru. To je najvažnije - ocenio je na kraju 
konferencije Nenad Kovačević.
Svi reprezentativci Srbije učestvovali su u radu na jučerašnjem treningu, 
uključujući i Nikolu Žigića koji se oporavlja od povrede nosa. Nakon treninga, 
igrači su dobili slobodno popodne, a novi trening zakazan je za danas, za kada 
je planiran i dolazak reprezentativne ekspedicije Belgije, koja će u Beograd 
stići u 15 časova.
Subotnji duel Srbije i Belgije na programu je od 20 i 15 časova(RTS).