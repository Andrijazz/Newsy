> Izvor: ebart
> Datum: 
> Rubrika: sport
> Naslov: Odbojkašice Srbije, bronzane sa Svetskog prvenstva u Japanu, ispred Skupštine 
> Članak:

Odbojkašice Srbije, bronzane sa Svetskog prvenstva u Japanu, ispred Skupštine 
Beograda dočekalo više od 10.000 oduševljenih navijača

Odbojkašice Srbije, osvajačice bronzane medalje na Svetskom prvenstvu u Japanu, 
ispred Skupštine Beograda dočekalo je više od 10.000 oduševljenih navijača! 
Devojke zbog kojih prethodnih noći nismo spavali postale su prave ljubimice 
nacije, a koliko im je značio ovaj veličanstven doček, bilo je jasno i po tome 
što mnoge od njih nisu mogle da sakriju suze.
- Svi mi koji se bavimo ovim posle sanjamo o tome da doživimo doček ispred 
Skupštine. Mi smo uspeli, i zaista vam mnogo hvala. Hvala vam na sjajnoj 
podršci koju ste nam pružali, znali smo da ne spavate zbog nas i to nam je 
davalo dodatno snagu. Uspeli smo da se vratimo s medaljom i mislim da je 
nepotrebno trošiti reči o tome koliki smo uspeh ostvarili. Budite sigurni da 
vam ovo nikad nećemo zaboraviti - rekao je selektor Zoran Terzić.
Pravu erupciju ispred Skupštine izazvao je izlazak bronzanih devojaka, ali samo 
po medalji. Po svemu ostalom one su za sve nas ZLATNE. Kako to i dolikuje, prva 
se na balkonu pojavila Jovana Vesović, zatim najmlađa i najviša Jovana 
Brakočević, pa Brižitka Molnar. Zatim naš drugi tehničar Maja Simanić, i onda 
redom: Aleksandra Ranković, pa prvi tehničar Maja Ognjenović, Nataša 
Krsmanović. Pravo "ludilo" nastupilo je kada su se pojavile one "najzaslužnije" 
Jelena Nikolić, Anja Spasojević, Ivana Đerisilo, najbolji libero na svetu 
Suzana Ćebić i, na kraju, kapiten Vesna Čitaković-Đurišić.
- "Dobar dan, Srbijo! Dobar dan, Beograde! Kada smo krenule u Japan, nismo ni 
slutile da će se dogoditi ovako nešto. Jeste bronza, ali sija najlepšim sjajem. 
Hvala što ste bili uz nas - rekla je Čitaković-Đurišićeva.
Najbolji libero na svetu Suzana Ćebić, koju su posle Beograđana sinoć dočekali 
i njeni sugrađani u Kosjeriću obećala je novi sastanak, na istom mestu već 
sledeće godine:
- Hvala svima koji su bili uz nas, nadam se da ćemo se ovde opet videti sledeće 
godine kada se vratimo s Evropskog prvenstva - rekla je Ćebićeva.
Složno, baš kao i tokom mečeva u Japanu, prvo su uzviknule: SRBIJA, a potom 
otpevale svoju himnu, čuvenu pesmu Branka Kockice: "Na svetu postoji jedno 
carstvo, u njemu caruje drugarstvo". Posle toga usledila je Cecina pesma za sva 
vremena "Znam za jedan grad, zove se BEOGRAD" i, kako to dolikuje, na kraju su 
slavile uz trubače.