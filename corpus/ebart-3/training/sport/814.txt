> Izvor: ebart
> Datum: 
> Rubrika: sport
> Naslov: Reprezentativci SCG doputovali u Austriju, Mateja Kežman najveći optimista
> Članak:

Reprezentativci SCG doputovali u Austriju, Mateja Kežman najveći optimista

Fudbalska reprezentacija Srbije i Crne Gore juče je u Austriji započela drugu 
fazu priprema za Svetsko prvenstvo u Nemačkoj. Plavi će narednih sedam dana 
trenirati u mestu Felden, a 4. juna na programu je generalna proba u 
prijateljskom susretu sa selekcijom pokrajine Koruška. Od 6. juna do prve 
utakmice na Mundijalu 11. juna protiv Holandije u Lajpcigu, naš nacionalni tim 
pripremaće se u bazi Bilerbek pored Gelzenkirhena.
Pred let sa surčinskog aerodroma ka Klagenfurtu, Mateja Kežman je rekao da 
avionske karte nemaju upisan datum povratka iz Nemačke.
- Ova ekipa ne odlazi u Nemačku zbog turizma, već idemo da napravimo rezultat 
koji će naći mesto u fudbalskoj istoriji Srbije. Mnogima se plasman u 
četvrtfinale sada čini kao podvig, ali na Svetskom prvenstvu je sve moguće. 
Naše avionske karte nemaju upisan datum povratka. Optimista sam i siguran sam 
da će nas po povratku sa Mundijala u Beogradu dočekati mnogo više ljudi nego 
što smo ih imali na ispraćaju - poručio je Kežman.
Kapiten reprezentacije Savo Milošević nije bio raspoložen za prognoze, već se 
obradovao odlasku u Austriju zbog mira u kojem će se pripremati za Svetsko 
prvenstvo.
- Posvetićemo se u Austriji taktici i uigravanju, a imaćemo mir da se 
psihološki pripremimo za prvu utakmicu sa Holanđanima u Lajpcigu, jer ona je za 
nas najvažnija - ističe Milošević.
Iskusni vezni igrač plavih Albert Nađ smatra da su reprezentativci tokom 
priprema u zemlji imali dosta obaveza van terena i da će u Feldenu dobiti 
potrebnu tišinu.
- Ne mogu da obećam plasman u završnicu Svetskog prvenstva, ali sam uveren da 
ćemo svi ostaviti srce na terenu. Ova generacija ima mnogo motiva da posle 
nekoliko neuspeha konačno napravi vredan rezultat u Nemačkoj.
Iz stručnog štaba još nisu objavili ime 23. reprezentativca koji će zauzeti 
mesto povređenog Mirka Vučinića. Asistent selektora Goran Stevanović izjavio je 
da mladog Nikšićanina neće zameniti napadač, a najbliži priključenju plavima je 
jedan od mladih reprezentativaca sa spiska Dragomira Okuke.