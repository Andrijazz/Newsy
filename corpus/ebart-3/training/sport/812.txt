> Izvor: ebart
> Datum: 
> Rubrika: sport
> Naslov: Fudbalska reprezentacija SCG sinoć odigrala nerešeno sa Urugvajem 1:1 (1:0) u 
> Članak:

Fudbalska reprezentacija SCG sinoć odigrala nerešeno sa Urugvajem 1:1 (1:0) u 
poslednjoj utakmici u našoj zemlji pred Mundijal u Nemačkoj

Fudbalska reprezentacija SCG sinoć je na Marakani odigrala poslednju utakmicu 
pod tim imenom pred domaćim navijačima i u prijateljskom odmeravanju snaga sa 
oslabljenim Urugvajem ostvarila nerešen rezultat 1:1 (1:0).  Strelac za plave 
bio je Dejan Stanković u 18 minutu, a izjednačio je Godin u 83. 
Južnoamerikanci su imali zadatak da "glume" Holandiju, iako selektor Petković 
tvrdi da su sličniji Argentincima, ali su svoj posao odradili odlično. Posle 
meča na Marakani bilo je i vatrometa, a plavi su pored bledog izdanja, na 
Svetsko prvenstvo ispraćeni s nadom. Ona se, za razliku od himne i države, teže 
gubi. Ilija Petković protiv popularnih Urusa nije imao nameru ništa da skriva. 
Umesto Nemanje Vidića, koji zbog javnih opomena neće nastupiti na prvom meču 
Mundijala protiv Holandije, ubacio je Igora Duljaja. Već na početku meča 
izgledalo je da su naši odlučili da igraju "viktorije" sa oslabljenim 
Urugvajcima, jurišali su kao osice ka golu Karinija, posebno Ognjen Koroman, 
čije su lopte izazivale pravu paniku među gostima. Posle jedne takve akcije u 
18. minutu, SCG je i povela. Dejan Stanković je posle kornera s leve ivice 
šesnaesterca oštro šutirao u sredinu. Lopta je u gužvi nekog zakačila, malo 
promenila smer i začuđeni golman Karini morao je da je vadi iz mreže. Marakana 
je eksplodirala, ali, kako je vreme odmicalo, obruč oko gostiju bio je sve 
slabiji, pa su se i oni okuražili da pređu centar i preuzmu inicijativu. To im 
je donelo dve lepe prilike, pa je Vargas je u 40. minutu za trenutak zaledio 
srca navijača na Marakani. Srećom, lopta je prohujala tik pored stative 
Jevrićevog gola. Poslednju šansu u prvom delu imao je agilni Koroman, koji se 
na pet metara od mreže spetljao.
Posebno će biti upamćen detalj iz 54. minuta, kada su Stanković i Milošević 
rešili da budu Ronaldinjo i Ronaldo, pa su sa dve "pete" potpuno izbacili pola 
protivničke odbrane, ali je Koroman iz voleja bio malo neprecizan. Urugvajci su 
na sve načine pokušavali da umrtve igru i da iz nekog kontranapada ili prekida 
ugroze naš gol. To im je na kraju i pošlo za rukom kada je u 83. minutu 
centrirao Estojanof, a pred Jevrićem se našao defanzivac Godin, kojem je za gol 
trebalo samo da postavi nogu. Poslednju šansu imao je Nikola Žigić u sudijskoj 
nadoknadi, ali je njegov odličan udarac glavom još bolje zaustavio golman 
Karini.
Naši protivnici iz grupe SP Obala Slonovače i Holandija sinoć su imali provere. 
Obala Slonovače je odigrala nerešeno sa Švajcarskom 1:1. Poveli su domaćini 
preko Barneta u 32. minutu, da bi Fae u 47. izjednačio.
Holandija se prilično namučila sa Kamerunom - 1:0. Jedini strelac na meču bio 
je Rud van Nistelroj u 23. minutu.