> Izvor: ebart
> Datum: 
> Rubrika: sport
> Naslov: ODBOJKAŠI SUTRA UJUTRO (2.40) U HAVANI STARTUJU U SVETSKOJ LIGI
> Članak:

ODBOJKAŠI SUTRA UJUTRO (2.40) U HAVANI STARTUJU U SVETSKOJ LIGI

Prvo gostovanje je uvek najteže, a mi moramo da pobedimo ukoliko želimo da 
igramo na finalu u Rimu - kaže Goran Vujević

ISKUSTVO na mladost, pobeda za miran san. Plavi odbojkaši sutra i u nedelju 
(2.40 po našem vremenu) u Havani sedmi put startuju u Svetskoj ligi. Olimpijski 
šampioni žele da savladaju Kubance kako bi trasirali put ka finalnom turniru od 
16. do 18. jula u Rimu.
- Prvo gostovanje je uvek najopasnije. Da bismo ostvarili naš cilj moramo da 
ostvarimo dobar rezultat u gostima. Kuba ima mlad, nepredvidiv tim, koji može 
da bude veoma neugodan - ističe Goran Vujević.
Kubanci nisu uspeli da se plasiraju na Olimpijske igre u Atini, tako da će u 
Svetskoj ligi pokušati da ostvare što bolji rezultat.
- Verovatno će pokušati da se iskupe, a mi u ovom trenutku ne poznajemo njihovu 
snagu. Mi nismo u nekoj formi, ali iskustvo može da donese prevagu. Dobro smo 
radili i trenirali, sada je da to demonstiramo i na utakmicama - naglašava 
sjajni primač.
Plavi će veći deo Svetske lige da odigraju bez korektora Ivana Miljkovića. Zato 
će priliku da se iskažu imati Milan Vasić i Goran Marić, koji se bore i za 
mesto u olimpijskom timu.
- Verujem da ćemo obojica dobiti podjedanku šansu, a trener će da odluči kome 
će da da prednost. Naše je samo da odigramo najbolje što možemo. Što se tiče 
duela sa Kubancima, jasno je da nas očekuje težki i neizvesni mečevi. Ti dueli 
su nam jedni od najbitnijih i ja se nadam uspešnom početku. Svi koji budu 
igrali pružiće maksimum, tako da se nadam da ćete čuti dobre vesti - nada se 
mladi korektor.