> Izvor: ebart
> Datum: 
> Rubrika: sport
> Naslov: ZNANCI Vitkovac (Zvezda) i Kimani (Refleks)
> Članak:

ZNANCI Vitkovac (Zvezda) i Kimani (Refleks)

VEČERAS (18.00, TV RTS) PETI DUEL
REFLEKSA I CRVENE ZVEZDE OVE SEZONE

Crvena zvezda dobila duel u finalu Kupa, Refleks uzvratio pobedom u Zagrebu, 
gde je uzeo trofej Gudjir lige. Trenutan rezultat 2:2

PETA epizoda serijala Refleks - Crvena zvezda večeras (18.00, RTS 2) u 
Železniku. Trenutan rezultat, posle 175 minuta igre (igrano i tri produžetka), 
je - 2:2. Zvezda je u direktnom sudaru osvojila Kup Radivoja Koraća, Refleks 
preko crveno-belih otišao u finale i uzeo trofej Jadranske lige. 
Rivalitet se nastavlja u surovoj superligaškoj borbi za bodove i plej-of. 
Domaćin je Refleks, koji je u periodu od sedam dana pobedio Cibonu (72:71), 
izgubio od Partizana (84:83) i - čeka novog ljutog rivala...
- Takav raspored nije problem, mi smo i treći dan posle proslave titule u 
Zagrebu izgledali sasvim pristojno kao tim protiv Partizana. Igrači koji budu 
izašli na duel sa Zvezdom pružiće najbolje što znaju, jer bi ekipa koja pobedi 
bila mnogo bliža plasmanu među četiri. A, ne bi bilo dobro da izgubimo dve 
zaredom na domaćem terenu - svestan je trener Refleksa Boško Đokić. - Igraćemo 
bez Ognjena Aškrabića, čija povreda leđa nije toliko bezazlena kako se u prvi 
mah učinilo. U odnosu na Zagreb neću moći da računam na tandem Aškrabić/Frimen, 
koji je Zvezdi ubacio 55 poena.
Đokić ističe da između dva tima odlično poznaju i da je jedno sigurno - dobra 
košarka i neizvesna završnica.
- Nadam se da ćemo mi biti pobednici - dodaje Đokić.
Tako, sigurno, ne misle u redovima osvajača Kupa. Zvezda u Železniku želi 
četvrtu uzastopnu pobedu u Superligi, ali i prvi ligaški trijumf u predgrađu 
još od 1995. godine!
- Već smo imali pet duela ove sezone. Svaki je bio neizvestan, čvrst, tvrd i 
nervozan, a odlučivala je jedna lopta. Tako će verovatno biti i sada - 
procenjuje trener Crvene zvezde Zmago Sagadin. - Možemo da se nosimo sa njima, 
to smo već pokazali više puta. Među nama nema tajni, ali će doći do određenih 
promena, pošto je u timu Refleksa sada Amerikanac Nesbi. Moji igrači su spremni 
i željni revanša za poraz na fajnal-for Gudjir lige. Učinićemo sve što je u 
našoj moći da konačno dobijemo jednu  utakmicu u Železniku.