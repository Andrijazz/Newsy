> Izvor: matf
> Datum: 
> Rubrika: sport
> Naslov: VESELIN VUJOVIĆ O NASTUPU PLAVIH NA EVROPSKOM PRVENSTVU U ŠVAJCARSKOJ
> Članak:


(Od našeg specijalnog izveštača)

SENT GALEN: Neslavno su završili rukometaši Srbije i Crne Gore nastup na 
Evropskom prvenstvu u Švajcarskoj. Najave naših rukometaša pre puta na smotru 
najboljih evropskih ekipa da očekuju osvajanje jedne od medalja uljuljkali su 
našu naciju i pripremili je za nešto čemu se dugo nisu radovali. Tim pre slabe 
igre i loš plasman doprineli su da se nacija u njih razočara, ostao je opor i 
gorak ukus posle nastupa plavih u Švajcarskoj.

Gde je u razmišljanjima o evropskom rukometu i našoj reprezentacije Veselin 
Vujović danas u odnosu na Veselina Vujovića od pre petnaestak dana?
- U ovom trenutku sam mnogo više na zemlji i više zabrinut nego pre petnaestak 
dana. Da vam iskreno i pošteno kažem, meni se jedan divan san pretvorio u noćnu 
moru. Nije bilo nijednog pokazatelja, niti faktora, da može da nam se desi 
ovakva siguracija. U Tunisu smo odigrali jako dobro, kvalifikacije sa Rumunima 
isto tako, zatim Trofej Srbije, protiv Slovenaca je bilo takođe dobro, a onda 
je odjednom došlo do neverovatnog pada. Da li su razmišljanje o medalji ili 
prisustvo velikog broja navijača uticali na to da se stvori velika psihološka 
barijera kod igrača u ovom trenutku nemam odgovor. I igrački i trenerski naša 
selekcija je otišla za stepenicu niže ovde u Švajcarskoj naspram Svetskog 
prvenstva godinu dana ranije u Tunisu. Nisam zadovoljan našim učešćem na 
Evropskom prvenstvo, ostvarili smo slab rezultat. Ima vremena da izanaliziramo 
šta se sve to desilo, ima puno obaveza koje treba da se završe, videćemo šta 
ćemo i kako dalje - rekao je selektor.

Jeste li razočarani, iznevereni, krivite li igrače, sebe ili nekog trećeg?
- Apsolutno samo sebe krivim za ovakvo izdanje naše reprezentacije u 
Švajcarskoj. Igrači su ti koje sam ja izabrao, koje sam trenirao i nisam 
primetio da i jedan od njih nije hteo da dođemo do cilja. Nemoć, greške i neke 
gluposti spadaju u sastavni deo igre. Pokušavao sam to da ispravim, ali u tome 
nisam uspeo.

Ukoliko vam bude izglasano nepoverenje, da li biste prihvatili obavezu da samo 
radite sa mlađim reprezentativnim selekcijama?
- To je hipotetičko pitanje i u ovom trenutku ne bih znao da odgovorim na njega.

Da li ste uoče Evropskog prvenstva propustili priliku da promenite nešto u 
pristupu igračima, samoj selekciji reprezentativaca i vaših saradnika, obimu i 
sadržaju treninga?
- Od početka smo imali problem prijateljskih utakmica. Da sam mogao šta da 
menjam sigurno bih to i uradio. Imali smo taj propust pa je naš Savez otkazao 
turnir u Francuskoj, što se kasnije ispostavilo kao jedno od najbitnijih 
stvari. Opet, s druge strane ne znam šta bih drugo promenuo. Ponašanje, odnos, 
mesto priprema, stručni savet sve je to bilo u domenima korektnog. Ja sam čovek 
koji je taj tim ljudi birao i kada bih kretao iz početka znao bih šta bih još 
uradio, ali neka to ipak ostane samo moje.

Šta bismo to trebali preuzeti od Islađana, Danaca, Rusa i još ponekog, da bi 
opet bili u krugu rukometnih velesila.
- Najpre nemamo igrače fizičkih predispoziciji i specifične težine kao što to 
imaju navedene reprezentacije. Nemamo igrače od dva metra, 110 kilograma, 
igrače koji su gromade. Naši bekovi su dosta fizički tanki, skočni su, 
eksplozivni, ali kada dođu da igraju protiv čvršćih odbrana nema ih nigde i 
teško dolaze u poziciju da postignu gol. To su stvari na koje bismo trebali da 
više obratimo pažnju u narednom periodu. Drugo, tehnika dodavanja, hvatanja, 
brzine napada, kontranapada koju imaju Islanđani i Danci je dovedena do 
savršenstva, a kod nas se malo radi na tome. Konkretno, ja ne mogu da menjam 
mentalitet naših igrača i njihov odnos prema igri, sudijama i treningu kakav 
imaju navedene reprezentacije. To je teško u suštini kod nas promeniti.

Ukoliko se ubrzo ne oporavimo, smatrate li da ćemo završiti poput Rumuna, da 
nas godinama neće biti u prvoj rukometnoj ligi Evrope i sveta?
- Bojazan kakva je sudbina zadesila Rumune kod nas ne bi trebalo da postoji. 
Nezgodno je trenirati jednu selekciju koja nema patriotski motiv, gde ne znamo 
do kada će da traje državna zajednica, koliko će ti momci igrati zajedno i da 
ne nabrajam čime se sve još susreće ova generacija sjajnih momaka. To je još 
jedan faktor koji nije potenciran, ali je prisutan kod nas. Potrebno je da 
iskoristimo našu snagu koju imamo u olimpijskoj selekciji, juniorima i 
kadetima. Nebitno je ko će taj posao raditi, selektor Vujović ili neko drugi. U 
ovom trenutku nije važno. Nadam sa da taj koji bude radio da će to obavljati 
valjano i da ćemo ubrzo biti rukometna velesila.

Ko bi od sadašnjih reprezentativaca trebalo da bude kostur naše seniorske 
reprezentacija na narednim velikim takmičenjima?
- Ako budem i dalje ostao na selektorskoj kulupi kada budem objavio naredni 
spisak videće se na koga računam i koji su to momci koji su zadovoljili 
kriterijume seniorske reprezentacija.

Koga od talentovanih rukometaša vidite u najboljem državnom timu?
- O tome je uvek nezahvalno pričati i govoriti, ali već kada ste me to sada 
pitali naveo bih Stanojevića, Nenadića, Šešuma, Vujina, Dobrivoja Markovića, 
Prodanovića. Mogao bih da nabrojim još četiri-pet momaka bez ikakve sumnje. 
Ali, neka to ostane za neki naredni period.

Kako u našem rukometu kao prioritetnu temu nametnuti interese klubova i igrača, 
a ne pojedinih funkcionera, koji iz godine u godinu jurišaju jedni na druge, 
smenjujući se na čelu našeg rukometa, dok ovaj sport srlja u provaliju?
- Uspeli smo u kratkom periodu da mojim dolaskom i angažovanjem oko svih 
selekcija neke političare da sklonimo u stranu. Veliki broj ljudi me podržava u 
mom planu i projektu. Voleo bih kada bi generacija Butulije, Škrbića, 
Peruničića došla na neke poziciji kao što su generalni sekretar, odnosno na 
poziciju na kojoj će moći da odlučuju. Time bi bilo lakše da se rukomet da u 
ruke rukometašima, a samim tim bio bi napravljen korak napred, korak ka boljem.

Postoji li u našoj zemlji klub čiji model rada treba preneti u naše 
reprezentativne selekcije.
- Teško, ali vidim da Partizan u muškom rukometu čini mnogo da postane 
savremeni evropski klub. U ženskom to je bio "Knjaz Miloš", ali on to više 
nije. Još jedino Budućnost nešto znači u Evropi. Jačanje klubova dobili bismo i 
jaču selekciju.

Kako našim ljudima u Švajcarskoj posle svega pogledati u oči, a bili su 
neverovatno uz vas i vašu selekciju.
- Teško, verujte mi. Ne samo njima nego i ljudima koji me očekuju u domovini, 
na aerodromu, na naplatnoj rampi, na pošti, gde god se budem susretao s njima. 
Kao što pred vama nemam realno objašnjenje, neću ga imati ni kada se susretnem 
s njima. Živeti bez objašnjenja je veoma teško.

Idemo dalje, rekao je jedan učitelj u vrlo gledanom domaćem filmu. Šta kaže 
Veselin Vujović posle ovako slabih rezultata naše selekcije na Evropskom 
prvenstvu.
- Idemo dalje, logično je zar ne? - rekao je savezni selektor svih plavih 
reprezentacija Veselin Vujović.