> Izvor: ebart
> Datum: 
> Rubrika: sport
> Naslov: LONDON - Dilema da li će Kristijan Vijeri igrati za Inter na večerašnjem 
> Članak:

LONDON - Dilema da li će Kristijan Vijeri igrati za Inter na večerašnjem 
(20.45) gostovanju Arsenalu rešena je pred ulazak milanskih fudbalera u avion. 
Trener Ektor Kuper je teškog srca u Italiji ostavio povređenog Vijerija, čije 
će mesto u napadu zauzeti Argentinac Hulio Rikardo Kruz, koji je u Inter došao 
iz Bolonje.
- Iskreno, Vijeri nas nije zanimao, kao ni ostali fudbaleri Intera. Oni na 
"Hajberi" dolaze da se brane i da osvoje bod. Nama su potrebna tri, što znači 
da Inter pada - izjavio je Patrik Vijera, kapiten Arsenala, pred derbi B grupe 
prvog kola Lige šampiona.
Društvo Kruzu u špicu praviće 18-godišnji Obafemi Martins, a trener Kuper može 
da računa i na oporavljene Turčina Emrea i mladog Holanđanina Van der Mejdea.
- Pokušaćemo da iznenadimo Arsenal, jer imamo igrače sposobne da postignu gol 
na "Hajberiju". Naš jedini problem je što tokom meča gubimo koncentraciju, a u 
Londonu moramo da igramo svih 90 minuta - smatra Marko Materaci, strelac dva 
gola za Inter na početku Serije A.
Darko Kovačević u debiju Sosijedada u Ligi šampiona dočekuje Olimpijakos, čiju 
igru organizuje Predrag Đorđević, dok Mateja Kežman i PSV u Ajndhovenu igraju 
sa Monakom.
- Prošlu sezonu smo pokvarili porazom u finalu Lige šampiona i ove godine tu 
grešku moramo da ispravimo. Galatasaraj je dobra ekipa, ali nije bolja od nas. 
Dovoljno sam hrabar da obećam pobedu - poručio je Alesandro del Pjero, najbolji 
igrač Juventusa, koji u prvom kolu dočekuje Galatasaraj.
Torinska ekipa će gotovo sigurno igrati bez povređenog Nikole Legrotalje, a pod 
znakom pitanju su i David Trezege i Edgar Davids.
Od naših igrača očekuje se da će za Anderleht igrati Aleksandar Ilić i Goran 
Lovre, kao i Goran Gavrančić, i povratnik Perica Ognjenović za kijevski Dinamo, 
odnosno Ilija Ivić za AEK.
ARSENAL: Leman, Loran, Kion, Kembel, Kol, Ljungberg, Žilberto Silva, Vijera, 
Pires, Bergkamp, Anri.
INTER: Toldo, Helveg, Kanavaro, Materaci, Kordoba, Van der Mejde, Zaneti, Emre, 
Kili Gonzales, Hulio Kruz, Martins.
Glavni sudija: Gonzales (Španija)