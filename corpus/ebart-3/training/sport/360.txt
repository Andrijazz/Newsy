> Izvor: ebart
> Datum: 
> Rubrika: sport
> Naslov: Evropsko prvenstvo kadeta u rukometu
> Članak:

Evropsko prvenstvo kadeta u rukometu

Kadetska reprezentacija Srbije i Crne Gore plasirala se u polufinale prvenstva 
Evrope za kadete, pošto je u prvoj utakmici druge četvrtfinalne grupe savladala 
ekipu Slovačke sa 31:21 (15:11). 
Pobeda protiv Slovačke, uz dva boda preneta iz prve faze takmičenja, obezbedila 
je plavim nadama plasman među četiri najbolja evropska tima. Plasman u 
polufinale iz naše četvrtfinalne grupe osigurao je i hrvatski nacionalni tim, 
pobedom nad Švedskom (27:22), pa će sutrašnji duel između plavih i "kockastih" 
odlučiti samo o poretku u grupi i protivniku u polufinalu.  
Početak susreta obeležen je nesigurnom i bezidejnom igrom naše reprezentacije, 
da bi tek sredinom prvog dela stvari došle na svoje mesto. Čvrsta igra u 
odbrani i mnogo raznovrsniji napad doneli su prednost koja nas je vodila u 
sigurnu završnicu.
Na poluvremenu je trener Ranko Popović imao prilike da ukaže svojim pulenima na 
greške, pa je u drugom delu igra imala više smisla, da bi završnica pokazala da 
imamo tim za velike domete na ovom prvenstvu.  
Najbolji pojedinci duela bili su naš kapiten Žarko Šešun i Slovak Boris Mikus. 
- Zadovoljni smo, ali nema mesta euforiji i samozadovoljstvu - rekao je 
neposredno posle meča trener Popović.- Idemo korak po korak i verujem da možemo 
do najsjajnije medalje.  
Meč protiv Hrvatske plavi kadeti igraju danas od 19 časova u Sportskom centru 
"Banjica".