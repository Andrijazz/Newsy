> Izvor: ebart
> Datum: 
> Rubrika: sport
> Naslov: Za vest da je pionirska košarkaška reprezentacija Srbije i Crne Gore osvojila 
> Članak:

Za vest da je pionirska košarkaška reprezentacija Srbije i Crne Gore osvojila 
prvo mestu na turniru u Sloveniji u neka stara dobra vremena niko ne bi mario. 
Uspeh plavih klinaca upao bi u dosije "normalno". Danas, međutim, posle crne 
godine srpsko-crnogorskog basketa u kojoj smo se obrukali u svim kategorijama 
počev od kadeta do seniora, svaka pobeda, pa makar i onih najmlađih, veseli.
Turnir u Slovenj Gradecu bio je prvo takmičenje u pionirskoj konkurenciji još 
od nezvaničnog evropskog prvenstva u Leskovcu pre dve godine. Pioniri maleni 
ubedljivo su preslišali vršnjake iz Češke (86:52), Hrvatske (94:67) i Slovenije 
(79:54).
Plavi talenti nastupili su u Sloveniji u sledećem sastavu: Aleksandar Mitrović 
(Zemun), Filip Šepa (Zemun), Nemanja Arnaut (Forma-Užice), Miloš Sekulić 
(Crvena zvezda), Nenad Grujo (Crvena zvezda), Bogdan Riznić (Partizan), 
Aleksandar Vlahović (Sportski svet-Novi Sad), Nemanja Grujičić (Sportski 
svet-Novi Sad), Dejan Musli (Kompjuterske knjige-Kragujevac), Branko Kavurin 
(Zemun), Bojan Subotić (Refleks) i Uroš Petrović (Hemofarm).
Prvu novu generaciju poletaraca vodili su Dragan Panić i Aleksandar Petković.