> Izvor: ebart
> Datum: 
> Rubrika: sport
> Naslov: DRAMA MLADOG NAPADAČA CRVENE ZVEZDE OKONČANA HEPIENDOM
> Članak:

DRAMA MLADOG NAPADAČA CRVENE ZVEZDE OKONČANA HEPIENDOM

Centarfor Zvezde je bio u "lakšoj komi", helikopterom je prebačen na VMA, sada 
je na odeljenju neurohirurgije, bolje se oseća, ali će ostati pod kontrolom 
lekara još 48 časova

NA kraju se sve dobro završilo, ali Milan Purović (21) i rukovodstvo Crvene 
zvezde, dobro će zapamtiti gostovanje u Zubinom Potoku i meč sa Mokrom Gorom. 
Posle sudara sa golmanom domaćih Markovićem, Purović se našao na zemlji, bez 
svesti je prebačen u bolnicu...
- Svi smo bili u šoku - počeo je priču sportski menadžer Stevan Stojanović. - 
Videlo se odmah da situacija nije nimalo naivna, bili smo uplašeni i stalno 
osluškivali vesti. 
Po dolasku u Kosovsku Mitrovicu lekari su zatražili hitno prebacivanje u 
Beograd. Kolima hitne pomoći Purović je stigao do Raške, a odatle je otišao u 
Beograd. "Akciju" ekspresnog prebacivanja vodio je generalni sekretar kluba 
Nebojša Leković.
- Do sletanja helikoptera i smeštanja na VMA, naš igrač je bio u "lakšoj komi" 
ili stanju sužene svesti. Urađeni su svi snimci, obavljeni detaljni pregledi i 
Purovićevo stanje je sada stabilno, ali još 48 časova će biti pod prismotrom 
lekara. Izašao je iz šok-sobe i sada je na odeljenju neurohirurgije - istakao 
je Leković.
Milana Purovića juče ujutro je posetio klupski lekar Dejan Purić, a u 
popodnevnim satima čelnici kluba Nebojša Leković, Stevan Stojanović i Goran 
Vasilijević.
- Došlo je do kontuzije mozga, ispitivanja su u toku i posle izlaska iz bolnice 
predstoji mu mirovanje od sedam dana - istakao je doktor Purić.
Zbog predostrožnosti jesenji deo sezone je za Purovića završen.