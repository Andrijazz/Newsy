> Izvor: ebart
> Datum: 
> Rubrika: sport
> Naslov: "Plavi" ubedljivo bolji od sutrašnjeg rivala. - Nezaboravan susret u Splitu i 
> Članak:

"Plavi" ubedljivo bolji od sutrašnjeg rivala. - Nezaboravan susret u Splitu i 
legendarni gol Radanovića 

Prvi put će sutra Kruševac biti domaćin utakmice naše najbolje fudbalske 
reprezentacije. Posle gotovo punih 18 godina "plavi" se sastaju sa selekcijom 
Bugarske. 

Za susrete sa reprezentacijom našeg istočnog suseda naš nacionalni tim vežu 
prijatne uspomene. Do sada su ovi rivali, u periodu od 1926. do 1985. godine, 
odigrali 28 mečeva. "Plavi" su neuporedivo uspešniji. Zabeležili su 17 pobeda, 
pet susreta je završeno nerešeno, dok su Bugari bili bolji šest puta. 

Ostvareno je 13 različitih rezultata. Najčešće je bilo 2:1 - pet puta (četiri 
puta za "plave" i jedanput za Bugare), dok je po četiri puta bilo 1:0 (4+0) i 
3:2 (1+3). 

Najubedljiviju pobedu obe selekcije su zabeležile istim rezultatom (6:1). 
Davnog 13. aprila 1930. godine tadašnji "beli orlovi" su pregazili istočne 
susede. Bilo je to u Beogradu, na stadionu nekadašnjeg BSK-a. Po dva pogotka su 
postigli Vujadinović i Blagoje Moša Marjanović, a po jedan Tirnanić i Hrnjiček. 
Počasni gol za goste je dao Pešev. Bugari su uzvratili 6. novembra 1966. 
godine. Na stadionu "Vasil Levski" u Sofiji po dva puta mrežu naših golmana 
Jantoljaka i Kneževića (branio u drugom poluvremenu) pogodili su Žekov i 
Dimitrov, dok su se po jedanput u listu strelaca upisali Vasilev i 
Dermendžijev. Jedini gol za "plave" je dao Gugleta. 

Protiv našeg istočnog suseda utakmice su najčešće imali prijateljski karakter - 
11 puta. U takmičenju za Balkanski kup rivali su odigrali deset mečeva, četiri 
u kvalifikacijama za Evropsko prvenstvo, dva u kvalifikacijama za mundijal, a 
jedan na Olimpijskim igrama. 

Prvi susret, koji je odigran u Zagrebu 30. maja 1926, naš nacionalni tim je 
dobio rezultatom 3:1. Cindrić je postigao het-trik, a Stajkov je bio jedini 
strelac za Bugare. Poslednji duel je bio u Sofiji 3. juna 1985. godine. 
Bugarska je pobedila sa 2:1. Getov je bio dvostruki strelac za pobednika, a 
Milko Đurovski jedini za "plave". 

Nezaboravna je ostala utakmica u Splitu odigrana 21. decembra 1983. godine. U 
kvalifikacijama za prvenstvo Starog kontinenta rivalima je bila neophodna 
pobeda da bi se plasirali za završni turnir u Francuskoj. Bugari su poveli 
pogotkom Iskrenova u 29. minutu. Safet Sušić je golovima u 31. i 53. minutu 
preokrenuo rezultat, ali je Dimitrov u 60. minutu izjednačio na 2:2. U 
poslednjih pola sata razvila se bespoštedna, otvorena borba sa pregršt šansi za 
pogotke, ali su mreže mirovale. I onda, kada su oko 30.000 prisutnih gledalaca 
na stadionu "Poljud" i milioni kraj "malih ekrana" izgubili svaku nadu, "plavi" 
su onim čuvenim pogotkom Ljubomira Radanovića u poslednjem minutu slavili sa 
3:2 i kvalifikovali se među osam najboljih reprezentacija Evrope. 

Kao domaćini "plavi" su protiv Bugarske igrali 12 puta. Osam puta su ostvarili 
pobedu, jedanput je bilo nerešeno, dok su Bugari slavili tri puta. 
Gol-diferencija je 24:14 u korist naše reprezentacije.