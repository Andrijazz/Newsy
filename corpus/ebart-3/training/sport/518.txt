> Izvor: matf
> Datum: 
> Rubrika: sport
> Naslov: - kaže golman Dragoslav Jevrić
> Članak:


Posle završetka utakmice fudbalskih reprezentacija Srbije i Crne Gore i Španije 
na "Marakani", stekao se utisak da su naši reprezentativci zadovoljni nerešenim 
ishodom. U taktičkom nadmudrivanju sa Špancima mreže su ostale netaknute, a 
tome je u velikoj meri doprineo i izvanredni čuvar mreže "plavih" Dragoslav 
Jevrić.
- Nadam se da će nam ovaj bod pomoći ka ostvarenju cilja. Očekujem da ćemo 
igrati na Svetskom prvenstvu u Nemačkoj iduće godine jer nam je, po kvalitetu 
koji imamo, tamo i mesto. Utakmica je završena bez pobednika i golova i smatram 
da nema razloga da budemo nezadovoljni zbog toga. Španci su pokazali da imaju 
veliki tim. U drugom delu susreta više su napadali, ali ipak nisu uspeli, na 
našu radost, da postigau gol. Mogli smo da pobedimo, ali i da izgubimo. Zato 
moramo da budemo zadovoljni i sa remijem naglasio je jedan od junaka utakmice 
Dragoslav Jevrić.
Centarfor našeg državnog tima Mateja Kežman nije iskoristio najbolju priliku na 
utakmici. Kada se činilo da je savladao Kasiljasa, Španci su imali sreće i 
lopta se od stative odbila u polje.
- Žalim zbog propuštene šanse. Uradio sam sve kako je trebalo, loptu zahvatio 
unutrašnjim delom stopala i još ne mogu da verujem da se stativa isprečila ka 
našem vođstvu. Borili smo se i čekali takvu priliku ali na žalost ostala je 
neiskorišćena. Mogao sam da nastavim dobro započeti golgeterski učinak u 
Belgiji, ali biće prilike za nove golove i slavlja. Španci su pokazali da mogu 
uspešno da kontrolišu igru, a nama je preostalo da pokušamo da ih iznenadimo iz 
kontranapada. Smatram da će nam biti mnogo lakše kada budemo igrali na 
Pirinejskom poluostrvu, jer će oni morati da jure pobedu - istakao je Kežman.
Jedan od retkih koji nije bio zadovoljan osvojenim bodom bio je prinudni desni 
bek Goran Gavrančić:
- Imali smo veliku šansu i da smo poveli verujem da se Španci ne bi oporavili 
do kraja meča. Videlo se da je samo jedan gol mogao da odluči pobednika. Za 
mene je ovo bila, sa psihološke strane, izuzetao teška utakmica, jer sam po 
prvi put morao da pokrivam desnu stranu. Selektor Petković je dugo o tome 
razgovarao sa mnom pre utakmice i nadam se da sam ispunio njegova očekivanja.
U finišu drugog poluvremena priliku da debituje dobio je jedan od ljubimaca 
navijača Dušan Basta. Njegovim ulaskom u igru naš tim je postao izuezetno 
opasan po gol "crvene furije".
- Sam poziv u nacionalnu selekciju i ovako veličanstven debi za mene znači 
mnogo. Nismo pobedili, ali ni remi protiv Španije nije loš rezultat. Uvek sam 
motivisan da pružim najviše, a to je slučaj i na svakoj utakmici u dresu Crvene 
zvezde - poručio je Basta.
Jedan od naših najiskusnijih reprezengativaca Predrag Đorđević je kazao:
- Osvojili smo izuzetno značajan bod koji može da bude preloman u našim 
planovima da se domognemo Nemačke. Veliku zahvalnost dugujemo izvanrednim 
navijačima na sjajnom bodrenju tokom celog susreta, pogotovo u trenucima kada 
nam je bilo najteže. Idemo dalje, nova iskušenja tek slede, a svi verujemo da 
ćemo se, ipak, izborili za učešće na Mondijalu.