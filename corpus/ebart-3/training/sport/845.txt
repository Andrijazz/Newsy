> Izvor: ebart
> Datum: 
> Rubrika: sport
> Naslov: Selektor Italije Marčelo Lipi kaže da je već ispunio san, jer nema ničeg lepšeg 
> Članak:

Selektor Italije Marčelo Lipi kaže da je već ispunio san, jer nema ničeg lepšeg 
nego pobedom protiv Nemačke proći u finale Svetskog fudbalskog prvenstva:
- Ako je neko zaslužio pobedu, onda smo to bili mi u ovom duelu. Bili smo 
bolji. Moj tim je i mene iznenadio borbenošću i zrelošću.
Groso je priznao da je zaplako kada je postigao prvi gol:
- Opijen sam srećom. Nemam reči. Pobedio je bolji.
Strelac drugog gola Del Pjero, čovek iz drugog plana pošto je bio zamena i u 
polufinalu, naglašava da je Nemačka jedna od najjačih reprezentacija:
- Imali smo ogromnu želju i osetili smo moć. Posvećujem ovu pobedu Đanluki 
Pesotu.
Selektor Nemačke Jirgen Klinsman je objasnio da je očaj zavladao u njihovoj 
svlačionici i da tako nešto nikada nije video:
- Ovo je ogromno razočaranje. Primiti dva gola na ovakav način je najgorča 
pilula. Pokušao sam da objasnim svojim igračima da su igrali fantastično i da 
su pružili maksimum. Mnogo su naučili na ovom turniru, a nacija može da bude 
ponosna na njih. Imali smo svoje šanse za gol i bili ravnopravni.
Klinsman se već plaši kako da podigne moral timu za duel za treće mesto u 
subotu:
- Ne znam da li ću ostati selektor. Moram da podvučem crtu posle Mundijala pa 
ćemo videti. Treba da razgovaram i sa suprugom.
Predsednik Organizacionog komiteta Mundijala u Nemačkoj Franc Bekenbauer 
insistira da Klinsman mora da ostane selektor:
- Smatram da smo igrali odlično. Italijani su mudro vrebali i iskoristili svoje 
šanse. Nadam se da će Klinsman smoći snage da nastavi. Stvara mlad tim i igrači 
mu veruju. Dobro smo krenuli i ovaj poraz ne sme da nas zaustavi.
Miroslav Kloze, golgeter Nemačke i najbolji strelac Šampionata, kaže:
- Imamo svetlu budućnost. Ućutkali smo zle jezike, koji su sumnjali u 
mogućnosti naše reprezentacije. Bili smo blizu finala, ovako, sve čestitke 
Italijanima. Odigrali su čvrsto i postigli sjajne golove.