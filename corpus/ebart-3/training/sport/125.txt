> Izvor: ebart
> Datum: 
> Rubrika: sport
> Naslov: NAŠI NAJBOLJI ODBOJKAŠI OTPUTOVALI U MADRID NA FINALNI TURNIR SVETSKE LIGE
> Članak:

NAŠI NAJBOLJI ODBOJKAŠI OTPUTOVALI U MADRID NA FINALNI TURNIR SVETSKE LIGE

Idemo korak po korak - najavljuje Nikola Grbić. Važno je da izborimo 
polufinale, svaka medalja je veliki uspeh - ističe Đula Mešter 

VAŽNO je popeti se na pobedničko postolje: plavi odbojkaši su juče ujutro 
otputovali u Madrid, na finalni turnir Svetske lige, a iskusni bloker Đula 
Mešter, kao i većina igrača, smatra da je najvažnije vratiti se kući s medaljom.
- To nikako ne znači da se odričemo trona - ističe Mešter. - Ali, uspeh je 
svaka medalja, jer bismo na taj način sačuvali kontinuitet.
 "Plava sedmica" smatra da su grupe birali domaćini, Španci, i da će da zažale 
što su izabrali olimpijske i evropske prvake.
- Verovatno su procenili da smo Česi i mi, kao pobednici grupa, slabiji od 
Rusije i Brazila. Verujem da će se na svom bunjištu uveriti da su se prevarili 
i da ćemo mi bez problema izboriti polufinale - kaže Mešter.
 Uoči početka Svetske lige najavili ste osvajanje zlatne medalje?
- Radili smo ovih dana dobro. Pružićemo maksimum, pokušati da izborimo makar 
finale, ali ni treće mesto neće biti neuspeh.
 Kapiten Nikola Grbić je uoči puta još jednom ponovio da se ne raduje, "na 
papiru", lakšoj grupi.
- Stalno mi je u glavi SP, gde smo lako stigli do polufinala i kada smo naišli 
na prvu, pravu prepreku nismo uspeli da je preskočimo. Nedostajao nam je jak 
protivnik, baš kao sada u Madridu - ističe kapiten plavih.
 Ideolog igre Srbije i Crne Gore nikako ne želi da potceni Češku, Španiju i 
Grčku.
- Ovo je posebno takmičenje. Za nas je svaki meč ravan finalu. Zato nam je u 
ovom trenutku najvažnija Češka, da se što bolje pripremimo za selekciju, koja 
iz godine u godinu igra bolje. U suštini, nisu bitni rivali, nego naša igra. A 
moja filozofija je da ako hoćeš da budeš prvi ne smeš da biraš protivnike - 
naglašava mlađi Grbić.