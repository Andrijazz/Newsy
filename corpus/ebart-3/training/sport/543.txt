> Izvor: ebart
> Datum: 
> Rubrika: sport
> Naslov: Reprezentacija Srbije i Crne Gore počela pripreme za Svetsku ligu
> Članak:

Reprezentacija Srbije i Crne Gore počela pripreme za Svetsku ligu

odbojka

Izabranici Ljubomira Travice juče su počeli pripreme za predstojeću napornu 
sezonu, u kojoj ih očekuje finalni turnir Svetske lige u Beogradu, 
kvalifikacije za Svetsko prvenstvo u Grčkoj, Mediteranske igre i Evropsko 
prvenstvo u Beogradu i Rimu. Prvoj prozivci prisustvovalo je 14 igrača: Ilić, 
Petković (tehničari), Marić, Bojović, Roljić, Đorđević, Mitrović, Kovačević, 
Janić (primači), Marković, Zlatić, Stanković (blokeri), Samardžić i Rosić 
(libera), plus Goran Vujević, koji će raditi po posebnom programu.   
- Radićemo po ustaljenom ritmu. Pojedinci su već dve nedelje trenirali sa 
Miljanom Grbovićem i Željkom Bulatovićem, videćemo šta su uradili. Četrnaest 
momaka, dakle svi izuzev Vujovića i trojice koji su na poštedi, Grbića, 
Miljkovića i Gerića biće kandidati za 12 mesta i mečeve Svetske lige protiv 
Grčke u Atini i Argentine u Buenos Ajresu. Pozitivna je stvar što smo 
organizatori Svetske lige, pa ćemo imati dovoljno vremena da proverimo sve 
kandidate i odigramo mnoštvo jakih utakmica. Moram da napomenem da je izuzetno 
važno i učešće nacionalnog tima na Mediteranskim igrama u Almeriji. Baš na tom 
takmičenju želimo još jednom da proverimo pojedince, koji će kao lideri tima 
imati zadatak da se u potpunosti iskažu - rekao je selektor plavih Ljubomir 
Travica.