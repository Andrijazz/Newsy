> Izvor: ebart
> Datum: 
> Rubrika: sport
> Naslov: Milan savladao Porto (1:0) i osvojio Superkup
> Članak:

Milan savladao Porto (1:0) i osvojio Superkup

Fudbaleri Milana pobednici su evropskog Superkupa, pošto su preksinoć u Monaku 
savladali Porto rezultatom 1:0. Duel između prošlosezonskog osvajača Lige 
šampiona i pobednika Kupa UEFA, rešio je ukrajinski reprezentativac Andrej 
Ševčenko golom u desetom minutu.
Tim Karla Anćelotija dominirao je tokom cele utakmice, stvarao ali i propuštao 
šanse. Na drugoj strani, igrači Portoa učešće u ovom meču opravdali su tek u 
finišu, kada su stvorili nekoliko izglednijih prilika. Najzapaženiji u redovima 
portugalskog prvaka bili su Rus Dimitrij Alejničev i Južnoafrikanac Benedikt 
MekKarti koji je našoj publici poznat još iz vremena dok je braneći boje Selte, 
igrao protiv Crvene zvezde.
Kamermani nemačke TV stanice ARD koja je prenosila ovu utakmicu, uspeli su da 
među 15.000 navijača pronađu i trenera Partizana Lotara Mateusa. Strateg 
crno-belih u Monako je doputovao da bi se na delu uverio u kvalitete 
portugalskog prvoligaša, koji u prvom kolu Lige šampiona gostuje u našem 
glavnom gradu 16. septembra.