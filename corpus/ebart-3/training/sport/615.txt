> Izvor: ebart
> Datum: 
> Rubrika: sport
> Naslov: Plavi poraženi od Poljaka na premijeri turnira "Valeri Lobanovski" 
> Članak:

Plavi poraženi od Poljaka na premijeri turnira "Valeri Lobanovski" 

Kao i pre dve godine u prijateljskom meču u Plocku, plavi su i na otvaranju 
turnira "Valeri Lobanovski" u Kijevu odigrali protiv Poljaka "spuštenog garda"i 
ponovo izvukli deblji kraj. Petkovićeva četa juče je lako stvarala šanse ali i 
još lakše primala golove , pa je uprkos boljoj partiji od protivnika, poražena 
sa 3:2. 
Duel je mnogo bolje otvorila reprezentacija Srbije i Crne Gore pa je tokom 
prvih 20 minuta golman Poljaka Kovalski tri puta bio na teškom iskušenju, 
najvećem u 17 minutu kada je, nakon udarca Stankovića sa 25 metara, Žigić 
odbijenu loptu sa tri metra prebacio preko praznog gola. Sredinom poluvremena 
Kosovski i drugovi preuzeli su inicijativu i već iz prve zrele šanse stigli do 
vođstva - nakon šuta Sobolevskog lopta se zaustavila tačno ispred Frankovskog 
kome sa pet metara nije bilo teško da pogodi cilj. Samo dva minuta kasnije 
viđeno je izjednačenje i to posle odličnog prodora Kežmana i asistencije za 
Žigića koji je na pravi način ispratio kolegu iz napada. Nastavak goleade u 
prvom delu meča gledan je, nažalost, u Jevrićevom šesnaestercu - u 36 minutu 
Rašak je glavom pokraj Žigića loptu poslao pod prečku, a u 41. minutu 
Frankovski je precizno izveo jedanaesterac koji je skrivio Marković (igrao 
rukom u kaznenom prostoru). U prvom poluvremenu plavi su, inače, imali više 
prilika za gol od Poljaka (Žigić 2. i 17, Kežman 34. i 44, Stanković 23. 
minut). 
U nastavku je viđena apsolutna dominacija Petkovićevog sastava, revija 
propuštenih prilika u šesnaestercu Poljaka i samo jedan gol - u 61 minutu Vidić 
je, nakon centaršuta Stankovića iz kornera, sa šest metara glavom poslao loptu 
iza leđa Kovalskog. Zanimljivo, plavi su juče čak 17 puta šutirali u pravcu 
protivničkog gola, od čega je osam udaraca bilo sa odličnih pozicija, ali su 
Poljaci iz šest šuteva napravili bolji posao...