> Izvor: ebart
> Datum: 
> Rubrika: sport
> Naslov: U Fudbalskom savezu Srbije i Crne Gore izvučeni parovi prvog kruga nacionalnog 
> Članak:

U Fudbalskom savezu Srbije i Crne Gore izvučeni parovi prvog kruga nacionalnog 
kupa 

U prostorijama domaće kuće fudbala, žrebom su izvučeni parovi šesnaestine 
finala Kupa Srbije i Crne Gore. U reprizi nedavno odigranog prvenstvenog 
susreta, Partizan će odmeriti snagu sa novobeogradskim Radničkim, dok će 
branilac titule osvajača Kupa, Crvena zvezda igrati protiv Mladosti iz Apatina.
Sutjeska će dočekati Čukarički, a podgorička Budućnost čačanski Borac. 
Neizvestan će biti i duel između niškog Radničkog i Železnika. Sve utakmice bi 
trebalo da budu odigrane 22. septembra s početkom od 16 časova. Ipak, kao da 
nije moglo bez porblema. Zbog odigravanja odloženih mečeva prvenstva, utakmice 
Kupa sedam dana kasnije odigraće, Vojvodina, Železnik i OFK Beograd, dok Crvena 
zvezda još uvek nema slobodan termin u kome bi igrala utakmicu našeg 
najmasovnijeg fudbalskog takmičenja.
Crveno-beli će 22. septembra prvo odraditi odloženi meč prvenstva protiv OFK 
Beograda, a sedam dana posle u goste im dolazi ruski Zenit u revanšu susretu 
Kupa UEFA. Kako ističu u Savezu, termin utakmice Mladost - Crvena zvezda biće 
naknadno utvrđen...
Parovi šesnaestine finala Kupa SCG ( 22. septembra, u 16 časova): Javor - 
Radnički Obrenovac, Smederevo - Jedinstvo Ub, Predstavnik Kosova - Obilić, 
Sutjeska - Čukarički, pobednik susreta Bačka-ČSK - Budućnost Banatski Dvor, Big 
Bul Bačinci - Kom, Napredak - Rad, Partizan - Radnički "Jugopetrol" Novi 
Beograd, Radnički Pirot - Hajduk Kula, Crvena stijena - Zemun, Budućnost 
Podgorica - Borac Čačak, Šumadija - Zeta. Utakmice: Radnički Niš - Železnik; 
OFK Beograd - Mladi Radnik i pobednik susreta Novi Sad-Radnički Stara Pazova - 
Vojvodina biće odigrane 29. septembra.