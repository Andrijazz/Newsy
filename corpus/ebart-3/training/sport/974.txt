> Izvor: matf
> Datum: 
> Rubrika: sport
> Naslov: KOŠARKAŠI VOJVODINE NASTAVILI USPEŠAN NIZ
> Članak:


Publika nam je pomogla da zabeležimo i sedmu pobedu zaredom - kaže trener Gašić

KOŠARKAŠI Vojvodine Srbijagas su i posle derbija jedina neporažena ekipa u 
Našoj Sinalko ligi. U subotu uveče u "Spensu", u najzanimljivijoj utakmici 
sedmog kola, nadigrali su Mega ishranu 98:94 (26:18, 25:31,17:23,30:22).
Novosađani su čelnu poziciju na tabeli "overili" u zanimljivom meču, punom 
preokreta. Odluka je pala dva minuta pre sirene, kada su domaćini predvođeni 
odličnim Dušanom Đorđevićem napravili seriju 6:0, i od 85:88 preokrenuli na 
91:88. Tačku su stavili zahvaljujući boljoj "penal završnici", u kojoj je 
glavnu rolu odigrao Ištvan Nemet, brzim kontrama.
- Utakmica je opravdala epitet derbija, a Novosađani su nas zasluženo pobedili, 
jer su imali bolji skok, čak osam više od nas, i fantastičan šut za tri poena. 
Došli smo u "Spens" rešeni da pobedimo, ali u poslednjoj četvrtini primili smo 
čak 30 poena - ocenio je Oliver Popović, trener Mega ishrane.
Velimir Gašić, strateg Novosađana, naglasio je da su dobroj košarkaškoj 
predstavi, poseban ton dali i navijači.
- Publika nam je pomogla da zabeležimo i sedmu pobedu zaredom. Mega ishrana je, 
videlo se, iskusna ekipa za maksimalan respekt, a pobedili smo je zahvaljujući 
velikoj borbenosti. Takođe, moji igrači bili su skoncentrisani u
trenucima kada se lomio rezultat - zaključio je Gašić.