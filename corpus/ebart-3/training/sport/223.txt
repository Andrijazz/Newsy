> Izvor: ebart
> Datum: 
> Rubrika: sport
> Naslov: Plivač SCG trijumfovao u finalnoj trci na 100 metara delfin stilom na EP u 
> Članak:

Plivač SCG trijumfovao u finalnoj trci na 100 metara delfin stilom na EP u 
Dablinu

Milorad Čavić, plivač Srbije i Crne Gore, oborio je svetski rekord u finalnoj 
trci na 100 metara delfin stilom i osvojio zlatnu medalju na Evropskom 
prvenstvu u Dablinu na 25-metarskim bazenima. Čavić, koji je dan ranije "uzeo 
srebro" u trci na 50 metara slobodnim stilom, preplivao je juče 100 metara za 
fantastičnih 50.02 sekunde i tako za osam stotih delova sekunde oborio 
prošlogodišnji rekord Nemca Tomasa Ruprata.
Ruprat, pobednik tri protekla prvenstva u ovoj disciplini, završivši trku 41 
stotinku nakon 19-godišnjeg Čavića izgubio je titulu, ali i svetski rekord. 
Treće mesto i bronzana medalja pripala je ukrajinskom plivaču Andreju Serdinovu 
sa vremenom 50.88.
- Presrećan samo što sam ostvario ovaj uspeh. Mislio sam da mogu da pobedim, 
ali nisam verovao da mogu da postavim i novi svetski rekord. Drago mi je zbog 
sebe, ali i zbog toga što volim da se takmičim na međunarodnim prvenstvima za 
srpski tim - rekao je Čavić, koji je letos izjavio da svoje najbolje rezultate 
očekuje tek 2008. godine na OI u Pekingu.
Najveći dosadašnji uspesi Milorada Čavića u seniorskoj konkurenciji su osmo 
mesto (zbog diskutabilne diskvalifikacije) u disciplini 100 metara kraul na 
ovogodišnjem prvenstvu sveta u Barseloni, kao i titula šampiona Amerike na 100 
metara delfin koju je, uz Mladena Tepavčevića, najbolji srpsko-crnogorski 
plivač osvojio pre skoro dve godine. Kao junior, Milorad se okitio dvema 
zlatnim medaljama na EP na Malti 2000. (100 metara delfin) i šampionatu Starog 
kontinenta u Lincu 2002. (50 metara kraul) i tri srebrna odličja na EP u Lincu 
(100 m kraul, 100 m delfin) i na Malti (50 m delfin). Na američkim državnim 
prvenstvima uzeo je dva zlata, jednu srebro i jedno bronzu. Mladi srpski 
plivač, koji je rođen, živi i studira u SAD, šampion je SCG 50 metara slobodno, 
100 metara slobodno, 100 metara delfin i 100 metara leđno.