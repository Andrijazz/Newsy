> Izvor: ebart
> Datum: 
> Rubrika: sport
> Naslov: Dejan Bodiroga će prvi put u karijeri igrati protiv Partizana
> Članak:

Dejan Bodiroga će prvi put u karijeri igrati protiv Partizana

Večerašnji meč u "Pioniru" za Dejana Bodirogu će biti od dvostrukog značaja. 
Prvo, zato što će to biti njegov jubilarni, pedeseti nastup u ULEB Evroligi, 
takmičenju koje je u sezoni 2001/02. osvojio sa Panatinaikosom (ukupan skor 
19-3), a potom i sa ekipom Barselone (18-4), sa kojom i ove jeseni važi za 
jednog od glavnih favorita. Osim toga što će taj jubilej proslaviti u Beogradu, 
kuriozitet se sastoji u tome što Bodiroga nikada nije krio navijačku pripadnost 
crno-belim bojama. U poslednje vreme prisustvovao je proslavama svih titula, 
kada god je bio u mogućnosti gledao mečeve Partizana sa tribina...
 - Neverovatno je da posle 11 godina profesionalnog bavljenja košarkom tek sada 
dolazim u situaciju da prvi put igram protiv Partizana. Svi u Srbiji i Crnoj 
Gori znaju da sam navijač tog kluba. U njemu imam mnogo prijatelja, ali bez 
obzira na to što ću se pre i posle utakmice srdačno pozdraviti sa mnogim 
ljudima, na terenu se sigurno neću ponašati kao da poznajem bilo koga. Učiniću 
sve što mogu da Barselona pobedi - izjavio je Bodiroga.
Što se tiče same utakmice i prognoze njenog ishoda, dvostruki MVP Evrolige kaže:
- Siguran sam da će utakmica biti teška. Partizan ima dobar tim i po mom 
mišljenju predstavlja najprijatnije iznenađenje ove sezone u Evropi. Imaju 
dobar balans između igre na centre i igre na spoljnim pozicijama, tako da ćemo 
morati da se maksimalno potrudimo ako želimo da osvojimo bodove. Partizanov 
"šesti igrač" uvek se nalazi na tribinama. Atmosfera će sigurno biti "paklena", 
ali mene lično to uvek motiviše da odigram još bolje - završio je Bodiroga.