> Izvor: matf
> Datum: 
> Rubrika: sport
> Naslov: SVETSKA LIGA ZA ODBOJKAŠE
> Članak:


Argentina - SCG 1:3 (23:25, 20:25, 25:19, 24:26). - Večeras drugi meč (23 č)

Odbojkaška reprezentacija Srbije i Crne Gore zabeležila je prvu pobedu u 
ovogodišnjoj Svetskoj ligi savladavši u Buenos Airesu Argentinu sa 3:1 (25:23, 
25:20, 19:25, 26:24). Sledeća utakmica je večeras u 23 č. po našem vremenu.
U prvom setu oba tima su igrala na sličnom nivou, ali su "plavi" igrali 
raznovrsnije u napadu. Nešto bolji bio je blok Argentine, ali je primač Branko 
Roljić igrao odlično u odbrani.
U drugom setu je Dejan Bojović bio nezadrživ. "Plavi" su stekli prednost od 
16:10, što je bilo nedostižno.
Argentinci su u trećem setu promenili postavu, što mu se isplatilo. SCG je 
dosta grešila, pa je time domaćinu bio olakšan posao.
Četvrti set je doneo veliku borbu. Najbolji u Argentini je bio Leonardo Pati, 
koji je u odbrani bio izvanredan, a bio je odličan i u napadu. Naši su odlično 
igrali u protivnapadu. U finišu seta ponovo je zablistao Roljić.
Za razliku od prošlog vikenda igrao je i Goran Vujević, koji je ulazio u igru u 
prvom i četvrtom setu. U timu je bio i dizač Ivan Ilić, koji nije igrao u 
Grčkoj zbog povrede tetive.
Naš selektor Ljubomir Travica je bio veoma zadovoljan zbog pobede:
- Ova pobeda je važna iz nekoliko razloga. Prvo, za naše mlade igrače je vrlo 
bitno da igraju i osvajaju što više setova. Drugo, ovaj trijumf će im pomoći da 
steknu neophodno samopozdanje za ostale utakmice koje nas čekaju. Veoma sam 
srećan zbog pobede, ali ne smemo da se opustimo, jer nam predstoji još žešći 
meč s Argentincima.
Kapiten "plavih" Goran Vujević ocenio je da Argentina nije igrala najbolje što 
može:
- Mislili smo da će Argentina igrati bolje, ali verujem da nije pokazala sve 
što zna. Pobedili smo, jer smo manje grešili.
Selektor Argentine Fabijan Armoa bio je tužan zbog poraza:
- Uopšte nismo imali šansu da pobedimo. Bili smo previše nervozni, posebno 
novajlije u timu, verovatao zbog brojne publike u Luna Parku.
Kapiten Argentine Ernan Feraro izrazio je uverenje da đe u drugoj utakmici 
njegov tam igrati znatno bolje:
- Uveren sam da će u narednom meču biti sasvim drugačija priča. Nadam se da 
ćemo se navijačima odužiti za toplu doborodošlicu.
SCG u C grupi u Svetskoj ligi sada ima dva poraza i jednu pobedu, a Argentina 
je i dalje bez pobede. Na tabeli vode Poljaci, koji su kod kuće pobedili Grčku 
sa 3:2.
Dvorana: Luna Park. Gledalaca: 10.460. Sudije:Salvatore (SAD) i Kastiljo Peres 
(Kuba).
ARGENTINA: Porporato 10, Arojo 4, Bernaskoni 1, Feraro, Peralta 5, Bidegain 9, 
Gonzalez, Daraidou 16, Pati 3, Domingez 2, Torselo, Đani 13. Selektor: Armoa.
SCG: Petković, Bojović 20, Janić, Mitrović 9, Roljić 15, Stanković 1, 
Samardžić, Kovačević 5, Vujević, Ilić 2, Marković 4, Zlatić 8. Selektor: 
Travica.