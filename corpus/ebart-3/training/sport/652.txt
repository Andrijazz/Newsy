> Izvor: ebart
> Datum: 
> Rubrika: sport
> Naslov: Jedan od najvećih igrača u istoriji hokeja na ledu Vejn Grecki neuspešno je 
> Članak:

Jedan od najvećih igrača u istoriji hokeja na ledu Vejn Grecki neuspešno je 
debitovao kao trener u NHL ligi, pošto je njegov Feniks poražen sa 3:2 od 
Vankuvera u prvom kolu ove sezone.
- Mnogo je zamornije biti trener, ako ima smisla to što sam rekao. Atmosfera i 
ambijent su bili izuzetni - izjavio je Grecki posle poraza.
Igrač koga su za vreme jedinstvene karijere zvali jednostavno Veliki, priznao 
je da je bio nervozan pre meča koji je bio prvi duel ovih ekipa još od sezone 
2003/2004. zbog prošlogodišnjeg "lokauta".
- Nadam se da je ovo početak sjajne sezone za sve u ligi. Bilo je lepo biti deo 
meča, mada bismo mnogo voleli da smo pobedili - rekao je Grecki.
Feniks je dobro počeo, ali je moćni napad Vankuvera preuzeo kontrolu u drugoj 
trećini. Ekipu je predvodio Markus Naslud koji je postigao dva od tri gola 
Kanuksa.
U svojoj rodnoj Kanadi, u kojoj je hokej na ledu blizu statusa nacionalne 
religije, 44-godišnji Grecki i dalje uživa ogromnu popularnost. Čak su i igrači 
priznali da su uzbuđeni idejom da Veliki vodi meč.
- On je Vejn Grecki. Svi se mi ugledamo na njega. Ne zanima me da li imate 100 
ili 19 godina. On je sada kod nas i gledamo ga kao trenera - rekao je Majk Riči 
iz Feniksa, koji već 14 godina igra u NHL ligi.
Grecki se povukao 1999. godine, posle 20 sezona provedenih u ligi, u kojima je 
osvojio četiri titule i postavio rekorde u broju golova (894), asistencija 
(1.963) i poena (2.857).
Devetostruki najbolji igrač lige je delimični vlasnik Feniks Kojota, a 
trenerske dužnosti problemima opterećenog kluba preuzeo je prošlog meseca.
Ekipa je u poslednjoj sezoni imala skor 22/36/18 i nikada nije prošla prvi krug 
plej-ofa još od 1987. godine.