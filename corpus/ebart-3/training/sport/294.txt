> Izvor: ebart
> Datum: 
> Rubrika: sport
> Naslov: Stojaković posle 37 mečeva bez koša van linije 7,24 m 
> Članak:

Stojaković posle 37 mečeva bez koša van linije 7,24 m 

Peđa Stojaković prvi put od 23. januara (Memfis) nije uspeo da postigne trojku 
u porazu Sakramenta od Minesote 86:94 u "Arko areni". Drugi strelac lige nije 
čak ni pokušao šut za tri poena što je jedini put ove sezone uradio još davnog 
28. novembra u pobedi nad Hjustonom.
Kingsi su u derbiju NBA lige vodili sa 69:61 na početku poslednje četvrtine, 
ali su u finalnih 12 minuta odigrali bledo i bez želje za pobedom.
- "Počistiti" Sakramento na njihovom terenu je neverovatno težak posao. 
Međutim, želeo sam da eksperimentišem i rekao sam igračima da ih pritisnu. 
Vidite, Kingsi su se na kraju predali - izjavio je Flip Sonders, trener ekipe 
iz Mineapolisa.
Minesota ponovo ima najbolji skor u NBA ligi (55-24), a protiv Kingsa vode sa 
3:1 u pobedama.
- Kontrolišemo našu Pacifik diviziju, ali ne verujem da sada možemo da završimo 
ispred Minesote. Propustili smo veliku priliku i meč u nedelju sa Los Anđeles 
Lejkersima ostaje nam kao popravni. Lejkerse, jednostavno, moramo da pobedimo - 
poručio je Bred Miler.
Stojaković je postigao samo 12 poena (šut iz igre 5-15), dok je Vlade Divac 
ponovo bio očajan sa četiri koša i pet skokova za 21 minut.
Kingsi su kasno sinoć igrali sa Finiksom, dok se derbi sa LA Lejkersima igra u 
nedelju (21.30) u "Arko areni".
Rezultati: Sakramento - Minesota 86:94, Dalas - Juta 117:94 (Novicki 27 - Bel 
18, Pavlović 2 (1-6), 3sk, 2as za 16 minuta), Nju Džersi - Orlando 101:81 
(Džeferson 21 - Hauard 21).