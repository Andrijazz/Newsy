> Izvor: ebart
> Datum: 
> Rubrika: sport
> Naslov: SELEKTOR MLADE REPREZENTACIJE DRAGAN OKUKA PRED DANAŠNJI ŽREB ZA BARAŽ PRED EP
> Članak:

SELEKTOR MLADE REPREZENTACIJE DRAGAN OKUKA PRED DANAŠNJI ŽREB ZA BARAŽ PRED EP

Lično bih voleo da odmerimo snage sa komšijama, poručuje Okuka 

NOVI SAD - Mlada reprezentacija Srbije i Crne Gore ispunila je očekivanja. U 
poslednjem meču kvalifikacija u Novom Sadu pobedili su vršnjake iz BiH i 
plasirali se u baraž za Evropsko prvenstvo na najlepši mogući način: postigli 
su pet golova i razgalili publiku. 
- Kvalitetniji smo sastav od BiH, ali mora se priznati da nas je malo 
poremetilo rano vođstvo rivala. Ipak, brzo smo došli sebi, izjednačili i 
preokrenuli, a smatram da je bilo i golova i poteza za publiku koja je mnogo 
toga zaslužila. Uradili smo ono što smo morali i što su svi od nas očekivali. 
Sada zadovoljni čekamo žreb - ističe Dragomir Okuka, selektor mlade 
reprezentacije. 
- Koga biste želeli u baražu?
- Lično bih voleo da se odmerimo sa komšijama, sa selekcijom Hrvatske. 
- Hoće li mlada reprezentacija ostati u za nju taličnom Novom Sadu?
- Utakmice baraža su za mesec dana, a o svemu odlučuje naš Fudbalski savez. Još 
uvek se ništa ne zna, ali moramo naglasiti da nam je u Novom Sadu zaista 
sjajno, od uslova za rad do utakmica na kojima imamo fantastičnu podršku 
navijača. 
- Rezime kvalifikacija?
- Imali smo zaista tešku grupu. Ja sam šansu dobio pet dana pred meč sa 
Španijom i sreća da smo imali uspeha. Danas je sve dobro jer smo uspeli da 
ispunimo očekivanja. Ipak, može se reći da ovoj selekciji nedostaje malo više 
čvrstine u sredini terena, da ne dozvolimo protivniku da nas lako kazni - rekao 
je Okuka.