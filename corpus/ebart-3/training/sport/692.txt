> Izvor: matf
> Datum: 
> Rubrika: sport
> Naslov: PRVOM OPŠTINSKOM TUŽILAŠTVU POSLATA INFORMACIJA O TUČI KOŠARKAŠA U "PIONIRU"
> Članak:


Policija čeka nalog tužioca da bi započela istragu. U slučaju prijave košarkaši 
će se teretiti za učestvovanje u tuči

INFORMACIJU o preksinoćnoj opštoj tuči između košarkaša Partizana i Hemofarma u 
Hali "Pionir" beogradska policija je juče dostavila Prvom opštinskom tužilaštvu 
u Beogradu, na čijoj je teritoriji i izbio incident. Zasada, prekršajne prijave 
podnete su samo protiv trojice navijača Partizana, koji su sa tribina uleteli u 
teren dok je trajala opšta tuča između igrača.
- Policija trenutno, osim što je tužilaštvo obavestila o tuči, nije napravila 
konkretan korak - navode u MUP Srbije.- Mi čekamo, jer ništa ne možemo ni da 
učinimo samoinicijativno, pošto je za istragu potreban nalog tužioca. 
Prema rečima sagovornika "Novosti", prvi korak u eventualnoj istrazi, biće 
pregledavanje snimka tuče, identifikovaće se igrači beogradskog i vršačkog 
kluba. Zatim će operativci SUP u Beogradu početi da saslušavaju vinovnike. Tek 
tada, po završetku prikupljanja svih relevantnih podataka, koje bi trebalo da 
traži tužilac, uslediće podizanje krivične prijave.
- U slučaju da bude prijava, verujemo da će se se košarkaši teretiti za 
krivično delo: učestvovanje u tuči - tvrde u policiji.