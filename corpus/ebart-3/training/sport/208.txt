> Izvor: ebart
> Datum: 
> Rubrika: sport
> Naslov: Plavi odbojkaši pobedili Kanadu (3:1) i ostvarili četvrtu pobedu u nizu na 
> Članak:

Plavi odbojkaši pobedili Kanadu (3:1) i ostvarili četvrtu pobedu u nizu na 
Svetskom kupu u Japanu

Bez većih problema, plavi odbojkaši su nastavili seriju pobeda na Svetskom kupu 
u Japanu. U meču četvrtog kola, odigranom u Zelenoj Areni Hirošime, 
reprezentacija SCG je pobedila Kanadu 3:1 i tako u raboš ubeležila i četvrtu 
pobedu.
U susret s agilnim Kanađanima, plavi su ušli žestoko, što je rezultiralo 
visokim vođstvom(7:0) već na početku meča. U sličnom maniru selekcija 
olimpijskih šampiona nastavila je i do kraja seta. A onda, po već viđenom 
scenariju, plavi su stali dozvoljavajući rivalu da predahne i da se bolje 
organizuje. U tim trenucima Kanađani uspevaju da preuzmu inicijativu osvoje set 
i izjednače rezultat. Opomena izgubljenog seta pokrenula je plave. Uz pomoć 
sigurnog Gerićevog bloka i smeča Ivana Miljkovića, a takođe i uz podršku 
tehničara Nikole Grbića, favoriti su ne bez muke lomili otpor Kanađana koji su 
imali dovoljno snage da u završnici svakog seta budu bar na korak ili dva od 
neviđenog uspeha. Ipak, senzacija se nije desila.
Za meč protiv odbojkaša iz zemlje javorovog lista, trener i selektor plavih 
LJubomir Travica nije mogao da računa na nedovoljno oporavljenog Vanju Grbića, 
a pored Slobodana Boškana, šansu je dobio (i iskoristio) igrač italijanske 
Ferare  Bojan Janić.
- Meč je bio teži nego što smo očekivali, jer izgleda da sve selekcije protiv 
nas igraju duplo bolje. Ipak, ne smeta i što je bilo teško, samo da se nastavi 
ovako. Bio bih zadovoljan ako bi sve mečeve do kraja Svetskog kupa dobili sa 
3:1, pa koliko god bili neizvesni- zaželeo je Bojan Janić. 
Uz mladog primača servisa,  u meču protiv Kanađana briljirao je Ivan Miljković 
koji je po drugi put (prvo protiv Kine), proglašen za najboljeg igrača susreta.
- Svaka utakmica za nas je onoliko teška koliko je sami iskomplikujemo. Prvi 
set smo odigrali sasvim dobro, a onda se opet pokazala naša mana da u trenucima 
kada se lomi rezultat nemamo dovoljno koncentracije. Iz toga bi morali da 
izvučemo  bar neke pouke- rekao je zabrinuto plavi korektor.
 Uz dvojicu zapaženih aktera, meč protiv Kanade kratko je procenio i LJuba 
Travica:
- Posle totalne nadmoći dopustili smo Kanađanima da se vrate u igru. Srećom, 
njihov otpor smo brzo slomili- s olakšanjem je konstatovao trener 
reprezentacije SCG, koja će posle današnjeg meča protiv Japana, predstojeći 
slobodan dan iskoristiti za transfer iz Hirošime u Fukuoku, gde će biti 
odigrana naredna tri kola. Tom prilikom, oni će odmeriti snagu protiv Koreje, 
Venecuele i Tunisa...

Srbija i Crna Gora- Kanada 3:1 (25:14, 23:25, 25:20, 26:24)
Hirošima. Hala: Zelena Arena. Gledalaca: 1.030. Sudije: De Medeiras( Brazil), 
Ito Hirojuki (Japan).
SCG: Marić, Janić 10, Boškan 5, Mijić, N.Grbić 8, V.Grbić, Bjelica, Gerić 11, 
Miljković 20, Ilić, Vušurović 11. 
KANADA: Brus, Snajder, Ruet 12, Haldan 6, Koski 1, Duerden 4, Jangberg, 
Brinkman, Volfenden 4, Grejpentin 8, Vintes.