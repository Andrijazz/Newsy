> Izvor: ebart
> Datum: 
> Rubrika: sport
> Naslov: Generalni sekretar Crvene zvezde još uvek drži sve igrače na oKupu
> Članak:

Generalni sekretar Crvene zvezde još uvek drži sve igrače na oKupu

Dostanić će podneti izveštaj o minulom radu, zatim predočiti transfer-listu, 
kao i spisak potencijalnih pojačanja

Prelazni rok je počeo, a na "Marakani" za sada sve teče mirno. Turski Bešiktaš 
se ne javlja niti raspituje za kapitena Crvene zvezde Marka Pantelića, Ajaks i 
Herta za Nikolu Žigića, Everton za Milana Dudića, PSV za Aleksandra Lukovića, 
Porto za Boška Jankovića...
- Nema ponuda - kratko je odgovorio generalni sekretar crveno-belih Miloš 
Marinković. 
- Odlučivaće Upravni odbor. Bez obzira na to što su svi podneli kolektivnu 
ostavku, logično je da oni i dalje vladaju sve dok se ne izaberu novi 
rukovodeći organi. To su profesionalci i pošteno će raditi svoj deo posla. 
Odluku sigurno ne može da donese pojedinac. Klub normalno funkcioniše i tu nema 
šta da se doda. Propisi su propisi i oni moraju da se poštuju - podseća 
Marinković.
Radna grupa polako priprema sve što je potrebno za predstojeću Skupštinu kluba, 
na kojoj će se izabrati novi predsednik Zvezde. Pre toga treba sastaviti listu 
kandidata, ali već je izvesno da će se na njoj naći dva čoveka: aktuelni 
predsednik FS SCG Dragan Stojković Piksi i prvi čovek SD Zvezde, OS SCG, SAS i 
član predsedništva OK SCG Aleksandar Boričić.
Večeras bi trebalo da se sastane i Nadzorni odbor, kome će šef struke 
crveno-belih Ratko Dostanić položiti račune. Dostanić će podneti izveštaj o 
minulom radu, zatim predočiti transfer listu igrača na koje više ne računa, kao 
i spisak potencijalnih pojačanja.