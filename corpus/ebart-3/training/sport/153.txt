> Izvor: ebart
> Datum: 
> Rubrika: sport
> Naslov: CRVENA ZVEZDA - HAJDUK RODIĆ MB 2:0 (2:0) 
> Članak:

CRVENA ZVEZDA - HAJDUK RODIĆ MB 2:0 (2:0) 

Najviši ligaški fudbaleri (203 cm) postigao prvi, a Orahovac drugi gol. - 
Sudija oštetio i Zvezdu i utakmicu 

Crvena zvezda je uložila dosta napora dok nije došla do vodećeg gola. 
"crveno-beli" su bili raspoloženi za ovakav napor i držali su se orijentacije 
da postignu gol što pre, ali ne i po svaku cenu. Pred sobom su imali vrlo 
žilavog rivala. Kuljani odlično vladaju loptom. Pokretljivi su, vrlo dobro su 
pokrivali prostor, tako da je Crvena zvezda morala da uloži maksimum koji 
garantuje pobedu. 

A to su "crveno-beli" učinili još u prvom poluvremenu. Centralna figura dela 
Zvezdine vrlo ubedljive igre bio je Marjan Marković. Njegovi projektili ka 
golmanu Kuljana pretvoreni su u golove. Prvi put je Marković snažnim udarcem 
primorao golmana gostiju Milojevića da odbije loptu, a gorostasni Žigić je 
dobio lak zadatak - bez po muke plasirao je odbijenu loptu od golmana u mrežu. 

Bio je to signal da se publika okrene najvišem fudbaleru Prve lige (Žigić je 
visok 203 cm) i da ga bordi do kraja meča. Ovaj mladić je pokazao mnogo 
kvaliteta u prvom poluvremenu. 

Do 2:0 "crveno-beli" su došli na sličan način. Opet je Marković sa velike 
udaljenosti šutirao snažno, golman nije uspeo da ukroti loptu i pošto je samo 
odbio, Orahovac je uz pomoć Žigića dobio duel sa žustrim Mojićem i golman 
gostiju po drugi put bio je savladan., 

U međuvremenu sudija Goran Jovanović je oštetio Crvenu zvezdu za penaltik. 
Neverovatno je zašto nije očit prekršaj Mojića nad Žigićem okvalifikovao kao 
glavnu kaznu. Sve je bilo očigledno, ali arbitar kao da je ovim činom sam sebe 
doveo u neugodnu situaciju. Počeo je da gubi glavu, drugim rečima, počeo je da 
direktno utiče na vrlo lepu igru oba tima do ovog trenutka. Počeo je da deli 
kartone, da ulazi u verbalne duele sa igračima, da drži "sastanke" sa igračima 
koji su poređani u živom zidu itd. 

Kada je isključio Vitakića iz Crvene zvezde, arbitar je načinio još jednu 
grešku. Kuljanin Mijailović je laktom udario Zvezdinog igrača i oborio ga na 
zemlju. Potom je reagovao Vitakić, umešao se sudija i Zvezdinom igraču 
energičnu pokazao crveni karton. Mijailović, koji je već imao jednu "žutu" 
opomenu, prošao je ovog puta bez problema. Prekršaj je bio, ali sa dva kartona, 
od kojih ni jedan nije bio crveni. 

Docnije je arbitar isključio i Kuljanina Pavićevića, dodelivši mu dva žuta, 
tako da je arbitar brzo došao u centar pažnje po onome što ne valja. Arbitar iz 
Smedereva, nevešt poslom, oštetio je i Zvezdu i utakmicu. Šteta, jer publika je 
bila raspoložena i igrači oba tima takođe, ali je meču bio potreban bolji 
arbitar. 

U drugom poluvremenu Crvena zvezda se opredelila na odbranu stečenog, povremeno 
je prelazila u napade. Bilo je i nekoliko polušansi, dok je njena odbrana imala 
dosta problema sa hitrim napadačima iz Kule, ali je uspela do te mere da je 
golman Mišljenković gotovo bio bez posla. 

Stadion Crvene zvezde. Strelci: 1:0 Žigić (27), 2:0 Orahovac (44). Vreme toplo 
i vrlo sparno. Večernja utakmica. Gledalaca: oko 5.000. Sudija: G.Jovanović 
(Smederevo). Žuti kartoni: Kovačević i Bošković (Crvena zvezda), Mijajlović i 
Davidov (Hajduk). Crveni karton: Vitakić (Zvezda) i Pavićević (Hajduk) dva 
žuta. 

CRVENA ZVEZDA: Mišljenković -, Marković 8, M. Dudić 7, Vidić 7, Vitakić 7, 
Šarac 7, Kovačević 7, Perović 7 (od 70. Janković 7), Bošković 8 (od 79. 
Krivokapić -), Žigić 7, Orahovac 8. 

HAJDUK RODIĆ MB: Milojević 5, Antić 6, Radivojević 6 (od 40. Pavićević 6), 
Mojić 7, Dudvarski 6, Ćirka 6, Marinković 6 (od 56. Vasiljević 6), Bogić 6, 
Mihailović 6 (od 48. A. Davidov 6), M. Davidov 7, Osmanović 6.