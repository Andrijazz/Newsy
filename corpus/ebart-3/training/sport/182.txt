> Izvor: ebart
> Datum: 
> Rubrika: sport
> Naslov: DRAGAN STOJKOVIĆ, PREDSEDNIK FSSCG, BRANKO BULATOVIĆ, GENERALNI SEKRETAR, I 
> Članak:

DRAGAN STOJKOVIĆ, PREDSEDNIK FSSCG, BRANKO BULATOVIĆ, GENERALNI SEKRETAR, I 
NEBOJŠA LEKOVIĆ, PREDSEDNIK FS Srbije

"NOVOSTI" bez fudbala, baš kao i fudbal bez "Novosti"... Nemoguće! Otkako se 
lopta kotrlja ovim prostorima, naš list prati njen put. Od reprezentacije, do 
grbavih terena. I tako godinama, eto i do pete decenije... I dalje.
Juče su našu redakciju posetili čelnici Fudbalskog saveza Srbije i Crne Gore. 
Zlatni jubilej simbolično ostaje uokviren u "Zlatnu plaketu" koju je Dragan 
Stojković, predsednik FSSCG, uručio Manojlu Vukotiću, direktoru i glavnom 
uredniku Kompanije "Novosti".
- Uvek ste radili za fudbal i u interesu fudbala - rekao je Piksi. - I dok sam 
bio klinac, posle i kao fudbaler, a sada kao predsednik nacionalne fudbalske 
organizacije, nastavljamo sjajnu saradnju. Jubilej, 50 godina od osnivanja, 
dokaz je vaše veličine i postojanosti. I sa čitalačke strane kojoj pripadamo 
moja porodica i ja, želim vam da ostanete najtiražniji, ali i da budete još 
bolji, jer ste mnogo puta dokazali da u novinarstvu, baš kao i u sportu, ne 
postoje granice. Srećno!
Branko Bulatović, generalni sekretar Saveza, ima uobičajeni poslovni ritual 
svakog jutra.
- "Novosti" i kafa su uvek na mom stolu. Zato mi je neobično drago da budemo 
deo vašeg rođendanskog jubileja, da vam stisnemo ruku i poželimo da nastavite u 
duhu objektivnog novinarstva.
Nebojša Leković, predsednik Fudbalskog saveza Srbije, kratko i jasno, baš u 
duhu našeg lista.
- Informativnost, objektivnost i veliki tiraž zaštitni su znak "Novosti". Time 
je sve rečeno.