> Izvor: ebart
> Datum: 
> Rubrika: sport
> Naslov: Svakog meseca sa po dve nove lepotice
> Članak:

Svakog meseca sa po dve nove lepotice

Poznato je da Inter i Milano nisu samo gradski rivali na terenu. Dobar deo 
rivalstva odlazi i na noćni život, gde kapitenske trake klubova iz Milana 
hrabro nose veliki prijatelji, Kristijan Vijeri i Filipo - Pipo Inzagi.
Početak karijere pripao je Inzagiju koji se brže uklopio u profil "žigolo 
fudbaler" i redom su počele da padaju najpoznatije manekenke, voditeljke i 
fotomodeli - Laura Espozito, Anđelika Ruso, Alena Seredova, Samanta de Grenet, 
Bjanka Guakero, Manuela Arkuri, Aida Jespika...
Obaveze prema Milanu i reprezentaciji kao da su usporile Inzagijev napredak, 
tako da je palicu prepustio Kristijanu Vijeriju. Popularni Bobo je odavno 
prestao da daje golove za Inter, što ga nimalo ne uzbuđuje.
Kristijan Vijeri je posle afera sa Valentinom Paće, Fernandom Lesom i Vinćencom 
Kakaće večitu ljubav Elizabetu Kanalis poslao u naručje saigrača Frančeska 
Kokoa, koji se, preko noći, odrekao bivše Inzagijeve dragane Manuele Arkuri.
Kako je Vijeriju lakše da pronađe novu devojku nego da savlada protivničkog 
golmana, samoću je ugasio 180 centimetara visokom lepoticom Elenom Santareli. 
Da ne zaboravimo, u međuvremenu je Bobo imao kratku aferu sa Šveđankom 
Viktorijom Silvšted.
Naravno, ni Elena nije pomogla Vijeriju da postane efikasan kao pre nekoliko 
godina.
Vreme će pokazati da li se između Elene i Kristijana rodila ljubav ili je u 
pitanju brak iz računa. Gospođici Santareli je potrebno da je neko pogura ka 
vrhu, dok Vijerija samo paparaci mogu da održe u životu jer je, što se fudbala 
tiče, klinički mrtav.