> Izvor: matf
> Datum: 
> Rubrika: sport
> Naslov: Igrač LA Lejkersa još daleko od terena
> Članak:


Džejson Kid zabeležio 63. tripl-dabl u karijeri. Nenad Krstić bez poena

Kobi Brajant je u odelu sedeo iza klupe Los Anđeles Lejkersa koji su posle 
produžetka sa 104:103 pobedili domaći Nju Džersi. Prvi strelac Lejkersa još se 
oporavlja od povrede članka i pitanje je da li će biti spreman za Ol-star meč 
20. februara u Denveru.

- Majka priroda je na potezu. Naravno da bih voleo da igram na Ol-staru, ali ne 
želim da zbog revijalnog meča ugrozim karijeru. Ukoliko se budem popravio, 
igraću. U protivnom ću samo gledati - rekao je Brajant.
Džejson Kid je zabeležio 28 poena i po 12 asistencija i skokova za 63. 
tripl-dabl u karijeri, ali to nije bilo dovoljno da se pobede borbeni košarkaši 
iz Los Anđelesa, predvođeni Lamarom Odomom (16, 19sk).
- "Bacili" smo sve na Odoma, međutim, izašao je kao pobednik. Na kraju smo 
imali i priliku za pobedu, ali je Karter bio neprecizan - dodao je Kid.
Nenad Krstić je imao jedno od slabijih večeri u debitantskoj sezoni. Igrao je 
samo 15 minuta, bez koša (šut 0-3), a sakupio je i pet ličnih grešaka.
Slast pobede nisu osetili ni prosečni Jarić i Rebrača, čiji su LA Klipersi 
izgubili od Bostona 94:89.
Rezultati: Portland - Nju Orleans 80:91 (Stodemajer 30 - Smit 19), Hjuston - 
Čikago 105:92 (Mekgrejdi 24 - Čendler 12, 20sk), Minesota - Denver 98:92 
(Garnet 24, 11sk - Entoni 21), Nju Džersi - LA Lejkers 103:104 produžetak (Kid 
28, 12sk, 12as, Karter 27, Krstić 0 (0-3) za 15 minuta - Džons 20, Odom 16, 
19sk, 8as), Njujork - Majami 110:116 produžetak (Marberi 36 - Vejd 30), 
Filadelfija - Memfis 95:98 (Ajverson 38, 10as - Džons 23), Toronto - Milvoki 
107:110 (Rouz 26 - Rid 29), Indijana - Šarlot 94:87 (O'Nil 29, 10sk - Eli 20, 
17sk), Vašington - San Antonio 95:87 (Džejmison 35 11sk - Parker 22, 9as, 8sk), 
Boston - LA Klipers 94:89 (Pirs 25, 10sk, 9as - Brend 30, 10sk, Jarić 5 (0-0, 
1-5, 1-3), 4as za 32, Rebrača 2 (1-4) za 12).