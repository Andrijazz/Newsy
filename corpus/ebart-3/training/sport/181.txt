> Izvor: ebart
> Datum: 
> Rubrika: sport
> Naslov: Partizan i Primorac domaćini kvalifikacionih turnira Evrolige
> Članak:

Partizan i Primorac domaćini kvalifikacionih turnira Evrolige

Sužava se krug potencijalnih učesnika ovogodišnje Evrolige u vaterpolu. Počev 
od danas pa do petka, na turnirima lociranim u više evropskih gradova, održaće 
se završna runda borbe za mesta u najkvalitetnijem klupskom takmičenju na koja, 
između ostalog, pretenduju i dva tima iz SCG - Partizan i Primorac. Pomenuti 
tandem će do jedne od prve dve pozicije u konkurenciji šest klubova, koja 
garantuju ostanak u trci za titulu kontinentalnog šampiona (u narednu fazu 
takmičenja plasiraće se i najbolja trećeplasirana ekipa, osvajač četvrtog mesta 
seli se u LEN kup), pokušati da dođe na turnirima čiji su domaćini.
Crno-beli imaju teži zadatak, pošto im je žreb za rivale odredio sjajni triling 
Vašaš (Mađarska) - Barselona (Španija) - Vuljagmeni (Grčka). Zato, izabranici 
trenera Dejana Udovičića svoju šansu vide u duelima sa slovenačkim Triglavom i 
holandskim Amersfortom.
- Verujem da možemo do četvrtog mesta koje bi nam produžilo bivstvovanje u 
Evropi. Nadamo se pobedama u duelu sa Slovencima i Holanđanima, i eventualno 
slabim danima favorita. U sportu je sve moguće, ne pobeđuje uvek bolji. No, 
iako ne uspemo u svojoj nameri neće biti smak sveta. Utakmice ovoga tipa su, 
prvenstveno, dobra prilika za naše mlade igrače da sticanje neophodnog iskustva 
- očekivanja su stratega Partizana, koji je  ovu sezonu dočekao sa radikalno 
podmlađenim igračkim kadrom.
Za razliku od crno-belih, Kotorani imaju realnije šanse za trijumf pred svojom 
publikom. U grupi u kojoj su i Etnikos (Grčka), Alfen (Holandija), Primorje 
(Hrvatska), Marijupolje (Ukrajina) i Duizburg (Nemačka), Janović i drugovi važe 
za jednog od najozbiljnijih kandidata za osvajanje prvog mesta.