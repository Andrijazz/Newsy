> Izvor: ebart
> Datum: 
> Rubrika: sport
> Naslov: Posle debakla na Mundijalu našim igračima žestoko pala cena! Kežman bio pred 
> Članak:

Posle debakla na Mundijalu našim igračima žestoko pala cena! Kežman bio pred 
otkazom u Atletiku, Koroman bez kluba, Ljuboja prebačen u amatere Štutgarta...

Luzeri...
Srpskim fudbalerima ne samo da je pala cena posle debakla na Mundijalu, već su 
polako počeli da im prete otkazima u njihovim klubovima. Posle Mateje Kežmana, 
koji se borio da ne bude otpušten u Atletiku, i Ognjena Koromana, koji nikako 
ne može da nađe klub, "stradao" je i Danijel Ljuboja, koji je pre nekoliko dana 
premešten u amatere Štutgarta i igraće u trećoj nemačkoj ligi.
Ljuboju je posle blamaže plavih na Svetskom prvenstvu neko posavetovao da traži 
od "švaba" duplu platu, a čelnici kluba su ga umesto odgovora "nagradili" 
premeštanjem u treću, amatersku ekipu, koja se takmiči u regionalnom rangu 
takmičenja.
- Pošto Danijel nije bio zadovoljan primanjima u klubu, nije više mogao ni da 
bude član prve ekipe. Dali smo mu rok do prošlog ponedeljka da odustane od 
ideje o povišici, a pošto se on nije izjasnio, treniraće i igraće sa amaterskom 
ekipom - rekao je trener Štutgarta Horst Helt.
Zanimljivo je da je Ljuboja zatražio povišicu samo dva dana pošto je Štutgart 
otkupio njegov ugovor sa PSŽ-om.
Slučaj Mateje Kežmana na kraju je dobio srećan epilog, iako je u jednom 
trenutku izgledalo da će naš napadač dobiti otkaz u Atletiku. Trener Havijer 
Agire, odmah na početku priprema jasno je stavio do znanja Kežmanu da ne računa 
na njega i rekao mu da trenira sa ekipom dok ne pronađe drugi klub. Međutim, 
Mateja se očigledno brzo digao iz postmundijalske letargije i dobrim zalaganjem 
na treninzima naterao meksičkog stručnjaka da mu ipak pruži priliku.
- Znam da iza sebe imam težak period, ali pun sam motiva da se dokažem treneru 
Agireu. Želim da mu dokažem da zaslužujem mesto u prvom timu Atletika. Mojoj 
porodici i meni ovde je baš lepo, nemam nameru da menjam grad - rekao je 
nedavno Kežman.
Posebna priča je Ognjen Koroman. On je trenutno igrač ruskog drugoligaša Tereka 
iz Groznog, koji traži oko 1,5 miliona evra za otkup njegovog ugovora. Koroman 
je igrao kao pozajmljeni fudbaler u Portsmutu, ali tamo na njega više ne 
računaju. Ostaje mu mogućnost da potraži drugi klub kome bi bio pozajmljen ili 
da ubedi nekoga da plati 1,5 miliona evra za njega.
Mundijal je pokvario posao čak i Nikoli Žigiću, bez obzira na njegov sjajan 
nastup protiv Obale Slonovače. Žigić je imao ponude Blekburna, Portsmuta i 
Evertona, ali su svi ti klubovi spustili cifre posle brodoloma plavih u 
Nemačkoj. Žigiću je ostala samo ponuda "njegovog čoveka" Slavoljuba Muslina u 
moskovskoj Lokomotivi.
Međutim, tu nije kraj... Duljaj je posle Mundijala završio na klupi Šahtjora, 
Vukić nije ni blizu prvog tima ekipe iz Donjecka, Nađ i Đorđević žele u 
inostranstvo, ali njih niko ne želi, a Milan Dudić je imao veliku sreću da 
potpiše ugovor sa Salcburgom nekoliko dana pre nego što je zaigrao "odbojku" na 
meču protiv Obale Slonovače. Gavrančića je pre Mundijala tražio čak i Milan, a 
sada je presrećan u Dinamu iz Kijeva.