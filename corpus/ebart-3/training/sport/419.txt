> Izvor: ebart
> Datum: 
> Rubrika: sport
> Naslov: Napadač Reala odlučio španski derbi
> Članak:

Napadač Reala odlučio španski derbi

Raul: Mučili smo se jer nismo postigli i drugi gol. Ranijeri: Strah na početku 
sputao igrače

Prvak Španije, ekipa Valensije, nije našla dobitnički loz na "Santjago 
Bernabeu". Posle katastrofe u Ligi šampiona protiv Intera (5:1), usledio je 
poraz u derbiju od Reala (0:1). Majkl Oven, letošnje pojačanje iz Liverpula, 
imao je svoje veče pred 70.000 gledalaca u madridskoj areni.

- Bila je ovo veoma važna nedelja za mene. Postigao sam gol u Ligi šampiona, 
sada i protiv Valensije. Srećan sam što je moj pogodak doneo ekipi tri boda. 
Dve poslednje pobede daće nam veliki podstrek da nastavimo sa pobedama u 
narednim utakmicama, mislim da će i igra biti kvalitetnija ubuduće - kaže 
Englez.
Kapiten Raul kaže da zadovoljan igrom ekipe tokom većeg dela  utakmice.
- Mnogo više smo napadali i bili pred golom protivnika, ako tako nastavimo, 
biće i više golova u narednim mečevima. Valensija je pokušala nešto da promeni 
u odnosu na ranije utakmice, ali nije imala snage za trijumf. Rezultat pokazuje 
da smo se mučili, ali najviše zbog toga što nismo postigli drugi gol. Bićemo 
daleko bolji u nastavku sezone, u to sam ubeđen - kaže Raul.
Trenera Klaudija Ranijerija kao da ne razumeju najbolje igrači Valensije. 
Pojedinci su proteklih dana imali pritužbi na "drugačiji sistem rada od 
uobičajenog" i kada se pogleda ovakva Valensija, nije iznenađenje što je 
poražena. Bivši trener Čelsija objašnjava zašto Aimar nije igrao od prvog 
minuta.
- Povređen je i nedovoljno spreman za velike napore. To nije dobro jer mu 
nedostaje uobičajena agresivnost. Nedostaje nam malo sreće i smirenosti u igri. 
Utakmicu smo počeli uplašeni, što je i rezultiralo golom Reala. Ne slažem se sa 
onima koji tvrde da smo odigrali slabo protiv Reala - nezadovoljan je Ranijeri.
Do pre samo nedelju dana na "Mestaji" je sve štimalo, čini se da su narandžasti 
ušli u period krize igre i rezultata, za razliku od Reala koji je, kako se i 
očekivalo, posle serije poraza i loših igara u Primeri konačno krenuo putem 
trijumfa.