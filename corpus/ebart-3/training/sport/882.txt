> Izvor: matf
> Datum: 
> Rubrika: sport
> Naslov: junak nedelje
> Članak:


Jelena Janković, posle   drugog mesta na turniru u Los Anđelesu

Dementijeva: Od Srpkinje možete očekivati sve i svašta. U pojedinim trenucima 
je udarala izuzetno snažno i pogađala viner za vinerom, što je bilo praktično 
nemoguće vratiti

Srpska teniska zvezda Jelena Janković ponovo je zadivila teniski svet. Bez 
obzira na poraz od Jelene Dementijeve (3:6, 6:4, 4:6) u finalu WTA turnira u 
Los Anđelesu, borbenost koju je Jelena Janković prikazala nikog nije ostavila 
ravnodušnim. Načinom na koji je igrala i komunicirala sa publikom tokom meča 
osvojila je srca svih osam hiljada gledalaca na centralnom terenu teniskog 
kompleksa u Karsonu.
Američki mediji jedinstveni su u oceni da je meč između naše igračice i 
Ruskinje Dementijeve bio jedan od najkvalitetnijih i najuzbudljivijih u 37 
godina dugoj istoriji turnira. Jelena Dementijeva imala je samo reči hvale za 
Jankovićevu, kojoj je za konačan trijumf, ipak, nedostajalo malo više snage u 
završnici.    
- Jelena je veoma nepredvidiva igračica. Od nje možete očekivati sve i svašta. 
U pojedinim trenucima je udarala izuzetno snažno i pogađala viner za vinerom, 
što je bilo praktično nemoguće vratiti. Međutim, moja konstantnost u igri 
donela mi je pobedu zbog koje sam izuzetno srećna- izjavila je plavokosa 
Ruskinja kojoj je ovo bio šesti osvojeni turnir u karijeri, posle koga se našla 
na petoj poziciji najnovije WTA rang liste.
Fanatična borbenost i izgaranje za svaku loptu postali si glavno obeležje 
drugog reketa Srbije.
- Želela sam da se vratim u meč po svaku cenu. Svi znaju da sam borac i nisam 
se predavala ni pri rezultatu 0:5 u trećem setu, jer sam sebe ubedila da mogu 
napraviti preokret. Uzeti servis ruskoj teniserki nije bio veliki problem, ali 
su muke nastale kada sam trebala servirati, što se na kraju ispostavilo kao 
presudno za ovaj meč - izjavila je Jelena.
Bez obzira na poraz Jelena je zadovoljna svojim nastupom na ovako jakom turniru 
koji predstavlja uvertiru za poslednji Gren slem u sezoni, koji startuje 28. 
avgusta u Njujorku. Na putu do finala pale su Ana Ivanović i Serena Vilijams i 
to bez izgubljenog seta. 
- Zaista mi je malo falilo za potpuni preokret i najveći trijumf u karijeri. 
Ali ne očajavam zbog toga. Iza mene je sjajna nedelja u kojoj su mi mnogo 
pomogli naši navijači.     
Crnoj seriji iz prvog dela sezone, kada je imala učinak od samo jedne pobede i 
deset poraza, definitivno je došao kraj.
- Bilo je dana kada uopšte nisam želela da treniram. Jednostavno, nisam osećala 
nikakvo zadovoljstvo kada izađem na teren, kao što je to bio slučaj u 
prethodnim sezonama. Sada je situacija mnogo bolja i moja želja za igranjem i 
pobedama se vratila. Sigurna sam da na predstojećem US Openu mogu zabeležiti 
dobar rezultat igrajući protiv najboljih igračica na svetu, jer sam dokazala da 
mogu da se nosim sa svakom teniserkom i da je pobedim- samouverena je 
Jankovićeva, koja je Los Anđelesu zaradila 48.900 dolara. 