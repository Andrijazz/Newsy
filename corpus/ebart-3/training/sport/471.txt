> Izvor: ebart
> Datum: 
> Rubrika: sport
> Naslov: Nebojša Leković, predsednik FS Srbije, zna ko je pokretač sukoba u našoj 
> Članak:

Nebojša Leković, predsednik FS Srbije, zna ko je pokretač sukoba u našoj 
fudbalskoj organizaciji

Predsednik FS Srbije Nebojša Leković, pre nekoliko dana prozvan je od strane 
Milovana Đorića u jednoj TV emisiji, a oštre reči kritike su se odnosile na rad 
i učinak predsednika. Naravno, Leković nije bio zatečen "prozivkom".
- Nisam iznenađen, ali to je čista glupost koju je Đorić izrekao. Nedavno, na 
Skupštini FSS izveštaj o mom mandatu i radu prihvaćen je bez rezerve. 
Jednoglasno! U protekle tri godine fudbalski sport u Srbiji, samim tim i 
državnoj zajednici, napravio je krupan korak ka punoj afirmaciji. Posle 
nekoliko godina stagnacije i naša fudbalska reprezentacija je odlično 
startovala u kvalifikacijama za SP u Nemačkoj, mladi su osvojili drugo mesto na 
finalnom turniru prvenstva Evrope...
Pa gde je onda problem?
- Zna se, u glavi. Đorić je tip kome odgovara haos, nerad, improvizacija. On 
neprestano napada. Večito je u gardu, da se bokserski izrazim. Ja ne 
dozvoljavam da se neko na taj način "prazni". Ne na meni.
FS Beograda, odnosno Zvezda i Partizan, kandidovali su Zvezdana Terzića za 
predsednika FS Srbije. Ko će stati iza Vas?
- Prvo, smatram da je dobro imati više kandidata za tu funkciju. Druga je stvar 
što se ovde "glasačka mašina" podelila na one koji su za to da se gradi, i onu 
drugu koja je za razgrađivanje.
To bi konkretnije značilo?
- Ova druga opcija je takva da nju interesuje samo rasprodaja, destrukcija. 
Svega. Za vreme mog mandata 1.400 klubova u Srbiji dobilo je nove prostorije, 
sredstva da renoviraju igrališta, prostorije, stabilizovali su se...
Beograd se, znači, opredelio?
- Da se razumemo, ni Beograd nije bio jedinstven, ali se na kraju tako 
predstavilo javnosti. Postoje, međutim, i drugi regioni u Srbiji koji će 
sagledati stanje, uvideti kako će se raditi. Od njih zavisi na neki način 
budućnost fudbalske Srbije.
A od Milovana Đorića?
- Od takvih samo šteta. Ako krenemo unazad nekoliko godina, ko je bio generator 
sukoba u ovom sportu? I u Srbiji i šire. Opcija koja mora da dobije poverenje u 
Srbiji je ona koja se opredelila za stvaranje igrača, klubova, trenera... Đorić 
je zlo koje traje. Predugo!
Znači li to da Vi imate uporište u regionima van Beograda?
- Rekoh već, mislim da će se regioni prikloniti ovom delu naše fudbalske 
politike koji haosu pretpostavlja rad, red i čiste odnose. Opet podvlačim, 
nemam ništa protiv Terzića. Ukoliko dobije većinu i u ostalom delu Srbije, ja 
ću mu poželeti sreću u radu. Naravno, voleo bih u tom slučaju da nastavi tamo 
gde sam ja stao. Ali, mesto je osetljivo, stalno pod pritiskom i, što je 
najvažnije, uvek ima onih koji "mute vodu". Neko jer bez toga ne može, drugi 
jer imaju neke svoje ambicije i kombinacije, ili su, blago rečeno, pioni u 
nečijim rukama.
Dani odluke su sve bliži. Do početka sledeće nedelje će biti održane Skupštine 
regionalnih fudbalskih saveza, a za 22. januar i izborna Skupština FS Srbije.