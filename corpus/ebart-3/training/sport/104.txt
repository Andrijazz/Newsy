> Izvor: matf
> Datum: 
> Rubrika: sport
> Naslov: San Antonio poveo protiv DŽu NJersija (1-0)
> Članak:


Prva finalna utakmica počela je - baš kao finalna: tvrdo, neizvesno, "merkao" 
se protivnik. Ali sve se promenilo, i to brzo. Četvrti najmlađi igrač u 
finalnoj seriji Toni Parker "povukao" je Sparse u trećoj deonici i uz sjajnog 
Dankana i "admirala" Robinsona, poslednja deonica bila je samo formalnost.
- Jedna loša četvrtina u plej-ofu može da vas sahrani, a nas je ubila treća - 
rekao je trener Netsa, Bajron Skot.
Tim Dankan se ponovo deklarisao kao neprikosnoveni MVP lige. Odmarao se u prvom 
poluvremenu, ali je u drugom dominirao i sa ukupno 32 poena, 20 skokova, šest 
asistencija, sedam blokada i tri ukradene lopte potpuno demoralisao Netse, koji 
jednostavno nisu imali šanse.
- Bilo je zaista važno da dobijemo ovu utakmicu. Međutim, pritisak će biti još 
veći na sledećoj utakmici. Želimo da putujemo u NJu DŽersi sa 2-0 - rekao je 
najbolji igrač utakmice Tim Dankan. Koliko je moćan najbolje svedoči izjava 
DŽejsona Kida:
- Pošaljite Dankana u staru dvoranu, dok mi ovde igramo u novoj.
Pomalo neočekivanu podršku pod obručima imao je od vremešnog Dejvida Robinsona. 
Veliki posao odradio je i mladi Francuz, Toni Parker. Potpuno je zaustavio 
DŽejsona Kida, dušu i motor Netsa.
- Igrati protiv najboljeg plejmejkera u ligi zahtevalo je da pružim više od 
svojih mogućnosti - zadovoljan je bio Parker.
S druge strane, Kid nije bio previše raspoložen za priču:
- Nema izgovora za moju očajnu partiju.
Netsi su posle deset vezanih pobeda u plej-ofu doživeli poraz, a Sparsi 
potvrdili ono što svi već znaju - daleko je Istok od Zapada.