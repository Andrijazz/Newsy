> Izvor: ebart
> Datum: 
> Rubrika: sport
> Naslov: DOPING AFERA U AMERICI OKO NOVOG STEROIDA "THG" VEĆ UZIMA ŽRTVE
> Članak:

DOPING AFERA U AMERICI OKO NOVOG STEROIDA "THG" VEĆ UZIMA ŽRTVE

Ovo je tek bio prvi test, ne mora da znači da će tako biti i posle drugog - 
ubeđen je Čembersov trener Remi Korčemni

TEK što je buknula doping afera neslućenih razmera u SAD, pala je prva žrtva. 
"Čast" da otvori sezonu "lova na veštice" ima britanski atletičar Dvejn 
Čembers, jedan od najboljih evropskih sprintera, koji trenira u Americi, gde je 
i došao u kontakt sa doskoro nepoznatim anaboličkim steroidom "THG" 
(tetrahidrogestrinon). 
Ukoliko i drugi test bude pozitivan, Britanac će biti suspendovan na dve godine 
sa svih takmičenja, a njegovoj zemlji biće oduzeta srebrna medalja na 4h100 
metara sa poslednjeg SP u Parizu.
- Javnost ne bi smela da prihvati ovo zdravo za gotovo, kao rešen slučaj. Ovo 
je tek bio prvi test, ne mora da znači da će tako biti i posle drugog. Valjda i 
dalje važi pravilo da je svako nevin dok se na sudu ne dokaže da je kriv - grmi 
po javnosti Čembersov trener, Ukrajinac Remi Korčemni. 
Nadomak San Franciska pre desetak dana otkrivena je laboratorija u kojoj se 
radilo na razvoju anaboličkog steroida "THG", koji je koristio veliki broj 
američkih sportskih zvezda. Za danas je zakazano saslušanje pred Federalnim 
sudom San Franciska: Merion DŽons, Tima Montgomerija, Keli Vajt, Kevina Tota, 
bezbol asova Berija Bonda i DŽejsona Đambija, nekoliko igrača američkog 
fudbala... čija su imena pronađena u laboratoriji na listi korisnika. 
Razlog zbog kojih su ove super-zvezde pomagale na razvoju, a verovatno i 
koristile "THG" je nemogućnost da se otkrije na uobičajenim doping-testovima.