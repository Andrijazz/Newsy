> Izvor: ebart
> Datum: 
> Rubrika: sport
> Naslov: Igor Duljaj, fudbaler Šahtjora i plavih
> Članak:

Igor Duljaj, fudbaler Šahtjora i plavih

"Siguran sam da ćemo se ne samo kvalifikovati za Svetsko prvenstvo već i 
pokazati da zaista mnogo vredimo"

Ljudi iz Gore u Metohiji poznati su po ponosu i poštenju, čestitosti i 
druželjubivosti. Nisu im na odmet ni razni zanati, poput pekarskog ili 
poslastičarskog, u kojima su vrhunski majstori, ali leži im i sport, naravno i 
fudbal. Dao je ovaj kraj jednog Fahrudina Jusufija (Partizan, Ajntraht) i 
njegovog sina Sašu (Hamburger, Šalke), zatim Memišija iz Galenike, danas Nuhija 
(Zeta)... i Igora Duljaja (26), reprezentativnog vezistu ukrajinskog Šahtjora 
iz Donjecka, a pre toga nezamenljivog člana beogradskih crno-belih.
- Kada je kralj Petar Prvi uputio poziv Gorancima da pođu u severne krajeve, 
moj deda Pera odlučio je da se zaputi prema unutrašnjosti Srbije. Skrasio se u 
Topoli, gde je otvorio pekaru i gde se kasnije moj otac Nikola oženio mojom 
majkom Đinom. Vremenom su se rodili braća Nenad i Joakim, sestra Irena i ja - 
upoznaje nas najpre Igor sa porodičnim stablom.
- Počeo sam sa 11 godina u petlićima. Zatim, za sedam leta, prošao pionire, 
kadete i omladince. Boje najbolje ekipe branio sam pet sezona i u tom periodu 
odigrao preko 250 utakmica, od toga 165 prvenstvenih. Trenirali su me Matekalo, 
Radaković, Tumbaković, Rašović, Damjanović, Ćosić, Ješić, pa opet u prvom timu 
Tumbaković, a na kraju i Mateus.
Pre dve sezone se otisnuo put Ukrajine.
- Imao sam u to vreme mnogo ponuda za odlazak u inostranstvo. U dogovoru sa 
Partizanom odlučio sam se za Šahtjor i nisam pogrešio. Klub je odlično 
organizovan, grad Donjeck je sa milion i po stanovnika rudarski i metalurški 
gigant Ukrajine, a tu su i Zvonimir Vukić i Nenad Lalatović. Uz njih dvojicu 
sve se lakše podnosi, pa i trenuci nostalgije za porodicom i otadžbinom.
Kakav je u klupskom, isti je i u reprezentativnom dresu. Iza Igora su 29 mečeva 
za najbolju plavu selekciju.
- Najveća mi je želja da se plasiramo na SP 2006, jer ova generacija to i 
zaslužuje. Ne samo što sam siguran da će nam to poći za rukom, već sam uveren 
da ćemo u Nemačkoj, kada za to bude došlo vreme, pokazati šta znamo i koliko 
vredimo. A vredimo mnogo - sa mnogo optimizma zaključio je Igor Duljaj.