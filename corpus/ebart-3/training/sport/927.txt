> Izvor: ebart
> Datum: 
> Rubrika: sport
> Naslov: ČUVENI KONDICIONI TRENER VALTER DI SALVIO ODRŽAO PREDAVANjE
> Članak:

ČUVENI KONDICIONI TRENER VALTER DI SALVIO ODRŽAO PREDAVANjE

Kada sam dolazio u Mančester, odmah sam tražio da svaki igrač dobije po 
najmoderniji bicikl za trčanje i da se izgradi bazen sa kamerama - kaže poznati 
stručnjak

NAŠI treneri imali su juče jedinstvenu priliku da se do detalja upoznaju kako 
se pripremaju fudbaleri Mančester junajteda. Čuveni kondicioni trener Valter di 
Salvio, održao je predavanje na katedri Srpske trenerske škole, gde je 
pedantno, do detalja pričao svoja iskustva iz Lacija, Real Madrida i Mančester 
junajteda, tima u kojem radi poslednje tri godine. 
Izlaganje je bilo stručno, iz više oblasti: fizičke pripreme ekipe, oporavka 
igrača i sprečavanja povreda. 
Nije bilo pikanterija i detalja o tome kako napore podnose Bekam, Runi ili 
Kristijano Ronaldo. U prvom planu su bili statistika, metodi rada, programi i 
šeme. Kada je Di Salvio rekao kako preporučuje igračima da rade posebne vežbe, 
jednom nedeljno u svojim bazenima, naši treneri su se slatko nasmejali. 
Italijan je brzo ukapirao u čemu je štos.
- U velikim klubovima je sve maksimalno. Kada sam dolazio u Mančester, odmah 
sam tražio da svaki igrač dobije najmoderniji bicikl za trčanje i da se izgradi 
bazen sa kamerama, da bi igrači mogli da vide šta rade. To su normalne stvari - 
kaže Di Salvio. 
Treneri su odmah u šali predložili direktoru škole Milovanu  Đoriću da i on na 
Zlatiboru napravi nešto slično.
Jedna od čuvenih "terapija" Di Salvija za sve igrače posle utakmice je - 
"kupanje" u ledu do grla, pet do sedam minuta. Siniša Mihajlović, naš čuveni 
eks - fudbaler, odmah je rekao da se on ne nikad ne bi brčnuo u nečem sličnom.
Italijan je izneo svoj kritičan stav prema letnjim turnejama velikih klubova po 
Aziji i Americi.
- Te turneje donose veliki novac, ali nisu dobre za igrače i adekvatnu 
pripremu. Ekipe zbog toga imaju česte padove, ostaju bez trofeja kao i novca - 
smatra Di Salvio.