> Izvor: matf
> Datum: 
> Rubrika: sport
> Naslov: Predsedniku Skupštine RS CG izglasano nepoverenje
> Članak:


Novi izbori 6. oktobra a onda slede pregovori sa delegacijom Srbije 

Skupština Rukometnog saveza Crne Gore je glasovima 12:7 smenila predsednika 
Rada Đurđića koji je konačno ostao i bez poslednje funkcije u našem nekada 
trofejnom sportu. Iznenadnu inicijativu za smenu pokrenuo je Nikola Petrović, 
direktor Budućnosti.

- Očigledno je da u crnogorskom rukometu imamo probleme koji dugo traju i koji 
se ponavljaju. Rade Đurđić je uvek sebe stavljao u prvi plan kada je nešto 
dobro urađeno, a za greške je optuživao druge - rekao je Petrović.
Crna Gora je za 6. oktobar zakazala vanrednu Skupštinu gde će biti izabrani 
novi članovi Upravnog odbora, kao i delegacija koja će pregovarati sa Srbijom 
oko sređivanja odnosa u organizaciji na nivou državne zajednice.
- Dobili smo pismo iz RSCG u kojem su nas obavestili da je Đurđić smenjen. 
Takođe, zamolili su nas i za odlaganje početka takmičenja u Superligi i prvim 
ligama do konačnog dogovora dva saveza - izjavio je Boža Đurković, generalni 
sekretar RS Srbije.
Očekuje se da će za ponedeljak biti zakazan i sastanak Upravnog odbora RS 
Srbije, a takmičenje bi trebalo da, umesto 9. oktobra, počne nedelju dana 
kasnije.
U ovom trenutku samo može da se nagađa ko će biti novi predsednik RS CG. Jedino 
je sigurno da to neće biti Nikola Petrović, koji je odbio kandidaturu.
Odlazak Đurđića predstavlja i siguran znak da će se u sezoni 2004/05. igrati 
zajednička liga na čemu insistira i EHF. 
Za smenu Đurđića glasali su Pljevlja, Mornar, Budućnost (muška ekipa), Budva, 
Rudar, Sedmerac, Budućnost Monet, Biseri, Autoreks, Gorica, Devetka i trenerska 
organizacija, dok su protiv bili Lovćen, Berane, Cepelin, Podgorica, 
Danilovgrad, Nikšić i sudijska organizacija. Uzdržan je bio predstavnik Kotora.