> Izvor: matf
> Datum: 
> Rubrika: sport
> Naslov: MADRIDSKA ŠTAMPA NE ZABORAVLjA SEDAM GODINA OD SEDME EVROPSKE KRUNE REALA
> Članak:


Golom Predraga Mijatovića "kraljevski klub" je 20. maja 1998. osvojio titulu 
posle 32 godine i to je bio povod za brojne intervjue sa našim doskorašnjim 
reprezentativcem 

OD STALNOG DOPISNIKA
barselona

KAD nema novih titula, dobre su i stare. Madridska štampa nije propustila 
priliku da veoma vidno obeleži 20. maj, dan u kojem je Real Madrid osvojio Ligu 
šampiona 1998, posle 32 godine čekanja. Junak pobede nad Juventusom u 
amsterdamskoj "Areni" bio je Predrag Mijatović, danas 36-godišnjak, na startu 
nove karijere fudbalskog menadžera.
- Došao sam poslom, ali i zbog madridskih medija koji su tražili intervjue 
povodom sedmogodišnjice osvajanja Lige šampiona. Taj 20. maj mi nekako dođe kao 
drugi rođendan -kaže Mijatović, dok mu iz glasa izbijaju zadovoljstvo i ponos 
što je tako važan deo istorije najslavnijeg kluba na svetu. - Bila je to jedna 
vrlo komplikovana sezona u kojoj nam se svašta dešavalo... Prvo su navijači 
protiv Borusije srušili jedan gol, utakmica je kasnila dva časa i strahovali 
smo da će nas UEFA možda izbaciti iz takmičenja. Posle smo izgubili sve šanse u 
prvenstvu i morali smo da stavimo sve karte na Ligu šampiona, koja se na 
"Bernabeu" čekala od 1966. kada je Real pobedio Partizan u onom briselskom 
finalu... 
Protiv Bajerna u prvom polufinalu Peđa je zaradio povredu i nije igrao revanš, 
saigrači su ga tešili da će "finale biti njegovo", a Fernando Sans je prorekao 
da će Real da pobedi golom Mijatovića...
- Zato sam, kada sam postigao gol, trčao kao lud prema njemu... 
"As" je objavio ceo "film", seriju slika pobedosnog gola, a Peđa kaže da se i 
danas "naježi kad vidi akciju na televiziji": 
-Sećam se svakog detalja. Roberto Karlos je šutirao, lopta se odbila od nekoga, 
bio sam u petercu, sam, ali sam osećao dah Montera iza mene... Odlučio sam se 
da driblam Perucija, otišao sam ulevo, ali sam onda shvatio da ću morati da 
šutiram levom nogom koja mi je, ipak, bila znatno slabija... Dilema je bila 
plasirati po zemlji ili podići loptu. U magnovenju sam odlučio da je podignem i 
ispalo je - savršeno. U čitavoj Ligi šampiona nisam postigao ni gol, ali mi se 
sve vratilo tim pogotkom, koji je obeležio moju karijeru!