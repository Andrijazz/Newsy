> Izvor: ebart
> Datum: 
> Rubrika: sport
> Naslov: Napadači Čelzija i Fejenorda trenirali u Sportskom centru Teleoptik
> Članak:

Napadači Čelzija i Fejenorda trenirali u Sportskom centru Teleoptik

Partizan je juče mogao da se pohvali kako sigurno ima jedan od najjačih timova 
u istočnoj Evropi, tako će da bude i narednih desetak dana: Napadač Čelzija 
Mateja Kežman i centarfor Fejenorda Danko Lazović trenirali su juče sa 
crno-belima u Zemunelu, gde će održavati formu do reprezentativnih duela A i 
mlade selekcije protiv odgovarajućih sastava Belgije, koji će biti odigrani 3. 
i 4. juna u Novom Sadu i na Marakani.
Za razliku od Danka Lazovića, koji nije bio raspoložen za razgovor sa 
novinarima, Mateja Kežman je izašao medijima u susret.
- Stigao sam u zemlju prethodne sedmice i treniraću sa Partizanom do utakmice 
sa Belgijom - kaže Mateja Kežman. - Imam malu povredu primicača i zbog toga sam 
ranije napustio treninge Čelzija. Nadam se da će do utakmice sa Belgijom sve 
biti u redu, da se spremim što je bolje moguće. Radio sam prvo individualno, 
ali potrebni su mi treninzi kao što ih ima Partizan. Taj meč nam puno znači, 
razmišljam o tom duelu još od utakmice sa Španijom.
Svakako da je posebno interesantno da li će Kežman nastaviti saradnju sa 
Murinjom.
- Sezona je bila sjajna što se tiče tima. Mislim da sam prvi Srbin koji je 
osvojio Premijer ligu i na to sam ponosan, bez obzira što sam retko ulazio u 
igru. Ali, želim više, žao mi je što nisam dobio pravu šansu. Razgovarao sam sa 
Murinjom i njegova je ideja da ostanem u klubu. Mislim da sam mu odradio sjajan 
posao, jer nije lako nađi igrača ovih kvaliteta koji će da mu odrađuje taj 
ružniji deo posla. Imam ugovor sa Čelzijem na još tri godine, videćemo.
Kežman nikada nije krio da je nezadovoljan sedenjem na klupi u Čelziju, ali još 
uvek ne može da potvrdi da li će možda zaigrati u nekom klubu na pozajmicu 
(štampa je pominjala PSV i Partizan).
- Klupa podjednako žulja i u Dobanovcima i u Čelziju. Ali, uspeo sam da 
promenim svoj mentalitet, pa to malo lakše podnosim nego ranije. Što se tiče 
pozajmice, još uvek je sve otvoreno, interesovali su se mnogi klubovi. 
Videćemo. Za sada sam u Čelziju 99,9 odsto. PSV je moja druga kuća i možda se 
jednog dana vratim tamo, ali trenutno je ta opcija nemoguća. Kada je reč o 
Partizanu, to je moj klub i voleo bih da u crno-belom dresu jednog dana završim 
karijeru - zaključio je Kežman i ostavio otvoreno pitanje gde će nastaviti 
karijeru.