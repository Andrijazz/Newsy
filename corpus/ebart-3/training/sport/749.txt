> Izvor: ebart
> Datum: 
> Rubrika: sport
> Naslov: komentar
> Članak:

komentar

Velimir Gašić  trener košarkaša Vojvodine

Stigli smo do velike pobede protiv favorizovane Olimpije u 20. kolu Gudjir 
lige, koja dobija na značaju ako se zna da Ljubljančani imaju izvanredan tim 
pravljen po standardima Evrolige. Pošto smo u prethodnom periodu imali dosta 
pehova bilo je vrlo značajno da slavimo u ovom duelu kako bismo ostali u grupi 
timova koji se bore za plasman na finalni turnir u Sarajevu.
Sigurno da je Vojvodina, na osnovu onoga što je do sada prikazala, zaslužila da 
se nađe na završnici, mi smo trijumfovali u gostima nad Cibonom i Bosnom, zatim 
slavili protiv tri Evroligaša što su činjenice, ali spletom raznoraznih 
okolnosti na tabeli još nismo među prvih osam. Razlog tome jeste to što smo u 
velikom broju mečeva onemogućeni da pobedimo! Zato umesto o ULEB kupu sada 
razmišljamo o fajnal ejtu.
Moja ekipa je sastavljena od velikog broja mladih igrača. Jedini uz FMP u našoj 
zemlji nemamo strance, međutim susretao sam se sa malerima kroz povrede igrača, 
koje će verujem izostati u Superligi. Probaćemo u našoj eliti da održimo nivo 
dobrih rezultata lepom igrom i atmosferom. Cilj je plasman među prvih četiri, 
pet i učešće u Gudjir ligi naredne godine.
Imponuje mi i veoma mi je drago što sam sa Novosađanima usred sezone produžio 
saradnju do 2008, što nije čest slučaj, ali bi trebalo da bude primer ostalim 
klubovima koji bi morali da poštuju učinak mojih kolega. Trenerski posao nosi 
turbulentna svojstva, za mene je rad osnov svega, a produžetkom ugovora na 
obostrano zadovoljstvo dobio sam potvrdu od uprave Vojvodine koja prepoznaje 
moj rukopis.