> Izvor: ebart
> Datum: 
> Rubrika: sport
> Naslov: MLADI REPREZENTATIVAC MILOŠ MARIĆ OČEKUJE USKORO SELIDBU U CRVENU ZVEZDU
> Članak:

MLADI REPREZENTATIVAC MILOŠ MARIĆ OČEKUJE USKORO SELIDBU U CRVENU ZVEZDU

Smatram da za Evropu ima vremena, ali konačnu odluku doneće ipak predsednik 
Zete Radojica Božović

PERFEKTAN pregled igre, precizne asistencije, sjajan šut... Ovo su neke od 
odlika koje krase momka koji podseća pojavom i umećem na Dragana Stojkovića. I 
baš "jedan Piksi", potreban je Crvenoj zvezdi. Da kreira pobede, da da poseban 
šmek, zamajac mašini, pogotovo na putu do Lige šampiona. Biser je zasijao na EP 
u Nemačkoj i postao prvi "pik" prelaznog roka. Miloš Marić (22 godine) na 
Zlatiboru čeka rasplet...
- Nisam nimalo nervozan. Odmaram se i čekam poziv na koju stranu da krenem. 
Meni je Beograd blizu, a Crvena zvezda u srcu od rođenja. To ne krijem i uvek 
sam sanjao da će doći trenutak da dobijem poziv sa "Marakane" - istakao je 
Marić.
- Predstavnici dva kluba su već razgovarali?
- Moj stav je poznat: hoću da obučem crveno-beli dres i smatram da za odlazak u 
Evropu ima vremena. Treba prvo da ovde kod nas osvajam trofeje, dobijam 
derbije... Za nas mlađe to je opsesija i put kojim treba ići, a novac će doći, 
nikada neće pobeći. Meni je važno da zadovoljim prevashodno dušu i igram za 
voljeni klub.
- Da li će se to ostvariti?
-  Verujem da ću zakoračiti na "Marakanu", da zajedno krenemo u Ligu šampiona. 
Razgovarao sam sa predsednikom Zete Radojicom Božovićem, koji mi je rekao da se 
strpim, mada vreme sporo prolazi.
- Do konačne odluke predstoji odmor?
- Malo sam u Mačkatu kod rodbine, možda malo skoknem do mora, da se rashladim, 
uveren da će poziv značiti dolazak u redove šampiona, pošto koliko znam, oba 
kluba imaju interes, a za mene bi to bio veliki korak napred u karijeri.
- Dva saigrača iz Zete prelaze u Partizan?
- Brnović i Petrović su uskoro na suprotnoj strani. Voleo bih da budemo ljuti 
rivali - zaključio je Marić.
Koferi su spakovani, karta je čekirana u jednom pravcu, a Miloš Marić daje 
prednost Crvenoj zvezdi. Odlučiće foto-finiš.
Foto N. Paraušić