> Izvor: matf
> Datum: 
> Rubrika: sport
> Naslov: Dušan Bajević, trener Crvene zvezde, nije krio zadovoljstvo posle pobede u 
> Članak:

Novom Sadu, ali ni tugu zbog produžene liste povređenih igrača.
- Pantić i Gaj su morali ranije da završe utakmicu. U ovom trenutku ne mogu da 
kažem koje težine su povrede, ali znam samo da Pantić ima problema s kolenom, 
dok je Gaj istegao mišić. Što se tiče utakmice, očekivao sam težak otpor 
domaćina, što se i obistinilo. Mi smo mogli ranije da postignemo gol, ali i 
posle vođstva mogli smo ranije da osiguramo pobedu. Ovako, dozvolili smo da 
utakmica bude neizvesna do poslednjeg sudijinog zvižduka. Ipak, posle svega 
mogu biti zadovoljan onim što se desilo na terenu, jer smo osvojili važne 
bodove u prvenstvu - konstatovao je Bajević.
Milovan Rajevac, trener novosadskog prvoligaša, bio je zadovoljan igrom tima, 
ali ne i ishodom meča.
- Nama su bodovi bili preko potrebni. Probali smo da iznenadimo šampiona države 
i iz kontranapada smo tražili šansu, međutim, gola u mreži protivnika nije 
bilo. Mnogo mi je žao što smo ostali bez boda, a krivicu zbog primljenog gola 
ne mogu da svalim na golmana - istakao je Rajevac.
Dušan Đokić, najbolji strelac Crvene zvezde, rešio je utakmicu u Novom Sadu.
- Drago mi je što smo pobedili tradicionalno neugodnog protivnika kojem smo se 
na neki način revanširali za poraz od prošle godine. Očekivao sam da će golman 
Kahriman pogrešiti prilikom skoka u duelu sa mnom, tako da sam bez problema 
rešio akciju. Prethodna pauza nam je dobro došla da konsolidujemo redove, a 
verujem da ćemo nastaviti pobedonosnu seriju.
Dejan Milovanović, kapiten crveno-belih, po mišljenju mnogih bio je najbolji 
akter meča.
- Nismo briljirali na terenu, ali smo osvojili važne bodove, što je mnogo 
bitnije u prvenstvu. Ostali smo na čelu tabele, a nadam se da ćemo kao lideri i 
okončati ovu godinu - konstatovao je Milovanović.