> Izvor: ebart
> Datum: 
> Rubrika: sport
> Naslov: DVADESET SEDMO KOLO FUDBALSKOG ŠAMPIONATA SRBIJE I CRNE GORE
> Članak:

DVADESET SEDMO KOLO FUDBALSKOG ŠAMPIONATA SRBIJE I CRNE GORE

Radnički - Crvena zvezda 0:1 (0:0). - Jedini pogodak postignut u 77. minutu. - 
Gosti teško došli do pobede

Čudo se nije dogodilo na stadionu kod Studentskog grada. Zvezda je vratila 
samopuzdanje pobedom protiv domaćina Radničkog 1:0 (0:0), i sada u mnogo boljoj 
atmosferi čeka odlučujući susret u polufinalu Kupa protiv Partizana na svojoj 
"Marakani" u sredu, 11. maja.

Domaćin je strategiju gradio na pretpostavci da će Crvena zvezda igrati 
rasterećena bez imperativa pobede, jer im jučerašnja utakmica rezultatski nije 
mnogo značila, i biti više okrenuta susretu sa Partizanom.

Trener Nebojša Vučićević više je pažnje posvetio odbrani svoga gola, pa je 
ispred golmana Adamovića napravio pravi bedem i iz kontranapada pokušavao da 
iznenadi velikog rivala. Ovakva taktika funkcionisala je sve do 77. minuta, 
kada je Zvezda napravila pravu akciju. Pantelića je uposlio po levoj strani 
Prović, usledio je dobar centaršut, na pravom mestu u šestnaestercu bio je 
Žigić koji je za korak bio brži od svog čuvara Obradovića i poslao loptu u 
mrežu, odlučivši tako pobednika u ovom dosta uzbudljivom, ali prosečnom meču u 
kojem su gosti igrali ispod očekivanja.

Domaćin je pružio maksimum, njegovi fudbaleri se nisu štedeli na terenu, borili 
su se bespoštedno za svaku loptu, a što nisu ostvarili bolji rezultat, krivicu 
snosi njihov igrač Anđelković koji je 68. minutu imao idealnu šansu iz koje 
nije uspeo da postigne gol, i vereovatno odlući pobednika.

Prvo poluvreme proteklo je u terenskoj inicijativi Crvene zvezde koja je u 
početku stvorila dve vrlo povoljne šanse, ali su Pantelić u 7. i Duljaj u 16. 
minutu slabo šutirali. Domaći su na srdini terena vodili veliku bitku sa veznim 
igračima Zvezde, koji su često igrali bez plana a njihovi centaršutevi bili su 
lak plen odlične odbrane Radničkog. Sporna situacija u tom delu igre desila se 
u 35. minutu. Fudbaleri Radničkog iz jednog kontranapada ubecili su loptu u 
šesnaesterac gostiju, sudija Jeknić svirao je prekršaj napadača Jeremića nad 
odbrambenim igračima Crvene zvezde tek kada je lopta došla do slobodnog 
Radovanovića koji je imao otvoren put ka golu.

U drugom poluvremenu gledali smo bolju igru, jer se domaćin otvorio i pokušao 
da osmišljenim akcijama napadne gol Ranđelovića. Uspostavio je ravnotežu, a 
glavna bitka vodila se i dalje na sredini terena. Plod bolje igre domaćina 
rezultirao je i šansom utakmice koju je imao Anđelković. Posle jedne dubinske 
lopte našao se sam u šesnaestercu gostiju uspeo da šutira prema golu , ali je 
neko od odbrane gostiju izblokirao njegov udarac. Lopta sezatim ponovo vratila 
do njega i čini nam se ovog puta bio je još u povoljnijoj situaciji, ali je 
njegov jak udarac Ranđelović izvanrednom intervencijom uspeo da odbrani. U ovom 
delu utakmice i Žigić je imao odličnu šansu ali je nije iskoristio. Treba reći 
da je poslednju šansu da izjednači rezultat i tako spasi makar bod imao napadač 
domaćina Janković koji je u 87. minutu uputio udarac sa ivice šesnaesterca ali 
je lopta završila u naručju Zvezdinog golmana.

Ovoj utakmici prisustvovao je i predsednik Fudbalskog saveza Srbije i Crne Gore 
Dragan Stojković.

Stadion: Radničkog kraj Studentskog grada. Sudija: Jeknić (Beograd). Gledalaca: 
2.500. Strelac: Žigić u 77. minutu za Crvenu zvezdu. Žuti kartoni: Pavlović 
(Radnički) i Đorđević (Crvena zvezda).

RADNIČKI JUGOPETROL: Adamović 7, Useni 6,5 /od 76. Stanisavljević -), Janković 
7, Pavlović 7,5, Marjan 6, Anđelković 6,5 (od 71. Ninković -), Obradović 7, 
Radovanović 7, Jeremić 6,5 (od 79. Stepanović -), Lovrić 7,5, Petrović 7. 
Trener: Vučićević.

CRVENA ZVEZDA: Ranđelović 7, Dudić 7, Luković 6,5, Đorđević 7, Milovanović 7, 
Kovačević 6,5, Đokaj 5,5 (od 69. Perović -), Janković 5,5 (od 68. Mudrinić -), 
Krivokapić 6,5, Žigić 7, Pantelić 6 (od 79. Bogavac -). Trener: Dostanić.

Igrač utakmice: Lovrić (Radnički).