> Izvor: matf
> Datum: 
> Rubrika: sport
> Naslov: U SUSRET 34. ŠABAČKOM PLIVAČKOM MARATONU 
> Članak:


Direktor smotre Vojislav Mijić: "Tražimo najboljeg u trci rekom Savom od Jarka 
do Šapca na stazi dugoj 19 kilometara" 

U Šapcu su uveliko počele pripreme za organizovanje 34. plivačkog maratona 
"Jarak - Šabac" u dužini od 19 kilometara, zakazanog za 3. avgust. Zapravo, 
biće toga dana tri maratonske plivačke trke s pratećim kulturno-umetničkim 
sadržajima, a kompletna priredba je već upisana u kalendar FINA, jer je svet 
uveliko shvatio da je Šabac kadar da okupi i ljude i takmičare za velika dela. 

Istovremeno, Skupština opštine Šabac planira da ovo takmičenje "uđe" i u 
Svetski kup FINA, jer za to ispunjava u svakom pogledu sve opšte i "posebno" 
uslove. 

 
Vojislav Mijić  

- Želja nam je da ove godine dovedemo plivače iz desetak zemalja i da nam 
takmičenje po svemu poprimi svetske razmere. Očekujemo oko 40 maratonaca za 
glavnu trku i još više od stotinu njih za "mini maraton". Glavna trka je na 
stazi od Jarka do Šapca u dužini od 19 kilometar, a "mini" takmičenje ima stazu 
dugu četiri i po kilometra - kaže direktor Šabačkog plivačkog maratona Vojislav 
Mijić, naš legendarni maratonac poznat po činjenici da je u Ginisovu knjigu 
rekorda ušao po tri osnova: godine 1992. preplivao je stazu od Sremske 
Mitrovice do Beograda Savom od 139 kilometara za 36,5 sati. Potom je savladao 
relaciju od Vukovara do Beograda Dunavom od 165 kilometara za 23 sata i 58 
minuta, i, najzad, uspeo je da "pluta" od Apatina do Beške Dunavom punih 175 
kilometara za 28 sati i 12 minuta. "Usput" je dva puta bio i nadomak 
preplivavanja Lamanša, ali su mu vremenski (ne)uslovi onemogućili i taj 
zasluženi podvig. 

Za pobednike avgustovskog Šabačkog plivačkog maratona obezbeđene su primamljive 
nagrade. Za prvo mesto u muškoj i ženskoj konkurenciji obezbeđeno je po tri 
hiljade evra, a ukupni nagradni fond iznosi 15.000 evra. 

Inače, prijave sa svih strana već stižu. Po svemu sudeći, dan posle Svetog 
Ilije bićemo svedoci velikog plivačkog maratonskog spektakla. A, Šabac je kadar 
da ga učini nezaboravnim po besprekornoj organizaciji.