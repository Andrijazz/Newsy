> Izvor: ebart
> Datum: 
> Rubrika: sport
> Naslov: Najbolji fudbaler sveta dodatno radi na poboljšanju kondicije
> Članak:

Najbolji fudbaler sveta dodatno radi na poboljšanju kondicije

Pre izlaska sunca najbolji igrač sveta i njegov lični trener svakodnevno odlaze 
25 kilometara van grada kako bi na miru obavili jutarnji futing

Cik zore na plaži Kastel de Fel u Barseloni. Dvadeset pet kilometara od 
gradskog jezgra, daleko od vreve, ljudi koji započinju običan radni dan u 
Španiji.
Čovek na obali. Odmara uz šljapkanje talasa. Pored njega lopta. U zimskoj 
svežini jutra samo njegovo povremeno skakutanje po pesku remeti tišinu. Toliko 
je tiho da se može čuti i štoperica koju njegov trener s vremena na vreme 
uključuje i zadovoljno konstatuje:
- Bravo, Roberto, bravo!
Roberto iz uvoda je u stvari Roberto des Asis ili svetu poznatiji kao 
Ronaldinjo. Fudbalski mag Brazila, blago Barselone. Svako jutro pre sunca bira 
ovaj pusti deo plaže kako bi se, daleko od očiju znatiželjnika, posvetio radu. 
Njegov trener Joakim Valdamar Gonkalvas Garsija otkriva o čemu se zapravo radi:
- Ronaldinjo želi da poboljša kondiciju kako bi apsolutno spreman dočekao 
Mondijal u Nemačkoj. Ustaje noću i dolazimo ovamo pre izlaska sunca. Normalno 
je što je izabrao ovo mesto s obzirom na to da ne bi imao mira ako bi džogirao 
negde u parku jer ga svi prepoznaju. U to vreme plaža je pusta, idealno mesto 
za rad - kaže Garsija.
Trening plus sastoji se od džogiranja i "volejbola", fudbala na pesku koji 
isključuje korišćenje ruku. Povrh svega, Ronaldinjo redovno ispunjava svoju 
kvotu treninga u kampu Barselone, a priča o neobičnoj posvećenosti profesiji 
otišla je i preko Atlantika. Stigla je do čelnika FS Brazila kojima je drago 
što se njihov reprezentativac posvetio odbrani svetskog kupa osvojenog pre 
četiri godine u Japanu i Južnoj Koreji.
- Nismo imali nikakva saznanja o tome da Ronaldinjo posebno trenira. Takva 
stvari ne znamo dok nam ih igrači lično ne saopšte.
A on ne govori nikada. Samo ćuti i radi - izjavio je kondicioni trener 
reprezentacije Brazila Morasi Santana.
Garsija je već duže vreme u Španiji. Stigao je na poziv Ronaldinja, napustio je 
Brazil i potpuno se posvetio pomaganju slavnom fudbaleru. Napravio je 
specijalan program rada za njega, sa kojim su upoznati i članovi stručnog štaba 
Barselone. Uporedo s tim, diplomirao je na Odseku za fiziologiju i 
fizioterapiju na Univerzitetu u Barseloni. 
- Bio sam uz Ronaldinja i dok je bio u Parizu. Naš rad nije ništa novo, samo 
što sada privlači mnogo više pažnje nego dok je igrao za PSŽ - rekao je 
Ronaldinjov trener.
Vila u kojoj živi Brazilac ima sve neophodne uslove da i tu nesmetano radi. 
Napravljen je ogroman bazen, pored je sala za masažu koju niko nikada nije 
uslikao.
- Ronaldinjo ne voli da ga slikaju dok ga masiram. A voli da radi u prirodi, 
kaže da se tako bolje oseća - priznao je Garsija pošto je jedan od španskih 
novinara otkrio tajnu Brazilčevog svakodnevnog ustajanja pre izlaska sunca...