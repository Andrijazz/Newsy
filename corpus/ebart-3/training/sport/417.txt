> Izvor: matf
> Datum: 
> Rubrika: sport
> Naslov: UOČI JAVNE RASPRAVE O PREDLOGU ZA IZMENU I DOPUNU ZAKONA O SPORTU 
> Članak:


- kaže Aleksandar Šoštar, direktor Uprave za sport Republike Srbije. - Predlog 
za 15 dana u Vladi posle čega sledi javna rasprava 
  
Privatizaciju u sportu bi trebalo da uredi predlog o izmeni i dopuni Zakona o 
sportu, koji će, između ostalog, sadržati i odredbe o privatizaciji klubova i 
sportskih društava. Ovaj predlog je još u pripremi, a Vladi Republike Srbije 
biće dostavljen za petnaestak dana. Posle ovoga uslediće javna rasprava, a 
zatim i redovni postupak u Skupštini Srbije.

Direktor Uprave za sport Republike Srbije Aleksandar Šoštar, uoči objavljivanja 
predloga za izmenu i dopunu Zakona o sportu, kaže:

- Predlog je skoro sasvim završen, a na njegovoj izradi je radila Uprava za 
sport i Savet za razvoj sporta, koji nam je pomagao predlozima i stručnim 
mišljenjima. Ne znam tačno za koliko će vremena predlog izmene i dopune Zakona 
biti usvojen u Skupštini, ali bi bilo dobro da bude stavljen u postupak po 
ubrzanoj proceduri, jer je neophodno što pre urediti odnose u našem sportu.

Na koji način će se odvijati privatizacija?

- Po ovom predlogu, klubovi će birati između tenderske privatizacije i 
dokapitalizacije, u zavisnosti od toga šta im više bude odgovaralo. Predviđeno 
je da posle privatizacije postoje tri oblika klubova. Prvi, privatizovani, 
drugi koji će finansirati lokalna samouprava ako proceni da su od javnog 
značaja, i treći, koji će zadržati sadašnji oblik udruženja građana. Svi 
klubovi koje neko bude želeo da kupi biće prodati i to bez ograničavanja udela 
u vlasništvu, dakle, sto odsto akcija će biti na prodaju. Predlog Zakona će 
obavezati nove vlasnike da deset godina ne mogu da promene delatnost kluba.

Ko će voditi privatizaciju i kako će biti podeljen novac od prodaje akcija?

- Pretpostavljam da će se tim poslom baviti Agencija za privatizaciju Republike 
Srbije, ali to još ne znam sigurno. Što se tiče prihoda od prodaje akcija, 
trebalo bi da jedan deo dobiju zaposleni, a drugi država. Međutim, još nije 
određeno da li će tako biti i koliko će kome pripasti. U svakom slučaju, novac 
koji država bude dobijala od privatizacije u sportu biće ponovo ulagan u 
sportske programe.

Da li će rukovodioci i zaposleni u klubovima i sportskim društvima imati pravo 
na preču kupovinu akcija?

- To bi bilo logično, ali još ne znam da li će tako biti pošto predlog o izmeni 
i dopuni Zakona o sportu još nije usvojen. Možda će zaposlenima biti podeljen 
deo akcija, a možda će im se i omogućiti pravo na preču kupovinu.

Kako će se urediti privatizacija sportskih objekata koje je država izgradila, a 
od kojih su neki sada u vlasništvu klubova?

- Smatram da će privatizacijom biti obuhvaćeni i sportski objekti, ali o načinu 
prodaje i raspodeli sredstava na one koji su ih izgradili, i one koji su ih 
održavali i kasnije u njih ulagali novac, detaljnije ću moći da govorim tek za 
petnaestak dana kada bude završen predlog izmene i dopune Zakona, odnosno kada 
o njemu bude počela javna rasprava.

Da li je bilo pritisaka na vas da se odloži ili uspori početak privatizacije u 
sportu?

- Ne, tu uopšte nije bilo problema. Međutim, mislim da se sada privatizaciji 
pridaje preveliki značaj. Ona, sama po sebi, neće rešiti nevolje u našem 
sportu. Privatizacija bi trebalo da predstavlja prvi korak ka uređenju odnosa u 
sportu i ona će se sprovoditi u interesu sporta. Međutim, osim nje, veoma su 
važni pravilan odnos rukovodilaca u savezima i klubovima, dobra organizacija i 
ispravan rad. Ukoliko ne budu ispunjeni svi ovi uslovi, sama privatizacije neće 
biti dovoljna za poboljšanje rezultata.