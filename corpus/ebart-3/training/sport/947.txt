> Izvor: matf
> Datum: 
> Rubrika: sport
> Naslov: Crvena zvezda i Partizan sigurni u Lav kupu
> Članak:


Crvena zvezda i Partizan su preskočili svoje prepreke u Lav kupu. Crveno-beli 
su bili bolji od Sevojna u zaostalom meču šesnaestine finala (3:0), dok su 
crno-beli eliminisali Srem rezultatom 2:0. Za iznenađenje se pobrinuo pirotski 
Radnički, koji je slavio u Zemunu penalima 5:3.

Za razliku od prvog poluvremena meča na "Marakani", gde se šampion mučio sa 
srpskim prvoligašem, drugi deo utakmice je apsolutno pripalo izabranicima 
Dušana Bajevića. Čovek odluke bio je Milanko Rašković, koji je u 46. minutu 
ušao u igru, a u 55. i 78. postigao golove. Strelac trećeg gola bio je kapiten 
Dušan Basta u 83. minutu, koji se na radost "delija" vratio na teren.
- Šef je odlučio da ovoga puta šansu pruži igračima koji nisu imali zapaženu 
minutažu u prethodnom periodu. S toga, posle dužeg vremena smo mogli da vidimo 
i Suzukija, koji u prvom poluvremenu nije bio na svom nivou, ali je u nastavku 
utakmice igrao bolje. Drago nam je što se Basta vratio u tim, a pritom i 
zatresao mrežu - izjavio je Boško Đurovski, pomoćni trener crveno-belih, koje 
8. novembra očekuje gostovanje Mokroj Gori u Zubinom Potoku.
Srem iz Sremske Mitrovice nije uspeo da ponovi uspeh Timoka iz prošle sezone. 
Partizan je pobedio golovima Stevana Jovetića u 24. i Marka Markovskog osam 
minuta pre poslednjeg sudijinog zvižduka. Prvoligaš iz Sremske Mitrovice je 
imao tri ozbijne prilike, međutim crno-beli su opravdali ulogu favorita.
- Ostvarili smo ono što smo hteli. Najbitnije je da smo se plasirali u narednu 
rundu takmičenja, odnosno da ćemo prezimiti u Kupu. Naš naredni cilj je da 
obezbedimo prolećne utakmice i u Evropi - jasan je bio Miodrag Ješić, trener 
Partizana.