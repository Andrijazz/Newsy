> Izvor: ebart
> Datum: 
> Rubrika: sport
> Naslov: Večeras u 20 časova plave rukometašice igraju prvi meč na EP u Mađarskoj
> Članak:

Večeras u 20 časova plave rukometašice igraju prvi meč na EP u Mađarskoj

Rukometna reprezentacija SCG večeras u 20 časova igra prvi meč u okviru grupe B 
na EP koji se od 9. - 19. decembra održava u Mađarskoj. Plave dame se nalaze u 
grupi sa Hrvatskom, Slovenijom i Rusijom, a žreb im je već na startu "dodelio" 
Hrvatice. Bez obzira na uvek prisutan naboj kada su u pitanju igre dve 
reprezentacije sa prostora eks Jugoslavije, naše devojke u ovaj duel ulaze 
hladne glave, spremne da daju sve od sebe kako bi zabeležile prvu pobedu.
- Hrvatske rukometašice su se uglavnom spremale za utakmicu sa nama, jer misle 
da im puno dugujemo zbog poraza prošle godine u Splitu na Svetskom prvenstvu. 
Uigranije su od nas, međutim, mislim da je naša ekipa iskusnija i kvalitetnija 
- kaže Adrijana Budimir koja je i najbolji poznavalac prilika i vrednosti ekipe 
našeg prvog protivnika jer već nekoliko sezona uspešno igra u Podravki iz 
Koprivnice.
Naša reprezentativka ističe da je jako bitno da se ozbiljno uđe u ovaj meč.
- I jednima i drugima mnogo je značajna ta prva utakmica na takmičenju. Ukoliko 
na startu pobedimo sve će biti puno lakše. Očekujem da će hrvatske rukometašice 
biti više opterećene i da će nam to olakšati posao. Rusija je bez obzira na 
promenu sastava uvek objektivno dobra na velikim takmičenjima. Slovenija ima 
iskusnu ekipu, međutim, nema veliki izbor igračica. Lopta je okrugla... Ko zna 
šta će biti.