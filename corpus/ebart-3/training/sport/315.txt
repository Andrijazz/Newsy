> Izvor: matf
> Datum: 
> Rubrika: sport
> Naslov: ODBOJKAŠIMA PRIJALE UTAKMICE SA POLjACIMA
> Članak:


Najvažnije je da smo šansu pružili većini igrača, koje će pobeda u Vršcu 
stimulisati da još bolje rade - ističe Travica

SERIJA poraza prekinuta je preksinoć u Vršcu. Plavi odbojkaši su u trećem duelu 
savladali Poljake (3:1) i sa daleko više motiva nastavljaju pripreme za Svetsku 
ligu i Olimpijske igre u Atini. Zadovoljan je i strogi selektor Ljubo Travica, 
jer je evidentno da je forma u usponu.
- Sve što smo planirali uradili smo u prijateljskim mečevima sa Poljacima. 
Ostvarili smo glavni cilj da isprobamo veći broj igrača. Osećao se i umor kod 
igrača, ali je najvažnije da smo na kraju pobedili. To će i te kako stimulisati 
mlađe igrače za dalji rad na pripremama - kaže selektor Travica.
Mladi igrači su protiv Poljaka u odnosu na duele sa Nemačkom, od koje su 
izgubili sva tri meča, bili jači za iskusne  majstore Vujevića i Mijića. 
Pokazali su da su napredovali, da polako ispravljaju nedostatke.
- Napravljen je pomak, ali će nam trebati još vremena dok igrači promene navike 
stečene kod kuće. Znači, moraćemo još dugo i naporno da radimo - naglašava 
Travica.
Olimpijski šampioni od ove nedelje biće jači za Vladimira Grbića i Andriju 
Gerića, nedostaju još Nikola Grbić i Ivan Miljković.
- I ove nedelje ćemo raditi "šareno". Za nove će biti specijalan program, za 
ove koji su skoro mesec dana na pripremama drugačiji rad. Biće naporno, ali je 
najvažnije da se pripremimo za prvi vikend Svetske lige, kada igramo veoma 
važne utakmice sa Kubom. Fizionomiju ekipe imamo, ali je bitno da i fizički 
budemo spremni za teške duele - ističe Travica.