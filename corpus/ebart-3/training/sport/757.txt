> Izvor: ebart
> Datum: 
> Rubrika: sport
> Naslov: Posle trećeg kola Top 16 Evrolige nazire se rasplet u Grupi G 
> Članak:

Posle trećeg kola Top 16 Evrolige nazire se rasplet u Grupi G 

To što je deo momčadi Cibone nezadovoljan neredovnom isplatom plata nije 
sprečilo najveće iznenađenje druge faze takmičenja u Evroligi da i u trećoj 
utakmici u Grupi F napravi podvig na svom terenu, savlada italijanski Beneton 
(91:80) i tako stigne do samog praga četvrtfinala.  
- Ko je ovo mogao i sanjati - bio je kratak komentar trenera zagrebačkog tima 
Dražena Anzulovića, posle velike pobede domaćeg tima pred prepunom dvoranom 
Dražen Petrović u Zagrebu.
I tačno tako, ko bi ruku u vatru mogao staviti pred početak druge faze da će 
Cibona koja se u prvom delu nije baš istakla sjajnom igrom napraviti ovakav bum 
i posle 3. kola biti jedini neporažen tim u svojoj grupi. Njih je, uključujući 
i stručni štab "cibosa", bilo veoma malo, baš kao i onih koji prošlogodišnjeg 
učesnika fajnal-fora ekipu Panatinaikosa nisu videli među osam najboljih. Posle 
poraza od Efesa na svom terenu (73:76) izabranici Željka Obradovića i jedan od 
najvećih favorita za prolaz dalje imaju katastrofalnih 0-3. Ukoliko žele u Top 
8, sada moraju da trijumfuju u naredna tri meča, što će, sudeći prema 
raspoloženju i igri koju pružaju, biti zaista teško. Efes je nakon ove pobede 
(2-1) preuzeo drugo mesto u grupi ispred Benetona (1-2). U jedinoj utakmici 
Grupe F odigranoj u sredu u direktnoj borbi za drugu poziciju Tau Keramika je u 
Vitoriji savladala Ljetuvos Ritas 96:89.