> Izvor: ebart
> Datum: 
> Rubrika: sport
> Naslov: CRNOGORSKI VATERPOLO KLUBOVI NA MEĐUNARODNOJ SCENI
> Članak:

CRNOGORSKI VATERPOLO KLUBOVI NA MEĐUNARODNOJ SCENI

BUDVA - Vaterpolisti Budvanske rivijere posle prvog kruga u kvalifikacijama za 
Kup Evropske plivačke federacije (Len) u Segedinu, gde su osvojili drugo mesto, 
domaćini su drugog turnira, ali u Kotoru. Učestvuju još Mariupolj iz Ukrajine, 
protiv kojeg Budvani igraju danas u 18 časova, Ban iz Francuske (sutra, 18 č) i 
Horžen iz Švajcarske (prekosutra, 10 č).
- Žao nam je što ne igramo u svom bazenu, čiji je završetak 22. novembra. 
Uveren sam da ćemo da ponovimo igru iz Segedina i da ćemo da uđemo među 16 
najboljih ekipa, - kaže trener Zoran Maslovar. 
Klub je posle više godina stabilizovan. Rukovodstvo smatra da će ulaskom u svoj 
bazen biti najjača ekipa u Crnoj Gori. 
Poslednji šampion Srbije i Crne Gore Jadran, iako je bio domaćin drugog kruga 
kvalifikacija za Evroligu, nije uspeo da se plasira u to takmičenje. Dalje su 
prošli Barselona i Panionios, a Novljani su otišli u Kup Len. Jadran nije više 
ekipa od koje se strepi. Pre dve godine je ostao bez ekstra igrača Zlokovića, 
Udovičića i Jokića, a ove godine su ga napustili Šefik, Nikola Janović, 
Prlainović i drugi. U Barseloni će igrati s grčkom Hanijom (danas, 21.30 č), 
češkom ekipom Fižko Štrakovice (sutra, 18 č) i domaćom Matarom (prekosutra, 12 
č). I na ovom turniru, kao i pre petnaest dana u Igalu, trener Porobić ne može 
da računa na centra Bjelicu, koji se još oporavlja od bolesti.
- Trenirali smo punom snagom, a sparingovali smo sa aktuelnim evropskim 
šampionom Jugom, pa verujem da spremno odlazimo u Španiju da osvojimo prvo ili 
drugo mesto i tako se plasiramo u osminu finala, - rekao je Porobić.