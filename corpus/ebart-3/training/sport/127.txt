> Izvor: ebart
> Datum: 
> Rubrika: sport
> Naslov: Iako nema para, prelazni rok u evropskoj košarci se zahuktava
> Članak:

Iako nema para, prelazni rok u evropskoj košarci se zahuktava

Menadžeri evropskih klubova ovih dana imaju pune ruke posle. Iako je sve manje 
novca na kontinentalnoj košarkaškoj berzi, transferi se ređaju kao na traci.
Šampion Evrope Barselona je, posle otkaza Litvancu Jasikevičijusu, novog 
plejmejkera pronašla u Makedoncu Vladi Ilijevskom, dosadašnjem igraču Olimpije. 
Nova akvizicija katalonskog kluba je i Rodžer Grimau. Doskorašnji igrač LJeide 
potpisao je četvorogodišnji ugovor, sa opcijom produženja na još jednu sezonu, 
dok je njegov bivši klub dobio odštetu u visini od 600.000 evra.
Taukeramika se, posle dogovora sa Duškom Ivanovićem (produžio ugovor), pojačala 
na poziciji petice. Novi centar ekipe iz Vitorije je Mađar Kornel David, koji 
je prošle sezone nastupao za litvanski Žalgiris. Jednogodišnji ugovor sadrži i 
opciju po kojoj Mađar može da napusti klub ukoliko stigne ponuda iz NBA (već je 
igrao za Čikago Bulse i Toronto Reptorse, ali nije se proslavio).
Albert Ereros, kapiten madridskog Reala, produžio je ugovor na još jednu 
sezonu, a novi igrač kraljevskog kluba je Elmer Benet. Amerikanac je posle šest 
sezona provedenih u Taukeramici potpisao sa Madriđanima ugovor na godinu dana.
Dugogodišnji reprezentativac Francuske Jan Bonato potpisao je trogodišnji 
ugovor sa Limožom. Bonato je u prethodnoj sezoni nastupao za Asvel.
Posle očajne sezone (15. mesto u ligi), Virtus iz Bolonje će u narednoj sezoni 
voditi Serđo Skariolo, trener koji je prošle sezone bio bez angažmana. 
Skariolo, koji je 2000. bio proglašen za najboljeg trenera španske lige (tada 
je vodio Real), potpisao je ugovor sa klubom iz Bolonje na tri sezone.