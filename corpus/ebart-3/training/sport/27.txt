> Izvor: ebart
> Datum: 
> Rubrika: sport
> Naslov: IVAN BOŠKOVIĆ, ADUT MLADE REPREZENTACIJE ZA MEČ PROTIV AZERBEJDŽANA
> Članak:

IVAN BOŠKOVIĆ, ADUT MLADE REPREZENTACIJE ZA MEČ PROTIV AZERBEJDŽANA

NAJZAD će i "drugo oko u glavi" videti fudbalsku reprezentaciju. Dok će seniore 
12. februara pozdraviti podgorička publika, mlada selekcija će biti domaćin u 
Nikšiću. Jedan od aduta selektora Vladimira Petrovića Pižona biće napadački 
tandem Sutjeske: Ivan Bošković - Srđan Radonjić, koji je blistao u jesenjem 
delu sezone. 
- Iskreno, očekivao sam poziv, koji je došao kao kruna dobrih igara u prvom 
delu prvenstva. Mislim da je pravi potez što reprezentacija gostuje u Nikšiću, 
jer ćemo imati odlične uslove za pripreme, ali je šteta što nije neki 
atraktivniji protivnik od Azerbejdžana. Naravno, ubedljivo pobeđujemo - tvrdi 
Bošković. 
Selektor Petrović je, mimo običaja, već najavio da je jedno mesto u napadu 
rezervisano za igrača Sutjeske, samo je dilema da li će meč početi Bošković ili 
Radonjić.
- Najviše bih voleo kad bismo počeli obojica. Na priprema u Herceg Novom 
ofarbali smo se u plavo i bili bi pravi plavi tandem! Naravno, nemam ništa 
protiv ostalih napadača, ali sa Srđanom se najbolje poznajem. 
Mlada selekcija je prilično "zabrljala" na početku kvalifikacija. Posle 
neverovatnog poraza od Italije (1:4) usledio je veliki kiks u Smederevu protiv 
Finske (3:3), koji je znatno usporio put plavih do prva dva mesta u grupi.
- Borićemo se s Fincima za drugo mesto, ali optimista sam. Kvalitetniji smo, 
dokazaćemo to u revanšu - obećava Bošković.