> Izvor: ebart
> Datum: 
> Rubrika: sport
> Naslov: Šest kola pre kraja francuskog šampionata, smena na vrhu tabele 
> Članak:

Šest kola pre kraja francuskog šampionata, smena na vrhu tabele 

Pobedom nad Strazburom u gostima, Lion je preuzeo lidersku poziciju u 
francuskom šampionatu od Monaka koji se na čelu tabele nalazio skoro čitavo 
prvenstvo.
Aktuelni prvak iskoristio je kiks "kneževa" u Lansu (0:0) i tako stekao bod 
prednosti, šest kola pre kraja trke za titulu. Da nije bilo golmana Flavija 
Rome (igrač utakmice), Morijentes i drugovi bi verovatno teren napustili 
pognute glave. Veliki korak napravio je i PSŽ naših Danijela Ljuboje i Branka 
Boškovića koji su sa deset igrača uspeli da preokrenu rezultat u Nici i sada za 
šampionom zaostaju samo tri boda.
Veoma zanimljiva će biti i borba za opstanak. Osim otpisanog Le Mana koji 
doduše, ima teoretske šanse da sačuva status prvoligaša, još šest ekipa 
(Monpelje, Tuluz, Mec, Ajačio, Gengamp i Strazbur) nalazi se u zoni ispadanja. 
Razlika između pretposlednjeg Monpeljea i Strazbura (14) iznosi svega četiri 
boda i po svemu sudeći, u Francuskoj predstoji burna završnica.