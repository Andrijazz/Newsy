> Izvor: matf
> Datum: 
> Rubrika: sport
> Naslov: Golman Engleza Džejms krivac za remi u Austriji
> Članak:


Francuzi bez Zidana, Tirama i Lizarazua samo 0:0 protiv Izraela

"Da, pogrešio sam. Ne želim da bilo koga krive jer je greška samo moja. 
Međutim, neću se obesiti zbog toga", rekao je engleski golman Dejvid Džejms 
posle 2:2 sa Austrijom u prvom kolu kvalifikacija za Svetsko prvenstvo 2006.

Džejms i selektor Sven Goran Erikson pretrpeli su najžešće udare engleskih 
medija, a posebno kritikovan bio je prvi golman Engleske kome je lopta prošla 
kroz ruke posle šuta Andreasa Ivanšica za 2:2
- Posle 2:0 trebalo je da povedemo sa 3:0 i overimo pobedu u Beču. Nažalost, 
primili smo dva gola za dva minuta i nismo uspeli da se oporavimo od šoka. 
Razočaran sam, a atmosfera u svlačionici posle meča nije bila nimalo prijatna. 
Za Džejmsa se ne plašim. On je psihički jak i braniće u sredu protiv Poljske - 
dodao je Erikson.
Englezi su golovima Frenka Lamparda (24) i oporavljenog Stivena Džerarda (64) 
vodili sa 2:0, ali su borbeni Austrijanci u periodu od 71. do 73. minuta stigli 
do vrednog boda na startu kvalifikacija.
- Doživeli smo da nam već druga utakmica bude biti ili ne biti. Posle 2:2 u 
sredu moramo da pobedimo Poljsku - iskren je Erikson.
Tragičari večeri bili su i Francuzi, koji protiv Izraela (0:0) nisu uspeli da 
povežu redove posle penzionisanja Zinedina Zidana, Lilijana Tirama i Biksenta 
Lizarazua. Selektor Rajmon Domenek je u startnu postavu uveo dosta mladih 
igrača koje je trenirao u reprezentaciji do 21 godine, ali se kocka nije 
isplatila.
- Igralo smo srcem i to je osnova na kojoj moram da gradim ekipu. Rezultat je 
slab, naravno, i ne bih ga komentarisao. Nismo imali veče i nikoga ne bih 
krivio - rekao je selektor Domenek.
"Ovo nije Portugalija", bila je parola koja je dočekala evropske prvake Grke u 
Tirani, gde je Albanija posle odličnog starta i dva gola u prvih deset minuta 
slavila sa 2:1.
- Slabo smo igrali samo na početku, ali posle 0:2 nismo uspeli da se oporavimo 
- kratak je bio Nemac na klupi Grka Oto Rehagel, koga je nadmudrio Hans Peter 
Brigel.