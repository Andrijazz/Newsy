> Izvor: matf
> Datum: 
> Rubrika: sport
> Naslov: Morala je da osvane i ta subota, pa da se i u Partizanu oseti ledeni dah 
> Članak:

večitog sudara komšija. U svim izjavama prethodnih dana, crno - beli fudbaleri 
su izjavljivali da meč na "Marakani" doživljavaju kao i svaku drugu utakmicu. 
E, sada se atmosfera i u Zemunelu podigla za koji stepen. Na konferenciji za 
štampu, veoma posećenoj, došli su Radiša i Saša Ilić i trener derbi debitant, 
Lotar Mateus.
- Ne samo ja, već i moji igrači, radujemo se utakmici sa Crvenom Zvezdom - 
rekao je u uvodnoj reči šef struke Partizana Lotar Mateus.- Meni je ovo prvi 
susret na Zvezdinom stadionu. Psihički smo u potpunosti spremni za ovo 
iskušenje. Niko nije previše nervozan, ali izvesna napetost je poželjna. Znaju 
se očekivanja i navijača i kluba, bez obzira što je prvenstvo, praktično, 
rešeno. Mateus priznaje da je ovo ipak, najvažniji meč prvenstva.
- Vidi se to i po interesovanju publike i medija. Dok su pred susret sa 
Mogrenom ovde bile samo dve kamere, vidite sada kakvo je interesovanje.
Na pitanje da li su moguća neka taktička, pa i druga iznenađenja, slavni Nemac 
odgovara.
- Poznajemo se veoma dobro, otuda o nekim većim iznenađenjima nema govora. 
Obavešteni smo o snazi rivala, ali svaka ekipa ima i svoje slabosti. Na nama je 
da ih uočimo i - iskoristimo.
Eventualni sastav tima, enigma je za sve osim za Mateusa.
- Ko će igrati odlučiću, odnosno saopštiću igračima posle treninga (juče po 
podne). Tačno je da je Čakar protiv Mogrena dao tri gola, ali i Vukić isto 
toliko Sartidu. Ima dosta kombinacija. Na sreću.
Kapiten Saša Ilić smatra da je njegov tim u specifičnoj poziciji, lišen 
pritiska, što može da bude dobro.
- Znamo šta nas čeka - ističe kapiten crno - belih Saša Ilić.- Osigurali smo 
titulu i potpuno rasterećeni, ali sa mnogo motiva ulazimo u ovaj 120. derbi. 
Susret će pokazati koliko smo spremni za Ligu šampiona.
Poslednja prepreka strelcima crveno - belih biće Radiša Ilić.
-Drago mi je da se meč igra pred publikom. Pobedom bismo stavili pečat na ovu, 
više nego uspešnu sezonu- kaže Ilić.