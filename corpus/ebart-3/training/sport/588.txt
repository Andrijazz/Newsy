> Izvor: matf
> Datum: 
> Rubrika: sport
> Naslov: MLADA KOŠARKAŠKA REPREZENTACIJA DANAS (11.30) NA EP IGRA PROTIV LETONIJE
> Članak:


Bili smo ubedljivi na startu, ali sve moramo da zaboravimo i krenemo ka 
polufinalu kao da se ništa nije dogodilo - kaže prvi šuter ekipe Uroš Tripković

MLADA košarkaška reprezentacija Srbije i Crne Gore prošetala se prvim delom 
Prvenstva Evrope u ruskom gradu Čehovu. Plavi su bili više nego ubedljivi 
protiv Španije, Turske i Izraela, a danas u 11.30 časova čeka ih prvi ispit u 
novoformiranoj četvrtfinalnoj Grupi F. Prvi rival selekcije Luke Pavićevića je 
Letonija koja je u prethodnoj fazi takmičenja zabeležila dve pobede (Nemačka, 
Ukrajina) i jedan poraz (Grčka).
- Imali smo nešto manje od 48 sati da odmorimo i osvežimo ekipu posle tri 
zaista naporna ispita. Momci su sva tri položili s najvišom ocenom. Mnogi su 
nas iz Beograda ispratili sa određenom dozom sumnje, jer nismo bili dugo na 
pripremama. Neki od igrača, pogotovo momci iz Partizana su nam se pridružili 
posle naporne i duge sezone i odmah posle finalne serije plej-ofa uskočili u 
program reprezentacije. Sada, kada smo bez poraza prošli prvi krug, moramo sve 
da zaboravimo. Veliki je to i psihološki pristisak - priznaje Pavićević. 
Selektor plavih nada se da će već danas protiv Letonije njegov tim podsetiti na 
igre iz prvog dela Šampionata.
- Letonija nije slučajno u četvrtfinalnoj grupi. Dobro smo ih analizirali, pa 
očekujem veoma neizvestan meč, jer su i oni imali svoje "špijune" na našim 
utakmicama u Čehovu - dodaje Pavićević.
Jedan od glavnih aduta plavih, prvi šuter ekipe Uroš Tripković nada se da će 
protiv Letonaca biti napravljen prvi korak ka polufinalu.
- Bili smo ubedljivi u Grupi D, a sada moramo da se ponašamo kao da se ništa 
nije dogodilo. Nemamo vremena da se okrećemo na tri vrlo važne pobede. Čekaju 
nas tri nova, motivisana rivala - kaže Tripković.