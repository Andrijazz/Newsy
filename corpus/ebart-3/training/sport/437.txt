> Izvor: matf
> Datum: 
> Rubrika: sport
> Naslov: ZEĆANI NAJAVLjUJU USPEŠNU PARTIJU PROTIV CRNO-BELIH
> Članak:


PODGORICA - Fudbaleri Zete su najprijatnije iznenađenje dosadašnjeg toka 
prvoligaškog šampionata. Izabranici trenera Dejana Vukićevića nalaze se tik uz 
večite rivale i igrom i rezultatima plene na svim stadionima ove jeseni. 
- Radujem se svakom odlasku u Humsku, tako je i ovog puta - kaže veoma uspešni 
trener Zete Dejan Vukićević, nekadašnji igrač crno-belih. - Sigurno imamo šta 
da pokažemo ljubiteljima fudbala u Beogradu, očekujem lepu utakmicu i dosta 
gledalaca. Partizan je sigurno favorit, ali mi se nećemo unapred predati. Dobro 
poznajem sastav i prvotimce crno-belih. Pitanje je koliko ćemo uspeti da 
pružimo iz našeg dokazanog repertoara. Verujem da uz maksimalno zalaganje 
možemo da dođemo do dobrog rezultata. U svakom slučaju, nemamo imperativ pobede 
i možemo rasterećeno da odigramo ovu utakmicu. Ukoliko nam se ukaže prilika, 
verujem da ćemo je iskoristiti.