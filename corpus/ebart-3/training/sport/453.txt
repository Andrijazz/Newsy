> Izvor: ebart
> Datum: 
> Rubrika: sport
> Naslov: "SLATKA OSVETA" BOŽE MALjKOVIĆA BARSELONI KOJU JE MORAO DA NAPUSTI PRE 13 GODINA
> Članak:

"SLATKA OSVETA" BOŽE MALjKOVIĆA BARSELONI KOJU JE MORAO DA NAPUSTI PRE 13 GODINA

Pričaćemo o novom velikom Realu, kad ne budemo gubili od bilo koga - postavio 
je Maljković oštre standarde "kraljevima"

BoŽa Maljković se trijumfalno vratio u "Palau", dvoranu u Barseloni u kojoj je 
1990. počela njegova međunarodna karijera i koju je godinu dana kasnije, posle 
sukoba sa tadašnjim direktorom Aitom, morao da napusti. Ta rana još boli Božu 
iako je u Limožu, Panatinaikosu, Unikahi i sada Real Madridu, otad mnogo puta 
dokazao koliko vredi. Valjda zato je u prošlu subotu sebi dozvolio (za njega) 
neuobičajen gest: nekoliko sekundi posle pobedonosnog koša Pata Burkea podigao 
je ruke uvis u znak radosti... 
Maljković obično kon-troliše svoje emocije, ali ova pobeda posebno mu je draga 
iz ličnih, a i drugih razloga. Naime, Real je dobio Barsu posle devet 
uzastopnih poraza, šest u ligi, dva u Kupu i jedan u Super kupu... Međutim, na 
konferenciji za štampu spustio je loptu na zemlju:
- Još je rano za priču o novom Realu... Moramo još mnogo da radimo, rezultati 
se gledaju u maju i junu, a ne u decembru i januaru. Ono što sada želim jeste 
izvestan standard u igri. Da možemo da pobedimo svakog, više nije vest, to smo 
dokazali. Ali, mi ne smemo da izgubimo od svakog, uz sav respekt za timove 
poput Đirone ili Kaha San Fernando koji su nas pobedili... Kad to postignemo, 
onda možemo da pričamo o novom Realu.
U razgovoru za špansku "Marku" Maljković je međutim, spomenuo i drugu stranu 
medalje.
- Kada osvojiš prvenstvo ili kup ulaziš u istoriju, ali je možda još važnije 
stvoriti jednog ekstraigrača. Najbolji primer je Po Gasol. Barselona će od 
obeštećenja živeti godinama, ali još duže od atrakcije koju je on izazvao u 
katalonskoj prestonici - objasnio je Maljković. 
- U današnjoj košarci malo je igrača koji zaslužuju novac koji dobijaju. Nije 
baš kao u fudbalu koji omogućava da se uloženi novac vrati. U košarci to 
trenutno nije moguće.
Maljković je poznat po tome što je ostao u sjajnim odnosima sa većinom igrača 
sa kojima je sarađivao.
- Da, čujem se sa Perasovićem, Savićem, pričamo o mnogim stvarima, ponajmanje o 
košarci.
Bilo je međutim i onih sa kojima saradnja nikako nije uspostavljena...
- Uglavnom su najteži za saradnju oni igrači koji najviše zarađuju. Sećam se 
primera Dominika Vilkinsa u Panatinaikosu. Na prvoj utakmici "sakrio" se pod 
košem, a kada sam zatražio objašnjenje rekao je da ima astmu. Odgovorio sam mu 
da čovek koji za godinu dana zarađuje 3,5 miliona dolara ne sme da ima astmu!