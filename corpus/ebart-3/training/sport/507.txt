> Izvor: ebart
> Datum: 
> Rubrika: sport
> Naslov: Okuka selektor mlade reprezentacije
> Članak:

Okuka selektor mlade reprezentacije

"Ne očekujem pritisak od strane Crnogoraca jer imam dobru saradnju sa njima"

Mladu reprezentaciju preuzimam s ciljem da je odvedem na Evropsko prvenstvo, 
tako da ću sve osim plasmana na završnicu takmičenja smatrati neuspehom - 
izjavio je Dragomir Okuka u prvom obraćanju javnosti kao selektor plavih nada.
Dragomir Okuka je u dosadašnjoj trenerskoj karijeri predvodio Bečej, Čukarički, 
Obilić, Budućnost, Vojvodinu i Legiju.
- Ovo je veliki korak za mene jer sam do sada bio samo klupski trener. Za 
titulu u Obiliću i trofeje u Legiji nisam dobio toliko čestitki koliko sam 
dobio sada preuzimanjem mlade reprezentacije.
Okuka će na klupi plavih nada debitovati 29. marta protiv Španije u Novom Sadu.
- Ne mislim da je moj dolazak neposredno pred ovaj važan i odlučujući meč za 
mene hendikep. Naprotiv, drago mi je što sam baš u ovom trenutku preuzeo 
reprezentaciju jer se ne plašim izazova. Ne razmišljam šta će biti ako 
izgubimo, već polazim od toga da ćemo pobediti.
Novi selektor plavih nada ne krije da je u svakodnevnom kontaktu sa trenerima 
klubova u kojima ima kandidata za mladu reprezentaciju, ali i sa njegovim 
prethodnikom Miloradom Kosanovićem.
- Nikada nisam bežao od odgovornosti, ali ni od razgovora sa kolegama čiji su 
saveti uvek dobrodošli. Ne očekujem pritisak iz Crne Gore jer sam u dosadašnjoj 
trenerskoj karijeri već radio dole, tako da imam dobru saradnju sa Crnogorcima. 
Okuka je naglasio da radikalnih promena u igračkom kadru mlade reprezentacije 
neće biti.
- Spisak igrača za meč sa Španijom saopštiću u četvrtak, a prvu prozivku ću 
najverovatnije izvršiti 24. marta, dan posle vanrednog kola u prvenstvu Srbije 
i Crne Gore. Nema potrebe da pravim rezove u timu jer je ova ekipa pokazala da 
može da se bori sa svim selekcijama. Činjenica je da imamo dosta talentovanih 
igrača, međutim ono što nam fali je čvrstina do koje ćemo doći radom.
Novi selektor mladih, kojem će u stručnom štabu pomagati Dragan Vujović i 
Dragan Pentelić,  pratio je prethodne kvalifikacione utakmice Srbije i Crne 
Gore.
- Španci, Belgijanci i mi smo kandidati za odlazak na Evropsko prvenstvo. Ja se 
iskreno nadam da ćemo ponoviti uspeh sa prošlog prvenstva Evrope, što bi 
trebalo da najavimo protiv Španije. Očekujem da protiv njih nadoknadimo 
izgubljene bodove u Belgiji - optimista je Dragomir Okuka, koji nije krio da će 
posao selektora mlade reprezentacije obavljati za mesečnu platu od 90.000 
dinara.