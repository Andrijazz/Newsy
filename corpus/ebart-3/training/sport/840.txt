> Izvor: matf
> Datum: 
> Rubrika: sport
> Naslov: Za sedam godina koliko je proveo u Italiji noseći dres Milana, Andrej Ševčenko 
> Članak:

je mogao da napiše knjigu o Kalču. Ako se za nekoga može reći da zna sve tajne 
"italijanske kuhinje", onda je to novi golgeter Čelsija koji će večeras (21 
čas) predvoditi Ukrajinu u meču četvrtfinala Mondijala sa Italijom.
- Znam da me svi pitaju za Italiju i kako će mi biti da igram protiv 
dojučerašnjih drugova, ali sada samo razmišljam o tome kako da sa Ukrajinom 
dođem do polufinala - kaže Ševčenko.
Promašen penal u odlučujućoj seriji osmine finala protiv Švajcarske je već 
zaboravio. Kaže da u Italiji nema slabog igrača.
- Marčelo Lipi je selektirao najbolji mogući tim. Niko se pojedinačno ne 
izdvaja, jaki su kao kolektiv i opasnost podjednako preti od Grosa kao i od 
Totija i Đilardina - kaže Andrej.
Marčelo Lipi će verovatno dodeliti striktnog čuvara za Ševčenka. Tu ulogu mogao 
bi dobiti Fabio Kanavaro u odsustvu povređenog Alesandra Neste, koji savetuje 
šta treba da se radi.
- Na svetu nema puno igrača kao što je Ševčenko. Da biste ga zaustavili, morate 
da budete 100 odsto koncentrisani, jer on skoro da nema nijednu slabu tačku. 
Morate da se zalepite za njega 90 minuta i da mu ne date ni milimetar prostora 
- kaže Nesta.
U srce odbrane "azura" uz Kanavara biće silom prilika Andrea Barzalji, jer je 
Nesta povređen, a Materaci suspendovan.
- Jak je momak, izdržaće sve napore, u to sam siguran - kaže selektor Lipi.
U Italiji raste pritisak na selektora da u startnu postavu uvede Frančeska 
Totija. S druge strane, strateg Ukrajine Oleg Blohin ne može da računa na 
Voronjina.