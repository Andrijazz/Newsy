> Izvor: ebart
> Datum: 
> Rubrika: sport
> Naslov: BEOGRAD - Fudbaleri Crvene zvezde zabeležili su još jedan kiks u gostima ove 
> Članak:

BEOGRAD - Fudbaleri Crvene zvezde zabeležili su još jedan kiks u gostima ove 
sezone, a samim tim i nastavili negativnu tradiciju na Banovom Brdu. Četrnaest 
kola pre kraja šampionata, crveno-beli zaostaju 13 bodova za Partizanom. Reklo 
bi se, titula je za njih i definitivno postala pusta želja.
- Ne mogu da verujem da smo tako lako ispustili pobedu iz ruke. U prvom 
poluvremenu smo igrali dobro, da bi u drugom delu utakmice jednostavno nestali. 
Suviše smo jeftino primili golove, pogotovo onaj prvi - izjavio je Nenad 
Kovačević, uz Ivana Gvozdenovića i Dejana Milovanovića jedina svetla figura u 
Zvezdinom timu na Banovom Brdu.
Trener Filipović i napadač Pjanović ponovo su bili na udaru "delija". Šef 
stručnog štaba crveno-belih je najavio novčane kazne za pojedine igrače posle 
poraza u prijeteljskom meču od ubskog Jedinstva (0:2), ali i nove kazne za 
igrače koji su podbacili na Banovom Brdu.
- Pre par dana sam rekao, neprofesionalni pristup utakmici, nepotrebne greške i 
neočekivane kikseve više neću da tolerišem - konstatovao je Filipović.
Indikativno je da su fudbaleri Crvene zvezde od 10 utakmica na gostujućim 
terenima uspeli da pobede samo tri puta.