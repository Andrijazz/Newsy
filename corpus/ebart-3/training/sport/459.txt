> Izvor: matf
> Datum: 
> Rubrika: sport
> Naslov: Generalni sekretar zajednice prvoligaša Miodrag Janković o regularnosti 
> Članak:

prvenstva i problemu licenciranja klubova

Mladen Stojović

Iako su se na nedavno održanoj sednici UO Udruženja fudbalskih klubova svih 16 
predstavnika članova Meridijan lige zvanično složili u oceni da je domaće 
prvenstvo regularno, u pojedinim medijima rasplamsala se minulih dana prilično 
žustra polemika oko ovog pitanja. Odloženu reakciju na zaključak da je "sve 
regularno", pokrenuo je jedan interni dijalog predsednika zajednice Dragana 
Bulića i potpredsednika Crvene zvezde Milana Vujina u kojem su iznete sumnje u 
"takmičarski fer-plej" dva prvenstvena susreta (Crvena zvezda - OFK Beograd i 
Partizan - Zeta). Uz ovu priču, domaću prvoligašku pozornicu potresla je i 
najava rigoroznog poštovanja pravilnika o licenciranju klubova, koja bi 
značajno mogla uticati na sastav elitnog srpskocrnogorskog fudbalskog 
takmičenja. Komentar na pomenuta, ali i još neka "otvorena pitanja" vezana za 
prvoligaški karavan, zatražili smo od generalnog sekretara Udruženja klubova 
Miodraga Žuće Jankovića.
 Domaću fudbalsku javnost prilično je zbunila priča o sumnjama dva visoka 
prvoligaška funkcionera u takmičarski fer-plej pojedinih prvenstvenih mečeva, 
samo par dana nakon što je UO Zajednice prvoligaša zaključio da je sve 
regularno?
- Po novom modelu, UO zajednice prvoligaša čine predstavnici svih klubova 
Meridijan lige i zbog toga ne treba da čudi ako se povremeno rasplamsaju žešće 
diskusije. Regularnost je uvek aktuelna tema i mislim da je dobro što je tako, 
jer ako bi ćutali o tome možda bi ušli u fazu neregularnosti. I na poslednjem 
sastanku UO Zajednice, u okviru rasprave o suđenju, dotakli smo se te teme ali 
tada niko od prisutnih nije pomenuo sumnje u neku utakmicu. Predsednik 
zajednice Dragan Aco Bulić istakao je da smatra da je prvenstvo regularno. 
Možda je u pauzi sednice bilo rasprave o tome da li je neki fudbaler dao 
sumnjiv gol, ili je neko uradio na terenu nešto kako ne treba, ali o nameštanju 
rezultata nije bilo reči. Barem ja nisam čuo takvu priču i nemam nikakvih 
saznanja o nečemu sličnom. U nekim medijima čitava priča je, međutim, stavljena 
u sasvim drugi kontekst i mislim da je zbog toga i došlo do nesporazuma.
 Na istom sastanku bilo je reči i o strogom poštovanju pravilnika o 
licenciranju klubova. Ako ono bude ispoštovano, utisak je s obzirom na trenutno 
stanje u većini prvoligaša, mesta u Meridijan ligi sledeće sezone neće biti za 
mnoge?
- Nema sumnje, imaćemo  dosta problema prilikom licenciranja klubova koje se za 
sledeću sezonu mora, po preporuci UEFA, završiti do 20. aprila. Zbog toga smo 
odlučili da o ovoj temi detaljnije raspravljamo na jednoj vanrednoj sednici 
Upravnog odbora koja će biti sazvana vrlo brzo.  Stav zajednice i FSSCG je, 
inače, da se svi zahtevi iz pravilnika o licenciranju ovog puta moraju 
ispuniti. Dakle, više neće biti pardona kao prethodnih sezona. Naravno, ne 
treba to shvatiti bukvalno, u smislu da ako je propisani minimum sedišta na 
stadionu 3.000, licencu neće dobiti klub koji je obezbedio 2.800 sedećih mesta 
i sl. Ali, oko onih najvažnijih zahteva, kao što su finansijski kriterijumi, 
popuštanja neće biti. Mislim da će upravo oko tog detalja, koji zahteva čiste 
račune, biti i najviše problema. Jer, dugovanja prema igračima i pravnim licima 
moraće da podmiri svaki klub koji želi da dobije licencu za takmičenje u prvoj 
ligi. Sa ostalim zahtevima, kao što su trećina natkrivenih mesta na tribinama, 
propisno uređeni prostor za medije, restrukitvni prostor i sl. pretpostavljam, 
ići će mnogo lakše.
 Tokom minule polusezone, u više klubova pojavio se problem sa neisplaćivanjem 
dugova prema fudbalerima ili drugim klubovima. Zašto te probleme niste rešavali 
sredstvima koje su svi prvoligaši pre početka prvenstva ostavili kao depozit?
- Suština tog depozita, odnosno bankovnih garancija, je da se obezbede sredstva 
za takmičenje kako nijedan klub u toku sezone ne bi mogao da istupi iz lige i 
tako dovede njenu takmičarsku regularnost u pitanje. Nismo, s tim u vezi, 
ulazili u detalje kao što su neisplaćene rate od ugovora igračima ili drugim 
klubovima. Problem je i u tome što finansijska pitanja između igrača i klubova 
nisu baš kako treba regulisana u ugovorima. većina naših fudbalera nema, naime, 
ugovore sa aneksima u kojima je definisano koliko se novca dobija za potpis, 
koliko u kojoj rati i sl. Mi zbog toga ne možemo reagovati ukoliko nam se neki 
igrač požali da klub nije ispoštovao neki finansijski dogovor kada iz kluba 
jednostavno odgovore "to nikad nismo obećali"... Zbog takvih detalja nismo ni 
bili u prilici da iskoristimo sredstva iz depozita  za rešavanje navedenih 
problema. Novim sistemom licenciranja, međutim, rešićemo sva slična pitanja i 
depozit nam neće biti ni potreban. Jer, klub neće moći da uđe u takmičarski 
ciklus ako prethodno ne dokaže da je solventan, bez dugovanja. Kontrolu 
finasijske situacije, naravno, neće obavljati naši organi već nezavisne 
revizorske firme.
 Jedan od najvažnijih zadataka koji je Zajednica prvoligaša postavila sebi u 
predstojećoj polusezoni je povratak publike na stadione. Ne mislite li da je tu 
"bitku" lakše dobiti ukoliko se utvrdi jedan termin za odigravanje prvenstvenog 
kola, kao što to čine u najjačim ligama kave su italijanska, engleska ili 
nemačka? U ovakvom "ritmu", javnost praktično iz vikenda u vikend treba 
obaveštavati kada počinju utakmice, koje se igraju u nedelju, koje u subotu i 
sve to odražava se i na TV prenose.
- Realno, mi ne možemo kao Nemci ili Englezi odrediti jedan termin za 
odigravanje prvenstvenog kola i reći tako će biti za celu sezonu. Takav red 
jeste dobar za popularizaciju lige, svakako i za posetu na stadionima, ali mi 
ga teško možemo uvesti u tako strogoj formi. Jer, samo tri prvoligaša igraju na 
stadionima koji imaju reflektore što automatski isključuje mogućnost noćnih 
termina. Drugi, i najvažniji problem su klimatske prilike kod nas - mi već od 
maja ne možemo zakazivati mečeve u 13.00 časova. Ili, zamislite kada bi 
zahtevali od klubova da u avgustu igraju utakmice od 15.00 časova, to bi bilo 
mučenje i za publiku i za same igrače. Na tom planu, dakle, teško možemo 
zavesti neki strogi red ali ćemo pokušati da "popunimo" tribine nekim drugim 
metodama i inovacijama. Recimo, podizanjem konfora na svim prvoligaškim 
stadionima, nekim ambijentalnim inovacijama, nagradnim igrama i sličnim 
projektima.