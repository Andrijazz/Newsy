> Izvor: ebart
> Datum: 
> Rubrika: sport
> Naslov: Pobedom u Dnjepropetrovsku  (1:0) crno-beli izborili osminu finala Kupa UEFA
> Članak:

Pobedom u Dnjepropetrovsku  (1:0) crno-beli izborili osminu finala Kupa UEFA

Gol odluke postigao Miroslav Radović u 87. minutu. Naš predstavnik veći deo 
meča imao brojačni minus na terenu zbog isključenja kapitena Saše Ilića, koji 
je pljunuo igrača domaćih Rusola

Partizan je golom Miroslav Radovića u 87. minutu savladao Dnjepar u revanš meču 
šesnaestine finala Kupa UEFA minimalnim rezultatom 1:0, što mu je posle 
beogradskih 2:2 bilo dovoljno za plasman u osminu finala, gde će ga čekati 
bolji iz duela Benfika - CSKA.

Odlučujući trenutak na utakmici mogao je da bude 42. minut, kada je iz igre 
isključen kapiten Partizana Saša Ilić. On je posle starta Rusola nervozno 
reagovao jer je smatrao da nije bio zaštićen od strane sudije, a zatim je ušao 
u raspravu i sa fudbalerom Dnjepra. Arbitar Flajšer mu je bez dvoumljenja 
pokazao crveni karton, uz objašnjenje da je Ilić pljunuo Rusola, mada su u 
crno-belom taboru tvrdili da ga je samo zakačio rukom. 
Partizan je znao da mu u Dnjepropetrovsku odgovara samo pobeda, pa je trener 
Vladimir Vermezović odlučio da odigra ofanzivnije nego u Beogradu. Na terenu su 
u napadu od prvog minuta bili povratnik Boja i dvostruki strelac u Beogradu - 
Odita, a Rnić je po desnoj strani zamenio Milivoja Ćirkovića. U timu je bio i 
Tomić, uprkos povredi nožnog zgloba od pre tri dana. Crno-beli su u meč ušli 
prilično agresivno, pa su posledice toga bila i brzo zarađena dva žuta kartona 
za Rnića i Nađa. Dnjepar je, kao što se i očekivalo, zatvorio sve prilaze svom 
golu, i veoma pokretljivom odbranom uspešno markirao igrače sredine terena i 
napadače crno-belih, a zatim preko izuzetno brzih ofanzivnih fudbalera prelazio 
u kontranapade. 
Posle dva šuta Vukčevića iz daljine na početku susreta, prva prava prilika za 
gol napravljena je u 21. minutu, kada su Boja, Tomić i Ilić izgradili poziciju 
za Oditu, ali je golman Kernozenko bio uspešniji. Od sredine pa do kraja prvog 
poluvremena Dnjepar je imao mnogo ozbiljnije prilike da sebi obezbedi 
rezultatsku prednost. Prvo je Nazarenko posle kontre izašao sam ispred Kralja, 
ali je golman crno-belih za sekundu bio brži i odneo loptu. Kapiten Mihailenko 
u 34. minutu oprobao je šut sa ivice šesnaesterca, ali je lopta otišla pored 
gola, da bi minut kasnije pokušao da nadmudri Kralja iz slobodnog udarca, ali 
se ovaj nije dao iznenaditi. Treba naglasiti da je golman Beograđana bio je i 
najbolji akter Partizana u prvih 45 minuta. 
Prvih nekoliko minuta drugog poluvremena Dnjepar nije promenio način igre, iako 
je na terenu bio brojčano nadmoćniji. Trener Kučerevski brzo je izvršio dve 
izmene, uveo je u igru Venglinskog, koji je pozdravljen ovacijama, a zatim 
Kostišina, međutim igra Ukrajinaca se i dalje svodila na isto - čvrsto u 
odbrani, a zatim brzo u kontru. I Vermezović je pokušao da neutrališe igrača 
manje, pa je iz igre povukao Boju, koji praktično nije imao ni dva kontakta sa 
loptom, a umesto njega uveo Radovića, za kog se na kraju ispostavilo da je 
junak meča. Zatim je teren napustio Rnić i mesto ustupio Ćirkoviću, ali ni to 
nije donelo organizovanije akcije ka golu Dnjepra. Trener crno-belih od 70. 
minuta je u igru vratio drugog špica kada je Grubješić zamenio Tomića. Partizan 
nije uspeo da ozbiljnije pripreti, a utisak je da u prvom poluvremenu i pre 
isključenja Ilića nije ponovio tečnu igru iz prve utakmice. Do kraja susreta 
domaćin je uglavnom čekao loptu na svojoj polovini terena, koristeći ofanzivnu 
igru Partizana da pronađe rupu u odbrani. Upornost i velika borbenost na kraju 
su dali rezultat. Igrao se 87. minut, kada je posle akcije po desnoj strani 
lopta došla Radovića na 18 metara koji je desnom spoljnom iz prve opalio po 
lopti i pogodio levi donji ugao gola Kernozenka.