> Izvor: matf
> Datum: 
> Rubrika: sport
> Naslov: NOVI SAD - Punih deset godina navijači Vojvodine čekaju na pobedu nad Crvenom 
> Članak:

zvezdom.
Novosađani su poslednji put savladali beogradske crveno-bele davne 1990. godine 
(3:2) i od tada duele sa ovim protivnikom napuštaju pognute glave. Čini se da 
nikada u protekloj deceniji pristalice "lala" sa više optimizma nisu očekivale 
derbi sa Crvenom zvezdom, kao što iščekuju sutrašnji. Razloga za to ima više, 
Vojvodina se nalazi u seriji odličnih rezultata (sedam utakmica bez poraza), a 
Zvezda dolazi umorna posle napornog puta i utakmice sa Tromsom.
- Valter Zenga na raspolaganju ima toliko kvalitetnih igrača da u svakom 
trenutku može da sastavi tim tako snažan da može da pobedi svakog protivnika u 
domaćem prvenstvu - rekao je trener Vojvodine Zoran Marić. - Siguran sam da se 
eventualni umor neće primetiti u igri Zvezde i o tako nečemu ni ne razmišljamo. 
Znam da će moji igrači u derbiju pružiti maksimum, motiva imaju na pretek, a 
ostaje da se vidi da li će to biti dovoljno za pozitivan rezultat.
Vojvodina u meč sa liderom u prvenstvu ulazi znatno oslabljena jer u sastavu 
neće biti kapitena Milana Stepanova koji je na prethodnoj utakmici sa Hajdukom 
u Kuli dobio dva žuta kartona.
Utakmica Vojvodina - Crvena zvezda igra se u nedelju od 13 sati, a ulaznice za 
ovu utakmicu su u prodaji po cenama od 1.500 dinara za zapad i 1.000 za istočnu 
tribinu.