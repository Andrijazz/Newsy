> Izvor: ebart
> Datum: 
> Rubrika: sport
> Naslov: Vozaču Ferarija pol-pozicija na VN Mađarske
> Članak:

Vozaču Ferarija pol-pozicija na VN Mađarske

Raikonen danas (14) na "Hungaroringu" startuje kao četvrti, a lider Alonso kao 
šesti

Monotoniju Alonso - Raikonen prekinuo je Mihael Šumaher osvajanjem pol-pozicije 
za današnju (14) Veliku nagradu Mađarske na stazi "Hungaroring". Šampion 
Formule 1 startovaće prvi posle gotovo deset meseci i trke u Japanu (10. 
oktobar 2004), a nemački vozač se tako na korak približio rekorderu Airtonu 
Seni koji je 65. puta u karijeri imao pol-poziciju.
- Šta kažete? Nisam još za penziju? Iskreno, presrećan sam, ali sam u isto 
vreme i iznenađen. Stazu u Budimpešti poznajem kao svoj džep i to sam 
iskoristio. Mislim da nisam napravio nijednu grešku i to se na kraju videlo jer 
sam gotovo za sekundu bio brži od Montoje. Naravno, pol-pozicija mi ne obećava 
pobedu, ali boriću se. "Meklaren" je najopasniji, a Montoju i Raikonena moram 
da odbijem na startu, kako znam i umem - rekao je Mihael Šumaher, koji još čeka 
na prvu pobedu u 2005.
Montoja je i u Mađarskoj pokazao da je u ovom trenutku možda i najbrži vozač 
Formule 1, dok se Kimi Raikonen zadovoljio nešto opreznijom vožnjom i četvrtim 
mestom na startu, iza Jarna Trulija.
- Nisam taktizirao. Jednostavno, još su mi u glavi slike odustajanja u 
Hokenhajmu. Mislim da je četvrta pozicija na startu solidan rezultat. Međutim, 
ne smem da Mihaelu i Montoji dozvolim da mi pobegnu, i moram da obiđem Trulija 
na startu - poručio je Raikonen.
Lider šampionata Fernando Alonso startovaće tek kao šesti, a razočaranje dana 
su vozači "Vilijamsa" Nik Hajdfeld i Mark Veber, koji su bili 12, odnosno 16.
- Sve ste videli. Nisam bio brz i zato ću startovati sa niske pozicije. 
Šumaher, Montoja i Raikonen imaju veće šanse za pobedu, a moj plan je da budem 
među prva tri na cilju. Imam veliku prednost u generalnom plasmanu i neću 
previše rizikovati. Čekaću svoju priliku - izjavio je Fernando Alonso.
Rezultati kvalifikacija za VN Mađarske: M. Šumaher (Ferari) 1:19.882, Montoja 
(Meklaren) + 0.897, Truli (Tojota) + 0.957, Raikonen (Meklaren) + 1.009, R. 
Šumaher (Tojota) + 1.082, Alonso (Reno) + 1.259, Barikelo (Ferari) + 1.276, 
Baton (BAR) + 1.420, Fizikela (Reno) + 1.451, Sato (BAR) + 1.905, Klin (Red 
Bul) + 2.055, Hajdfeld (Vilijams) + 2.204, Kultard (Red Bul) + 2.397, Masa 
(Zauber) + 2.683, Vilnev (Zauber) + 2.984, Veber (Vilijams) + 3.613, Albers 
(Minardi) + 4.561, Kartekijan (Džordan) + 5.175...