> Izvor: ebart
> Datum: 
> Rubrika: sport
> Naslov: U finalu turnira F4 u Moskvi, Makabi je savladao špansku Taukeramiku 90:78 
> Članak:

U finalu turnira F4 u Moskvi, Makabi je savladao špansku Taukeramiku 90:78 

Moskva
Osvajač ovogodišnje košarkaške Evrolige je ista ekipa kao i prošle godine - 
Makabi iz Telaviva. U finalu turnira F4 u Moskvi, Makabi je savladao špansku 
Taukeramiku 90:78, a najefikasniji i najbolji igrač utakmice bio je Litvanac 
Jasikevičijus (MVP utakmice) sa 22 poena. Kod pobednika zapažen je bio i Baston 
sa 18 koševa. U timu Duška Ivanovića, koji nije uspeo da dođe do titule kao 
trener, što mu je uspelo sa Jugoplastikom za vreme igračke karijere, 
najefikasniji bio je Luis  Skola sa 21. poenom, a Kalderon je ubacio 16. Makabi 
je prva ekipa koja je još od 1991. i podviga Jugoplastike uspela da dva puta 
uzastopno osvoji titulu prvaka Evrope. 
Prošle godine, na finalnom turniru četiri ekipe u Tel Avivu, Makabi je 
trijumfovao pobedom nad italijanskim Skiperom. Ove sezone, Makabi je bio veoma 
uspešan i u prvom i drugom delu takmičenja, ali je za najvećeg favorita, ipak, 
važio moskovski CSKA, zbog domaćinastva "fajnal fora", kao i zbog brojnih 
pobeda i najboljeg skora u takmičenju. Taukeramika je, međutim, u petak u 
polufinalu, priredila iznenađenje, pobedivši CSKA. Makabi je u polufinalu bio 
bolji od grčkog Panatinaikosa. Najbolji igrač meča bio je Litvanac Sarunas 
Jasikevičijus koji je postizao poene i razigravao ostale igrače. On je susret 
završio sa postignuta 22 poena. Izostao je uobičajeni učinak MVP-a Evrolige 
Entoni Parkera, koji je postigao samo 12 poena. U timu Taukeramike bolji od 
ostalih bio je Luis Skola, koji je zabeležio 21 poen i devet skokova. Makabi je 
apsolutno zasluženo odbranio titulu, pa su čak tri igrača izabrana u najbolju 
petorku Evrolige Jasikevičijus, Parker i Vujčić. U utakmici za treće mesto 
košarkaši grčkog Panatinaikosa su posle dva produžetka savladali domaćina 
turnira CSKA sa 94:91.