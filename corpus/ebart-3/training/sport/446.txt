> Izvor: ebart
> Datum: 
> Rubrika: sport
> Naslov: Eho političkog trvenja na relaciji Beograd - Podgorica sve više odzvanja i na 
> Članak:

Eho političkog trvenja na relaciji Beograd - Podgorica sve više odzvanja i na 
fudbalskoj pozornici

Mladen Stojović

Eho političkog trvenja na relaciji Beograd - Podgorica, odzvanja već godinama i 
na sportskoj pozornici državne zajednice. Izuzme li se onaj, već opšteprihvać
eni navijački ritual prilikom međusobnog odmeravanja snaga ekipa iz Srbije i 
Crne Gore ("otcepi se, otcepi se molim te", i "Viva, e viva Montenegro"), loše 
veze na liniji "011-081" ponajviše se, na ovom polju, osećaju u funkcionisanju 
zajedničkih sportskih asocijacija "dva oka u glavi". Crnogorska "ping-pong kuć
a" već se otcepila od srpske, rukometni funkcioneri "ratuju" još od 1998. 
godine sa istom željom, slična je situacija i u karate, bokserskom, džudo 
savezu... Do ovog leta, na tom planu, uzor dobre komunikacije pod "zajedničkim 
krovom" bila je "kuća fudbala" na Terazijama 35. U ovoj instituciji "bratsvo - 
jedinstvo" je od političkih udara branjeno jasnnim objašnjenjem - "dok Srbija i 
Crna Gora imaju jednu stolicu u UN, biće zajedno i u fudbalu jer FIFA i UEFA ne 
dozvoljavaju drugačije". Poslednjih nedelja, međutim, sve su češće okršaji 
domaćih fudbalskih pregaoca obojeni političkim, pa čak i nacionalnim tonovima - 
odsustvo crnogorskih fudbalera iz mlade reprezentacije otvorilo je "front" 
između predsednika FSCG Dejana Savićevića i "kormilara plavih nada" Milorada 
Kosanovića, prethodno je izbio "kuršlus" oko preraspodele slektorskih funkcija 
mladih reprezentacija... Medijske bitke na pomenutim "linijama" vođene su, pri 
tom, uz već prepoznatljivu retoriku - iz podgoričkog tabora sve je bilo uvijeno 
"željom za odbranu interesa crnogorskog fudbala", iz beogradskog verzijom po 
kojoj je protest "manjeg oka" inspirisan političkim a ne sportskim motivima.
I sa jedne i sa druge strane mogla su se, međutim, čuti i neka vrlo razumna 
objašnjenja novonastale konfrontacije, kao recimo Savićevićeva primedba da nije 
logično da iz dva podgorička kluba koja su u vrhu prvenstvene tabele a 
oslanjaju se na mlade igrače, nema mesta ni za jednog fudbalera u selekciji do 
21 godine, a ima za petoricu iz Vojvodine kojoj "ne cvetaju ruže". Razumna je, 
međutim, bila i reakcija Kosanovića da ne želi da odgovara na prozivke koje se 
tiču načina na koji selektira ekipu, već samo na onu koja se tiče rezultata 
koje ostvaruje. "Udar" iz Podgorice je, međutim, i stigao nakon debakla 
Kosanovićevih pulena u Lokerenu (O:4 u meču sa Belgijom). Istina, taj poraz bio 
je prvi kiks nedavno izabranog "kormilara plavih nada" pa je utisak da je č
elnik FSCG bio vrlo nestrpljiv u nameri da se obračuna sa Kosanovićem, 
zaboravljaući da su iz Srbije bili svojevremeno vrlo strpljivi dok je on vodio 
A reprezentaciju u katastrofu (zima- proleće 2003. godine). Onima koji dugo, s 
pažnjom i iz "dubokih izvora", osluškuju "varničenje" u srpskocrnogorskim 
fudbalskim odnosima nije, međutim, promaklo da su problemi na ovom planu počeli 
da se pojačanim tempom nižu od trenutka kada je sa funkcije tehničkog direktora 
FSSCG smenjen Milovan Đorić. Ta smena, za koju je formalno i javno bio 
"odgovoran" predsednik saveza Dragan Stojković, izgleda, naglo je ubrzala 
proces udaljavanja stavova "fudbalske Crne Gore" i "fudbalske Srbije". S tim u 
vezi, više nije tajna da je Đorić letos zapalio "vatru" prilikom jednog 
neformalnog susreta sa jednim čelnikom Budućnosti kada je, navodno, "preporuč
io" - "evo vama Rajo i Brano pa vidite kako ćete, a mi ćemo se zabaviti svojim 
mukama". Kako i zlatiborski lokali imaju poneko "uvo viška", ovaj je bata Đorin 
"predlog" vrlo brzo stigao "tamo gde treba". Ono "Rajo i Brano" (Radojica 
Božović predsednik Zete i član IO FSSCG, i Brano Mićunović, navodno "siva 
eminencija" Sutjeske i vaskolikog crnogorskog fudbala), nije u Podgorici moglo 
da bude toplo prihvaćeno, jer su pomenute osobe u Crnoj Gori toliko harizmatič
ne da nikome ne pada na pamet da ih omalovažava ili ih "preskače" radi očuvanja 
bratskih odnosa sa "fudbalskom Srbijom". Božović, otkako rukovodi Zetom, više i 
ne pripada redu "enigmatičnih crnogorskih biznismena", stasalih početkom 
devedetih godina prošlog veka - zbog njegove, navodno, preke naravi (bivši je 
džudo šampion), postoje oni koji se veoma plaše i njegovog mrkog pogleda, ali i 
oni koji ga doživljavaju kao svojevrsnog Robina Huda domaće fudbalske 
pozornice. Bivši selektor mlade rperezentacije Vladimir Petrović imao je pre 
par meseci priliku da se upozna i sa razljućenim i sa "robinovski" nastrojenim 
Radojicom - u loži Omladinskog stadiona umalo nije došlo do fizičkog sukoba. 
Povod tom incidentu bio je inače naglo smanjeni broj reprezentativaca iz Zete 
pred odlazak plavih na EP u Nemačkoj - Božović je to protumačio kao 
omalovažavanje njegovog kluba, Petrović primedbe čelnika Zete kao ličnu uvredu. 
U drugoj "epizodi" priče, Pižona je na funkciiji "kormilara mlade 
reprezentacije koji preskače Crnogorce" zamenio Milorad Kosanović - a Božoviću 
se u kritikama pridružio Savićević kao i rukovodioci Budućnosti. Sa razmirica 
"ko koga i zašto poziva ili ne poziva u reprezentaciju", čelnici "fudbalske 
Crne Gore" i "fudbalske Srbije", međutim, prešli su i na neke druge razdore. 
Božović je tako, u intervjuu jednom beogradskom sportskom listu nedavno, 
prepoznao još jedan problem u funkcionisanju zajedničkih organa. Na 
"usmeravajuće" pitanje - "da li zna nešto o Stojkovićevim angažmanima sa Pink 
televizijom i pivarom iz Čelareva", odgovorio je vrlo indikativno:
- Ne, nisam upoznat, bez obzira što smatram da je o tome trebalo da se odlučuje 
na sastanku UO, da svi budemo upoznati. međutim, Piksi to radi u užem krugu 
ljudi i s tim se debelo ne slažem.
Umesto zahvalnosti koja mu se duguje što se svojom reputacijom izborio za niz 
sjajnih sponzorskih ugovora kojima je popunjen budžet zajedničkog saveza, 
Stojković se tako našao na "optuženičkoj klupi" - ne valja ni kad pare donosi 
jer "ne pita baze". To što je zamerka stigla od Božovića a ne Savićevića, možda 
i ne treba razumeti kao individualni protest jednog fudbalskog funkcionera Crne 
Gore. Jer, iako održava dobre odnose sa svojim bivšim saigračem, predsedniku 
FSCG mnogo je bliži drugar iz rodnog grada bez čije pomoći bi, pre tri godine, 
teško dobio bitku u izborima za vlast u crnogorskoj "kući fudbala". Činjenica 
da se budžet FSSCG puni gotovo isključivo novcima zarađenim od partnerstva sa 
srpskim i predstavništvima inostranih kompanija u Srbiji, na jedan način 
verovatno "bode oči" fudbalskim zvaničnicima Crne Gore. Onima iz "fudbalske 
Srbije", opet, ne dopada se to što iz Podgorice "talasaju" uprkos tome što 
"Srbija sve plaća", pa problem iz dana u dan postaje sve dublji i zbog 
obostrano "ugrožene sujete". Razapet između ove dve linije, Stojković se, 
izgleda, sve teže snalazi u pokušaju da smiri strasti, odnosno da uveri oba 
"bloka" da radi u obostranom interesu. Obe strane, naime, sve teže tolerišu 
situacije u kojima se "ne pitaju koliko treba", sabiraju "faulove" jedna drugoj 
i sve grčevitije prelaze u odbranu sopstvenih interesa. Sasvim ogoljeno, čini 
se da problem leži u dva sasvim nefleksibilna stava - beogradskog ("ucenjuju 
nas a toliko više dajemo"), i podgoričkog ("potcenjuju nas, hoće sve za sebe"). 
Kada se tome dodaju i neki lični konflikti, borba za pozicije, loše navike 
(recimo - igra "tri za tri"), sukob poslovnih interesa (na prodaju igrača utiče 
i njihov status u reprezentaciji), politički uticaji (u Crnoj Gori vladajućeg 
bloka, u Srbiji nekih slaborangiranih struja), dolazi se do jednačine: "bolje 
da se razilazimo". Ovakvo zauzimanje "busena", inače, već je bilo viđeno proleć
a 2001. godine uoči prethodnih fudbalskih izbora u Srbiji i Crnoj Gori. 
Tada su, međutim, bata Đora i Rajo bili na istoj strani, možda i zaslugom 
pokojnog Branka Bulatovića koji je, valjda, jedini umeo da srpskocrnogorsku 
enigmu reši po sistemu "i vuk sit i ovce na broju". Nakon njegovog tragičnog 
odlaska sa domaće fudbalske pozornice, na Terazijama 35 i u dve "nestašne" 
filijale ove institucije (FSCG i FSS), ostali su, izgleda, samo vukovi i Piksi. 
Takav "odmer snaga", sluti na vrlo skori žestoki okršaj fudbalske Srbije i Crne 
Gore bez pomirenja.