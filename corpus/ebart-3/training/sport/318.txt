> Izvor: ebart
> Datum: 
> Rubrika: sport
> Naslov: PREDRAG KIKINĐANIN-FREDO, POSLE 23 GODINE BAVLjENjA VATERPOLOM, ZAPLIVAO 
> Članak:

PREDRAG KIKINĐANIN-FREDO, POSLE 23 GODINE BAVLjENjA VATERPOLOM, ZAPLIVAO 
TRENERSKIM VODAMA

Dugo sam u Nišu, vodio sam prvi tim, a trenirao sam i mlađe naraštaje, tako da 
mi trenerski   posao nije nepoznat - priča Kikinđanin

DUGOGODIŠNjI kapiten Niša, Predrag Kikinđanin-Fredo oprostio se od igračke 
karijere posle najvećeg vaterpolo uspeha - drugog mesta sa niškim "vilenjacima" 
u prvenstvu Srbije i Crne Gore.
- Ponosan sam na sebe i na svoju ekipu. Uspeli smo da za jednu sezonu napravimo 
veliki pomak u istoriji srpsko-crnogorskog vaterpola, da pobedimo veliki 
Primorac i Partizan, ali u finalu smo izgubili od izuzetno jake i kvalitetne 
ekipe Jadrana - priča Kikinđanin.
Fredo će svoju vaterpolo karijeru nastaviti u Nišu kao trener, pošto iza sebe 
ima i nekoliko godina trenerskog rada.
- Dugo sam u Nišu, pre nego što je došao sadašnji trener Nenad Manojlović, 
vodio sam prvi tim, a trenirao sam i mlađe naraštaje, tako da mi trenerski 
posao nije nepoznat. Još ne znam sa kim ću početi da radim, ali najbolje je 
početi sa decom. 
Predrag je sa deset godina, daleke 1981. vaterpolo karijeru započeo u Kotoru, a 
prve vaterpolo pokrete naučio  kod odličnog trenera Petra Porobića. U Kotoru je 
bio do 1991. godine, kada odlazi na tri godine u Novljanski Jadran, da bi privi 
put u Niš došao 1995. U subotičkom Spartaku proveo je sezonu 1998/1999. a 
naredne dve (1999/2001) igrao u Budvanskoj rivijeri. Konačno, u Niš se vraća 
2001. gde je nedavno i završio karijeru.
- Kada sam došao prvi put u Niš, vaterpolo klub je bio prvak Srpske lige. 
Dalibor Maslan i ja, pošto smo u isto vreme došli, uspeli smo da za dve godine 
Niš popnemo za dve lige više, da uđemo u prvu B ligu i budemo prvi. Otišao sam 
iz Niša na četiri godine i vratio se 2001. kada je i formirana Prva ekipa. 
Posle godinu dana treniranja i krčenja puta ka eliti, uspeli smo da se 
plasiramo u Prvu A i tu usidrimo. Septembra 2002. godine dolazi trener 
Manojlović i dovodi devetoricu novih igrača, sa kojima smo uspeli da ostvarimo 
zavidne rezultate, kako za vaterpolo klub Niš, tako i za srpsko-crnogorski 
vaterpolo.
Predrag Kikinđanin na svojoj kapi od 1991. godine ima broj 9, a pre toga je 
nosio broj 6.
- Kada sam došao u Kotor, najpoznatiji igrač sveta u to vreme je bio Zoran 
Gopčević, koji je izašao iz mog prvog kluba i ostavio kapu sa brojem šest, baš 
za mene. Kasnije sam broj šest "preokrenuo" u broj devet i sa njim sam završio 
karijeru.
Predrag Kikinđanin, je do sada nizao vaterpolo uspehe, a od sada će ih nizati i 
kao trener, jer je on čovek koji je karijeru počeo kod Petra Porobića, a 
završio kod Nenada Manojlović. Imao je mnogo toga da nauči od vrhunskih 
stručnjaka. Pa, srećno, Fredo.