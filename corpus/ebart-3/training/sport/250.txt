> Izvor: matf
> Datum: 
> Rubrika: sport
> Naslov: Vodeći dvojac Jadranske lige siguran u 19. kolu regionalnog takmičenja
> Članak:


Crvena zvezda je očekivala tešku utakmicu u Podgorici i dobila ju je. Refleks 
je bio oprezan uoči meča sa Olimpijom, ispostavilo se bez razloga. Bilo kako 
bilo, vodeće dve ekipe na tabeli Jadranske lige zadržale se na čelnim 
pozicijama i posle 19. kola.
Derbi u "Morači" rešen je u uzbudljivoj završnici, koja je usledila posle 
prilično izjednačene igre tokom 38 minuta, u kojoj nijedna ekipa nije ostvarila 
ozbiljniju prednost. Dva minuta pre kraja, rivali su ponovo razmenili trojke 
(Radivojević i Marjanović), posle čega je krilni centar Budućnosti Dejan 
Milojević, najkorisniji igrač regionalnog takmičenja, sa linije penala mogao da 
oteža posao gostima iz Beograda. Milojević je, međutim, pogodio samo jedno 
slobodno bacanje, posle čega je Čedomir Vitkovac pogodio odlučujuću trojku i 
doveo Zvezdu u prednost. Konačan rezultat postavio je Luka Bogdanović slobodnim 
bacanjima.
Lider takmičenja Refleks naišao je na neočekivano slab otpor gostiju iz 
LJubljane. Olimpija, učesnik Evrolige, nije uspela nijednom da ugrozi košarkaše 
iz beogradskog predgrađa na putu ka devetoj uzastopnoj pobedi posle poraza u 
finalu Kupa Radivoja Koraća. Na krilima nadahnute igre Ognjena Aškrabića i 
Redžija Frimena, Refleks je pobedom zaokružio jedan od najuspešnijih meseci u 
svojoj istoriji - tokom januara 2004. godine, ekipa Vlade Đurovića nijednom 
nije izgubila u pomenutih devet utakmica.
Ovim trijumfom, Refleks je praktično obezbedio plasman na fajnal-for Jadranske 
lige u Zagrebu.