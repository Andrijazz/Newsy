> Izvor: ebart
> Datum: 
> Rubrika: sport
> Naslov: SUTRA PRVO OKUPLjANjE IGRAČA NA "MARAKANI" U NOVOJ GODINI
> Članak:

SUTRA PRVO OKUPLjANjE IGRAČA NA "MARAKANI" U NOVOJ GODINI

TAČNO u 13.30 časova, sutra na Marakani, Zoran   Filipović - šef stručnog štaba 
Crvene zvezde, ispred sebe imaće postrojen tim svojih izabranika. Prva 
destinacija, posle novogodišnjih praznika, kraćeg odmora i šestodnevnih lakih 
treninga u prestonici, biće Trebinje.
- To je prva stanica, na ne baš lakom putovanju koje nas čeka u pripremnom delu 
- objašnjava Filipović.  U tom hercegovačkom gradiću odigraćemo i prvu utakmicu 
u novoj godini sa domaćim Leotarom. Posle Trebinja, vraćamo se u Beograd, pa 
21. januara sledi odlazak u Antaliju. Pre polaska, spisak od 30 igrača moraću 
dobro da prostudiram i odlučim ko će pakovati kofere.
Za Filipovića, nova godina je u znaku, starih ambicija.
- One su svakako vezane za trofeje. Biće teško, ali spremni smo da istrajemo na 
tom zadataku. Sada je najbitnije da Zvezda stvori moćan tim, koji će u narednoj 
sezoni biti neprikosnoven - poručuje Filipović.

