> Izvor: ebart
> Datum: 
> Rubrika: sport
> Naslov: GDE SU, ŠTA RADE SRETEN DAMJANOVIĆ (rvanje)
> Članak:

GDE SU, ŠTA RADE SRETEN DAMJANOVIĆ (rvanje)

NA našim prostorima, malo je vrhunskih trenera, koji su bili i nenadmašni 
takmičari. Jedan od poslednjih "mohikanaca" našeg rvanja upravo je Sreten 
Damjanović. Rođen pre 60 godina na beogradskom Crvenom krstu, nije ni slutio da 
će najveću sportsku slavu steći na severu Bačke, u Subotici.
- Sve je počelo u Radničkom - priseća se Sreten svoje zanimljive biografije. - 
Otac me je prvo odveo na boks. Ali, pošto sam bio nemirno dete, vrlo brzo su me 
odatle izbacili. Kući nisam smeo da idem, pa sam nastavio da treniram rvanje, 
kod čuvenog čika Tegeltije. Već sa 10-11 godina, postajem pionirski prvak 
Jugoslavije.
  Vrlo brzo prelazite u subotički Spartak?
- Da, jer je moja majka Subotičanka. U Beogradu smo teško živeli, pa su 
roditelji odlučili da se tamo presele. Brzo sam se privikao na novu sredinu. 
Tu, zapravo, i počinje da se gradi moja karijera. Za petnaestak godina aktivnog 
rvanja upisao sam u svoju "radnu" knjižicu čak 16 titula prvaka države. To je 
još rekord. Bio sam prvak Evrope i nekoliko puta vicešampion sveta. 
 Tih godina bili smo svetska sila?
- Prva generacija, koja je krenula u osvajanje planete, bila je: Horvat, Simić, 
Martinović, Vukov i Cucić. A onda je na red došla još trofejnija ekipa: 
Marinov, Čović, Koletić, Kecman, Nenadić, Ćorak, u kojoj sam, naravno, bio i 
ja. Poslednja postava od koje su zazirali bili su: Petković, Memišević, Kasap i 
Frgić.
  Šta sada radite?
- Trener sam u Spartaku. Držim restoran "Šampion", a radim i  na imanju. 
Trenutno, u klubu imam veoma talentovane dečake. Poslednjeg sam lansirao Davora 
Štefaneka, koji je vrlo brzo postao evropski i svetski prvak. Nažalost, jedna 
lasta ne čini proleće i mislim da ćemo teško povratiti sjaj koji smo nekada 
imali - zaključuje Damjanović.