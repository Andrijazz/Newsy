> Izvor: matf
> Datum: 
> Rubrika: sport
> Naslov: U PALATI PRAVDE JUČE NASTAVLjENO SUĐENjE KOŠARKAŠIMA PARTIZANA I HEMOFARMA
> Članak:


DAVANjEM iskaza optuženih i svedoka pred sudijom Violetom Jovanović, juče je u 
Palati pravde u Beogradu nastavljeno suđenje košarkašima Partizana i Hemofarma 
za incident od 4. decembra prošle godine, na meču Jadranske lige koji je 
završen tučom.
Iz Vršca su juče na suđenje stigli Slavko Stefanović i Miloš Borisov, a svoje 
iskaze dali su i košarkaši Partizana Novica Veličković, Dejan Milojević, Luka 
Bogdanović i Predrag Šuput, kao i navijač crno-belih Veljko Banjac. Na suđenju 
se opet nisu pojavili optuženi Nikola Lončar (trenutno u Španiji) i igrač 
Hemofarma Vladan Vukosavljević (protiv njih dvojice će se voditi odvojeni 
postupak), kao ni svedoci "farmaceuta" Nebojša Joksimović i Miloš Marković 
(igrali sinoć u Italiji).
Posebno zanimljiv deo jučerašnjeg suđenja, koje je trajalo skoro četiri časa, 
bilo je svedočenje Duška Vujoševića trenera Partizana, koje je trajalo punih 47 
minuta. Posle pregledanja video snimaka iz više uglova sudija Jovanović, 
advokat Vrščana i tužilac bili su u prilici da ispituju Vujoševića koji je u 
nekoliko navrata ispravio službena lica, pošto su kapitena crno-belih oslovili 
sa "gospodin Milosavljević", rečenicom: "Milojević, Dejan Milojević, 
Reprezentativac Srbije i Crne Gore!"
Konačne iskaze sve strane u ovom suđenju daće 17. aprila.