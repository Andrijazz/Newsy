> Izvor: ebart
> Datum: 
> Rubrika: sport
> Naslov: VLADIMIR GRBIĆ U PRVI PLAN STAVLjA MOTIVACIJU ODBOJKAŠA
> Članak:

VLADIMIR GRBIĆ U PRVI PLAN STAVLjA MOTIVACIJU ODBOJKAŠA

Vidi se da igrači žele da na SP u Japanu naprave nešto veliko - kaže "plava 
desetka", koji je izabran za člana Komisije za razvoj svetske odbojke

OVO su dani Vladimira Grbića. Na Kongresu FIVB izabran je za člana Komisije za 
razvoj svetske odbojke, njegova reč se poštuje u reprezentaciji, motivisan je 
možda još više nego kada je sa drugovima osvojio Olimpijske igre 2000. u 
Sidneju.
- Prošle godine na finalnom turniru Svetske lige u Beogradu predsednik dr 
Akosta rekao mi je da želi da me angažuje u Svetskoj federaciji. Razmišljao je 
šta bi to moglo da bude najbolje za mene i mislim da je ova Komisija pravi 
izbor. Pričali smo o popularizaciji odbojke i dobio sam zaista veliko 
priznanje. Biću još više stimulisan za SP - raspoložen je Grbić.
Nekada najbolji odbojkaš Evrope tvrdi da u reprezentaciji vlada izuzetna 
atmosfera.
- Oseća se pomak, raspoloženje, rešenost igrača da naprave nešto izuzetno. To 
nije vezano za moj povratak, već za to što su igrači sazreli, što se kod njih 
oseća odlučnost. Razgovarali smo i svi su mi rekli da su spremni da daju 
maksimum za ekipu. Pozitivno su naelektrisani i to je veoma dobro - naglasio je 
Grbić na druženju sa novinarima.
Jedini van pogona je i dalje bloker Dragan Stanković. Srednjak Crvene zvezde 
ima virusnu infekciju, malaksao je i doktori ne znaju kada će se vratiti na 
teren. Primač Slobodan Boškan i libero Branko Roljić trebalo bi da se pridruže 
ekipi u ponedeljak.