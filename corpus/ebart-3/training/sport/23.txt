> Izvor: matf
> Datum: 
> Rubrika: sport
> Naslov: 
> Članak:


U PRESUDNOJ utakmici evropske sezone, košarkaši Partizana su protiv poljskog 
Slaska (74:83) odigrali jednu od najlošijih partija od kada ih vodi Duško 
Vujošević. I ne samo to... Mučenje lopte koje je viđeno u 40 minuta skoro 
neravnopravne borbe sa glasnom publikom, nervoznom sudijskom trojkom i 
motivisanim domaćinom začinjeno je skoro neshvatljivim greškama u odbrani i 
napadu jugoslovenskog šampiona.
U jednom trenutku je trener crno-belih ulovljen kamerom dok je trajao tajm-aut. 
Njegovo (ne)raspoloženje moglo je najbolje da posvedoči koliko se dogovor iz 
svlačionice poštovao na parketu. Nije se poštovao! U suprotnom, Partizan bi u 
Vroclavu prošao bolje. Ovako, greške viđene u prepunoj dvorani Ludova ostaće 
kao mala košarkaška lekcija o tome kako ne treba da se igra.
- Skoro je neverovatno kakav smo repertoar grešaka pokazali u svim segmentima 
igre. Ništa nas nije htelo. Centri su u prvom poluvremenu potpuno podbacili, 
nekoliko otvorenih šuteva za tri poena je otišlo u nepovrat, pa posle svega 
mogu da kažem da po prikazanom kvalitetu ove sezone u Evroligi mi nismo ekipa 
koja zaslužuje plasman među 16  - kaže Duško Vujošević, trener Partizana.
Strateg crno-belih je nedavno izjavio kako je Evroliga takmičenje bogatih 
klubova i kako u drugi krug, izgleda, odlaze samo oni s "dubokim džepom". 
Košarka je, dakle, postala nešto mnogo više od igre. 

