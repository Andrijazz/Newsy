> Izvor: ebart
> Datum: 
> Rubrika: sport
> Naslov: RUKOVODIOCI FIBA-EVROPE U BEOGRADU 
> Članak:

RUKOVODIOCI FIBA-EVROPE U BEOGRADU 

Postoji mogućnost da još neki naš klub uđe u najjače Fibino klupsko takmičenje. 
- I Vojvodina u igri 

U tek stvorenom najjačem klupskom takmičenju evropskog dela Svetske košarkaške 
federacije (FIBA-Evropa) od naših klubova igraće Budućnost i Hemofarm. To je 
moglo da se zaključi posle jučerašnjeg sastanaka rukovodilaca FIBA-Evrope sa 
predstavnicima naših pet vodećih klubova i Vojvodine u hotelu 
"Interkontinental". 

Prekjuče u Minhenu, na sastanku Izvršnog komiteta FIBA-Evrope i njene Komisije 
za takmičenja, pao je dogovor o osnivanju Evropske lige koja će imati 32 kluba, 
pozvanih na osnovu "sportskih i logičnih kriterijuma", kako je istaknuto u 
povelji. Generalni sekretar Košarkaškog saveza Srbije i Crne Gore (KSSCG) 
Predrag Bogosavljev je bio u glavnom gradu Bavarske, a juče u Beogradu je 
nagovestio ko bi mogao da nas predstavlja u tom nadmetanju: 

"Razgovarali smo o detaljima za narednu sezonu, konkretno o Fibinom najjačem 
klupskom takmičenju. Naša zemlja će sigurno imati dva predstavnika, a možda i 
više. Budućnost, Hemofarm i Vojvodina su se već izjasnili da bi želeli da 
igraju u tom takmičenju. Crvena zvezda i FMP Železnik tek treba da saopšte 
svoju odluku, dok je poznato da Partizan igra u Ulebovoj Evroligi". 

U Fibinu Evropsku ligu 24 kluba će ući direktno, a osam sa "specijalnom 
pozivnicom". Sezona počinje 22. oktobra, a finalni turnir će biti od 23. do 25. 
aprila. Klubovi neće plaćati registracione takse, a imaće sasvim odrešene ruke 
pri dogovoru za TV prava i prilikom organizovanja marketinga. Jedna zemlja će 
moći da ima najviše četiri predstavnika. 

Spisak učesnika biće saopšten 28. juna. Žreb je 19. jula u Minhenu. 

Pošto je izgubila bitku sa Udruženjem klubova (ULEB), FIBA pokušava da ponudi 
što bolje uslove klubovima "srednje klase", pošto su se najjači privoleli ULEBU 
u kom su i tri naša prvoplasirana tri tima - Partizan (Evroliga), FMP Železnik 
i Crvena zvezda (Kup ULEBA).