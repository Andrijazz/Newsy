> Izvor: ebart
> Datum: 
> Rubrika: sport
> Naslov: SELEKTOR MLADIH PETROVIĆ, NEĆE SLATI NAKNADNE POZIVE
> Članak:

SELEKTOR MLADIH PETROVIĆ, NEĆE SLATI NAKNADNE POZIVE

NOVI SAD - Prvog dana pripreme u Novom Sadu, još uvek nekompletna mlada 
fudbalska reprezentacija Srbije i Crne Gore, ostala je bez Marjana Markovića 
(Crvena zvezda), koji je u meču kvalifikacija za kup UEFA protiv Nistrua 
obnovio povredu zadnje lože.
- Ispostavilo se da povreda nije nimalo naivna,  pa smo odlučili da ga vratimo 
kući na lečenje. Šta je tu je, Markovića nema, ali bez njega se mora i može. 
Umesto njega neću naknadno pozivati novog kandidata - kaže selektor plavih nada 
Vladimir Petrović Pižon.
I pored odsustva Markovića, atmosfera u ekipi je odlična, a kako ističe 
Petrović, igrači sa velikom pobedničkom željom očekuju kvalifikacioni meč za 
Evropsko prvenstvo protiv Velsa, koji će u utorak biti odigran na stadionu 
Vojvodine.
- Znamo da nas očekuje teška i neizvesna utakmica. Pobeda bi nam širom otvorila 
vrata baraža. Velšani su tipični predstavnici ostrvske fudbalske škole, koja se 
odlikuje tvrdom igrom. Daćemo sve od sebe da u utorak osvojimo nova tri boda - 
poručio je selektor Petrović.
Mlada fudbalska reprezentacija SCG nalazi se na drugom mestu u grupi, sa tri 
boda više od Finske i četiri boda prednosti u odnosu na mladu selekciju Velsa. 