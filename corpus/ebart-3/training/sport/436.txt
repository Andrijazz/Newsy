> Izvor: ebart
> Datum: 
> Rubrika: sport
> Naslov: Masters u Hjustonu (4,45 miliona dolara)
> Članak:

Masters u Hjustonu (4,45 miliona dolara)

Poslednji ATP turnir u sezoni, Masters u Hjustonu, neće doneti velika uzbuđenja 
ATP šampionatu, kao što je to bilo u slučaju sa finišom WTA trke koja je, iako 
je lako moglo da bude drugačije, ipak završena pobedom Lindzi Devenport. 
Prvo mesto u konkurenciji tenisera odavno je već rezervisano za Švajcarca 
Rožera Federera, neprikosnovenog ove godine. Osvojio je deset titula u 2004, od 
toga tri grend slema, što nikom nije pošlo od ruke još od 1988. i Matsa 
Vilandera. Ove godine uspeo je da zabeleži i fenomenalan skor u mečevima protiv 
prvih 10 igrača sveta, 13 pobeda, bez poraza. 
U Hjustonu, osam najboljih tenisera, raspoređenih u Crvenu i Plavu grupu, 
odmeriće snage ove nedelje i pokušati da se domognu značajnih bodova. U crvenoj 
grupi aktuelni "broj 1" u prvom kolu bio je bolji od Argentinca Gastona Gaudija 
sa 6:1, 7:6(4), dok je Lejton Hjuit pobedio Karlosa Moju sa 6:7(5), 6:2, 6:2.
U plavoj grupi, drugi nosilac turnira Amerikanac Endi Rodik pobedio je Britanca 
Tima Henmana sa 7:5, 7:6(6), dok je sve bolji u poslednje vreme Rus Marat Safin 
bio bolji od Giljerma Korie sa 6:1, 6:4.