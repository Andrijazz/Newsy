> Izvor: ebart
> Datum: 
> Rubrika: sport
> Naslov: MIODRAG JEŠIĆ, TRENER PARTIZANA, O REZULTATIMA PRVOG KOLA LIGE UEFA
> Članak:

MIODRAG JEŠIĆ, TRENER PARTIZANA, O REZULTATIMA PRVOG KOLA LIGE UEFA

REZULTATI prvog kola Lige UEFA delom idu naruku Partizanu. Makabi je kod kuće 
iznenadio favorizovani Okser (3:1), dok je Livorno porazom od Rendžersa (3:2) 
ohrabrio našeg jedinog predstavnika u Evropi.
- Sada je sve u našim rukama, pobedom u prvoj utakmici kod kuće nad Italijanima 
otvorili bismo sebi put ka našem narednom cilju, plasmanu u prolećni deo 
takmičenja - podvlači trener Partizana Miodrag Ješić.
Pobeda Makabija nad Okserom za mnoge je iznenađenje, ali šef struke crno-belih 
kaže da za njega nije.
- Bugarski Liteks je igrao sa Izraelcima u prvom kolu Kupa UEFA i posle žreba 
za Ligu, Ljupko Petrović mi je dao detaljne informacije o timu iz Haife. Rekao 
mi je da su dobri, da imaju dosta stranaca... Mada, Okser je u prvom 
poluvremenu bio bolji rival, ali u drugom delu se sve okrenulo. Francuzi su, 
ipak, i dalje opasni, eliminisali su OFK Beograd, Dinamo iz Zagreba, mislim i 
da su u Tel Avivu igrali odlično - kaže Ješić.