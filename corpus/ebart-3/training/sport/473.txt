> Izvor: matf
> Datum: 
> Rubrika: sport
> Naslov: Košarkašica Nataša Vukoje, vratila se sa izbora za Fordovo lice 2004.
> Članak:


Šetala sam Menhetnom, gde je snimana serija "Seks i grad" baš u vreme 
fantastičnih sniženja. Haljina "armani" za 40 dolara. Družila sam se sa 
Hrvaticom i Slovenkom. Ne mogu da prežalim što nisam išla na utakmicu Niksa

Najlepša sportistkinja Srbije i Crne Gore, košarkašica Partizana Nataša Vukoje 
iz Amerike se vratila puna utisaka o velelepnom Njujorku i prošlonedeljnom 
finalu izbora za lice agencije "Ford". Nataša nije osvojila nagradu, ali jeste 
komplimente i nove ugovore. U svakom slučaju, ima mnogo razloga da bude 
zadovoljna boravkom u Americi.      
- Oduševljena sam Njujorkom, velikim i širokim ulicama Menhetna, gomilom 
semafora i bleštavilom koje smo do sada viđali samo na televiziji. Grad je 
zaista ogroman, a pošto sam ja vozač, mene je posebno iznenadilo to što na 
jednom kružnom toku ima čak pet semafora, a kod nas nijedan. Tu je snimana 
serija "Seks i grad", a  prošetala sam ulicama baš u vreme fantastičnih 
sniženja - počela je razgovor Nataša Vukoje.
To znači da su koferi bili znatno teži u povratku kući nego u odlasku u SAD?   
- Obukla sam sestru od glave do pete! (smeh) Nisam imala mnogo vremena za 
šoping, ali za Jovanu i brata sam morala u kupovinu, jer sam od njih pre puta 
dobila spisak stvari koje moram da donesem.  Tamo je vreme velikih sniženja, 
tipa da za jednu stvar dobiješ dve, na primer za 50 dolara kupiš dva para 
cipela. Ima i markiranih stvari, haljina "armani" mogla je da se pazari za 40 
dolara (?!), ali ja, nažalost, nisam imala kad da je kupim.
Kako su tekli prvi američki dani?
- Imala sam veliku podršku roditelja koji su putovali sa mnom, i to mi je mnogo 
značilo. Bili smo u jednom hotelu na Menhetnu. U svakom slučaju, sve je bilo 
fenomenalno i bilo bi još bolje da nisam imala taj problem sa vremenom. Skoro 
da ništa nisam ni uspela da vidim. Sve nam je unapred bilo isplanirano, a 
pogotovu prva tri dana kada sam se osećala gotovo kao da sam u Beogradu, nije 
mi bilo ništa novo. O devojkama su brinule po dve-tri žene iz agencije, vodile 
su nas na snimanja, kastinge, odlučivale o našim aktivnostima po planu i 
programu koje su dobile iz centrale. 
To vam je teško padalo?
- Nije nimalo prijatno biti na štiklama po 10 sati... Jednom je nas 30 bilo na 
snimanju od osam sati ujutru do pet posle podne i morale smo da čekamo da sve 
devojke završe taj posao. Bilo je naporno i to iščekivanje, pa onda obavezne 
vežbe šetanja po pisti, koreografija...  Meni je bilo strašno jer sam imala 
problema sa levom nogom koju sam mesec dana pred put u Njujork polomila. Noga 
mi je oticala, jako me je bolelo, ali sam ipak sve izdržala. Sada je sve OK i 
biću spremna za utakmicu sa Crvenom zvezdom. Pauze između tih "šetnji" devojke 
su provodile čitajući knjige, kao ja, na primer, "Jevanđelje po Isusu Hristu", 
ili slušajući muziku.
Kakve su bile konkurentkinje?
- Lepo smo se družile i jako mi se dopala atmosfera koja je vladala među nama. 
Svih pet dana smo non-stop bile zajedno i to prijateljstvo je poenta svega. 
Komunicirali smo na engleskom jeziku. Prva dva dana bilo je malo problema sa 
ostalim devojkama, ali kasnije je bilo sve lakše i lakše. Tu sam, u stvari, 
shvatila koliko dobro govorim engleski jezik. Najviše sam se družila sa 
Hrvaticom i Slovenkom, naravno pričale smo "našim" jezikom, i mogle smo na sav 
glas da ogovaramo ostale devojke jer nas niko ništa nije razumeo. I to smo 
zaista radile! Pobedila je devojčica iz Brazila, jako je mlada, ima samo 14 
godina, pa sam ja bila među najstarijima.
Izbor se održavao u čuvenom klubu "Tunel", gde izlaze NBA zvezde i ljudi iz šou-
biznisa? 
- Jeste, ali nisam srela nijednog košarkaša, niti nekog od poznatih. Izbor se 
održao pred oko 1.000 ljudi iz sveta mode, a kasnije je priređena i velika 
zabava zatvorenog tipa, pa nije niko sa strane mogao da uđe. Sreća je što su 
moji roditelji bili sa mnom pa su imali pravo da prisustvuju. Većina devojaka 
je došla sama jer njihovi roditelji nisu mogli da priušte put do Amerike.
Kako to da jedna košarkašica nije uspela da se sretne sa NBA zvezdom?
- To je strašno! Neke devojke imale su priliku da odu na utakmicu Njujork 
Niksa! To ne mogu nikako da prežalim. Ljudi iz organizacije su znali da se 
profesionalno bavim košarkom, ali nisu mogli da menjaju plan i program zbog 
mene. Dok se B grupa provodila na basketu, ja sam imala generalnu probu 
Kavalijeve revije za finalno veče.
I kakve su njegove kreacije? 
- Sjajne, taj kasting je bio divan, a najviše mi se svidela obična dnevna 
kombinacija: majica sa farmerkama, uz obavezne visoke štikle. Prilikom druga 
dva izlaska na pistu "šetale" smo haljine, prva je bila ljubičasta koja je 
mogla i preko dana da se nosi, a druga je bila predivna večernja toaleta - 
zlatna sa velikim dekolteom.
Mora da ste ostavili dobar utisak na modne agente?
- Za mene su zainteresovani Italijani, Turci i Mađari, svaka agencija traži 
drugačiji tip devojke. Ja sam se od ostalih razlikovala po osmehu, po tome su 
me zapamtili i zvali me "devojka sa divnim osmehom". Italija mi je najbliža. 
Još nisam potpisala ugovor sa agencijom "Beatriče", sačekaću da se roditelji 
vrate iz Kanade i da se konsultujem s njima. Ja zaista želim da odem u Milano i 
da vidim kako sve to izgleda. Njihova ponuda mi izgleda najprivlačnije. Mama i 
tata se vraćaju krajem meseca. Ostali su još nekoliko dana u Njujorku, a zatim 
su otputovali kod tetke u Toronto.
I šta ćete da radite do tada? 
- Spakovala sam desetogodišnjeg brata Nemanju na rekreativnu nastavu na 
Zlatiboru. Sama sam sa sestrom i sad smo obe potpuno posvećene Partizanu. 
Verujem da ću igrati večeras i volela bih da što više navijača ubuduće dolazi 
na naše utakmice. I zbog mene (smeh), ako ja na taj način popularišem košarku, 
ali mislim da je derbi sa Zvezdom dovoljan razlog da publika dođe u "Šumice".
Vaša popularnost iz dana u dan raste, čak su i tabloidi počeli da pišu o vama?
- Svesna sam toga, sve se promenilo posle intervjua u "Blicu". Posle toga, 
razni časopisi i listovi žele razgovor sa mnom. I žuta štampa se pozabavila 
mnome: priznajem da sam se slatko nasmejala jer ništa od navedenog nije bilo 
tačno, otkud meni stan?! Ne ljutim se jer znam i da te novine moraju da se 
prodaju. Bar nije pisalo ništa loše. 
Moda ili košarka?
- Trenutno mi je najvažnije da bude sve u redu sa školom. Sada će polugodište, 
pa onda dvonedeljni raspust koji će mi zaista dobro doći jer sam ovih dana bila 
kao na baterije. Ne planiram da napustim košarku zbog mode, ne želim da je se 
odreknem, a ako budem išla u Italiju, to će biti samo nakratko. Zavisno od toga 
da li će u agenciji hteti da nešto menjam na sebi ili ne, odlučiću šta ću 
dalje. Ni po koju cenu ne želim da budem drugačija nego što sam sada, nemam to 
u planu - rekla je na kraju razgovora devojka sa divnim osmehom Nataša Vukoje.