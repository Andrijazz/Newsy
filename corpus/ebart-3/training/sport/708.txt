> Izvor: ebart
> Datum: 
> Rubrika: sport
> Naslov: Mateja KeŽman u junu 2006. sprema Žurku
> Članak:

Mateja KeŽman u junu 2006. sprema Žurku

"Roben nije srećan što su sa nama u grupi, dok je Drogba već nacionalni heroj. 
Peckam se sa Argentincima iz Atletika

Iza mene je ostala sjajna godina, jedna od najboljih do sada, sa Čelsijem sam 
osvojio Kup i titulu prvaka Engleske, potom sam se skrasio u Atletiku iz 
Madrida, dobro organizovanom i ambicioznom klubu, a vrhunac svega bio je 
plasman sa reprezentacijom na Svetsko prvenstvo naredne godine u Nemačkoj. Uz 
mnogo borbe, sreće i Božje pomoći, sve se sjajno završilo - kaže Mateja Kežman, 
čovek odluke na putu ka Nemačkoj, na početku razgovora za "Blic".
-Uoči žreba grupa hteli ste Holandiju u grupi, jer ste tamo igrali, a potom ste 
poželeli i Argentinu, zbog trenera iz Atletiko Bjankija. Da ste još rekli - 
Obala Slonovače, učinak bi bio stopostotan?
- (smeh) Umalo da budem vidovit. Holandija je moja druga kuća, tamo sam stasao 
kao igrač i stvorio porodicu. Hteo sam njih i želja mi se ostvarila. Što se 
tiče Argentine, trenutno u klubu imam trenera i nekoliko igrača iz ove zemlje. 
Odmah je počelo zadirkivanje u svlačionici, uvek se lepo ismejemo, samo još da 
vidimo ko će se smejati poslednji. Prijatelja imam i u Obali Slonovače, mislim, 
naravno, na Didijea Drogbu, tako da ćemo na Mondijalu svi da budemo na istoj 
žurci, samo ne znamo ko će na nju doći u kakvom raspoloženju.
-Telefonska linija na relaciji Kežman (SCG) - Roben (Holandija) - Drogba (Obala 
Slonovače) sigurno je stalno otvorena?
- Čujemo se često i verujte mi da je Holanđanima više žao što su s nama u grupi 
nego obrnuto. To mi je potvrdio i Drogba, samo što je dodao da njegovi saigrači 
dolaze na Mondijal potpuno rasterećeni, jer su oni u svojoj zemlji već postali 
heroji zbog plasmana na završni turnir u Nemačkoj.
-Svet se izjasnio da je C grupa najteža na Mondijalu 2006, da li je to podatak 
za brigu ili za ponos?
- Neka pričaju o nama, mi smo ponosni. To je Mondijal, nema velikih favorita 
osim Brazila. Važno je da izginemo na tri utakmice u grupi, a posle je sve 
moguće, pa čak i da nas u Beogradu sačekaju stotine hiljada ljudi posle nekog, 
na primer, polufinala. Moguće je, nažalost, i da se posle tri meča vratimo 
kući. Neka za sada u opticaju bude ona prva varijanta.
-Da bismo uopšte danas mogli da pričamo o SP, prvo ste morali da napustite 
Čelsi i pređete u Atletiko?
- U Engleskoj se ni ja ni porodica nismo najbolje snašli, i hteo sam da odem iz 
Londona posle dva meseca. Sada sam u gradu iz mojih snova. Atletiko je klub 
koji želi da povrati staru slavu i zato prvu put igram za tim u kojem želim da 
ostanem što duže.
-Sa kim se družite u Madridu?
- Uglavnom vreme provodim sa porodicom i prijateljima koji nisu javne ličnosti. 
Madrid je ogroman grad, naravno da se sretnem sa Bekamom, Ronaldom, 
Iglesijasom, ali sve je to samo deo javnog života.
-Želje za 2006. godinu?
- Da u Primeri postignem bar 15 golova, da na leto zaigram na Svetskom 
prvenstvu i da plavi naprave što bolji rezultat. Sve dosadašnje trofeje dao bih 
za dobar plasman na SP u Nemačkoj.