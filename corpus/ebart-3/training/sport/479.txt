> Izvor: ebart
> Datum: 
> Rubrika: sport
> Naslov: SRĐAN RADONjIĆ ŽESTOKIM RADOM NA PRIPREMAMA BORI SE PROTIV KONKURENCIJE U 
> Članak:

SRĐAN RADONjIĆ ŽESTOKIM RADOM NA PRIPREMAMA BORI SE PROTIV KONKURENCIJE U 
NAPADU PARTIZANA

Imamo izvanredan tim, napadače i žarko želim da izborim mesto među prvih 11 - 
ističe crno-bela "devetka"


NAJBOLjI strelac Partizana (10 golova), a najviše osporavan, sa najmanjom 
minutažom - Srđan Radonjić. Crno-bela "devetka" odlično je počeo sezonu, tresao 
mreže na svim terenima, a onda - kao da je propao u zemlju. Sve ređe je 
Radonjić ulazio u igru, mada, ruku na srce, Boja i Grubješić su odlično 
odradili posao u polusezoni - Partizan je uspešno pregazio sva tri fronta.
Od prvog dana priprema, stameni Podgoričanin je krenuo sa žestokim radom, 
svestan da samo tako može da se nametne stručnom štabu za prolećni deo sezone.
- Žestok je tempo, više od toga, od prvog dana. Dobro radimo, ali smo izuzetno 
umorni. Ostao nam je još danas trening i vraćamo se u Beograd. Jedva čekamo - 
priznaje Srđan Radonjić, dok hvata predah između dva treninga.
Posle prelaznog roka konkurencija u napadu je pojačana Nigerijcem Obira Oditom. 
Zbog toga je već počela borba špiceva za jedno ili dva mesta u timu za prolećni 
deo sezone, a Radonjić, ako je suditi po jeseni, ima najviše razloga za brigu.
- Najefikasniji sam napadač, a imao sam najmanju minutažu, pa zbog toga sad na 
pripremama dajem sve od sebe, pokušavam da steknem poverenje stručnog štaba. 
Pogotovo ću se truditi u Antaliji, kada dođu na red utakmice. Imamo izvanredan 
tim, napadače i žarko želim da izborim mesto među prvih 11 - ističe Srđan 
Radonjić.