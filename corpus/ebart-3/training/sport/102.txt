> Izvor: matf
> Datum: 
> Rubrika: sport
> Naslov: Reprezentativke Srbije i Crne Gore izborile plasman na Svetsko prvenstvo u 
> Članak:

Hrvatskoj

Najbolja ženska rukometna selekcija Srbije i Crne Gore uspela je da u revanš 
meču kvalifikacija za Svetsko prvenstvo, odigranom u Nišu, zabeleži pobedu nad 
reprezentacijom Slovačke (36:21), nadoknadi "minus pet" iz prvog duela i izbori 
plasman na Mondijal, koji se u decembru održava u Hrvatskoj. Posle sumornih 
dana, u hali Čair konačno je zasjalo malo sunca, nakon što su plave uspele da 
ostvare zacrtani cilj i dobile šansu da za šest meseci pokušaju da osim dobrog 
plasmana na šampionatu sveta izbore vizu za odlazak na Olimpijadu u Atini. 
Heroj utakmice, koju je uživo pratilo blizu 3.000 ljubitelja rukometa, bila je 
golman plavih Ana Vojčić, koja je imala 13 odbrana, od čega tri sedmerca.
- Pre meča nisam verovala da možemo da dobijemo, ali sam gajila nadu jer su 
moje prognoze uvek pogrešne. Verovala sam tokom cele utakmice u naš tim, 
trudila sam se da branim najbolje, ali velika ulogu u tome odigrala je i 
odlična zona mojih koleginica - rekla je Vojčićeva.
Ključne uloge odigrale su najiskusnije Ljiljana Knežević i Bojana Petrović, 
koje su na pravom mestu bile uvek u trenutku kada se lomio rezultat. 
- Mislim da je sudbina ženskog rukometa u ovoj zemlji zavisila upravo od ovog 
meča i drago mi je što smo u ovom podmlađenom sastavu uspele da ostvarimo 
pobedu i dokažemo da ovde i dalje ima kvalitetnih igračica. Trudile smo se da 
damo maksimum i to je donelo rezultat - rekla je bek plavih Bojana Petrović, 
koja je postigla šest golova.
Kapiten reprezentacije Srbije i Crne Gore Ljiljana Knežević istakla je da posle 
izborenog plasmana na najkvalitetnije svetsko takmičenje odmah treba ozbiljno 
pristupiti pripremi reprezentacije: - U ovom meču viđeno je dosta grešaka, ali 
smo sve te propuste uspele da nadoknadimo borbenošću. Upravo na taj način 
dokazale smo da ovaj tim ima kvalitet i uz postavljanje nekih stvari na svoje 
mesto i ozbiljan pristup pripremama, za koje imamo dosta vremena, možemo 
spremne dočekati Svetsko prvenstvo - istakla je Knežević, posebno se zahvalivši 
niškoj publici, koja je dala nemerljiv doprinos pobedi plavih.