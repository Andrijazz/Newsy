> Izvor: matf
> Datum: 
> Rubrika: sport
> Naslov: Kroz baraž mečeve muška i ženska rukometna reprezentacija zadržale mesto u 
> Članak:

evropskoj eliti

Ivić: Nisam pion Rada Đurđića!

Muška rukometna reprezentacija SCG lako je izborila pravo da se nađe na 
Svetskom prvenstvu u Tunisu januara 2005. godine, pošto je u oba baraž meča 
bila bolja od reprezentacije Makedonije. Sada se selektoru Veselinu Vujoviću 
nameće ozbiljan posao. Za šest meseci mora da pripremi maksimalno ekipu kako bi 
na najvećoj svetskoj smotri pokazali koliko vredimo. A, koliko vredimo?
- Ja nisam mađioničar - kaže Veselin Vujović.- Na ovom mestu sam do Atine, a 
posle, videćemo.
Malo čudno razmišljanje kada se ima u vidu da je u vreme postavljanja na ovo 
mesto, priča išla u smeru da selektor poveže dva olimpijska ciklusa, a to znači 
da ostane sa reprezentacijom do Pekinga i 2008.godine.
- Vidite šta se dešava u RZ SCG. Šta ako dođe drugi predsednik? Sve se menja. 
Možda će dovesti "svog" čoveka. Ovde ništa ne može da se planira na duže staze. 
A samo je to put i pravac ka uspehu. Selektorima u svim "ozbiljnim" selekcijama 
daju se upravo dva olimpijska ciklusa. I to je formula uspeha.
U ženskom delu rukometnog sporta najgore što može da se desi je da se selektor 
Zoran Ivić i rukometna organizacija sa nezaobilaznim Radom Đurđićem, uspava na 
lovorikama. Ponovo su kroz baraž i iglene uši stekli pravo da se nađu na 
Evropskom prvenstvu u Mađarskoj. Ali, način na koji je to ostvareno je puka 
sreća. Bili smo izgubljeni, otpisani, a onda su naše devojke na volšeban način 
uspele da se iz trnja vinu put zvezda. I sada tek treba raditi. Sastaviti 
reprezentaciju od najboljih. Zaboraviti međusobna trvenja, osvetu, Đurđića i 
njegov uticaj potpuno eliminisati iz okruženja plavih dama.
- Stalno se potencira da sam ja Đurđićev pion, da mi on sastavlja tim i sijaset 
gluposti - ljuti se Zoran Ivić. - Molim vas, pa nisam ja napisao pismo da neću 
više da igram za reprezentaciju. Poslale su ga u Savez Medved, Kolaković, 
Jovanović, Damjanac... Ništa lakše nego da sada pošalju novi dopis u Savez i 
kažu da žele u reprezentaciju. A što se tiče uticaja Đurđića, tvrdim da mi on 
ne sastavlja tim. Iznad mene je samo reprezentacija. Počeo sam jedan posao, gde 
je cilj medalja u Pekingu. I čvrsto stojim na tom svom putu -temperamentno će 
Ivić.
Vremena je malo, a posla mnogo. Prvo na veliku scenu izlaze plave dame. Na SP u 
Sloveniji igrale su po sistemu toplo - hladno. A smrzle su se kada se to 
najmanje očekivalo i ostale bez odličja.