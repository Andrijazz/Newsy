> Izvor: ebart
> Datum: 
> Rubrika: sport
> Naslov: Večeras se u Minhenu i Milanu (20.45) igraju prve revanš utakmice četvrtfinala 
> Članak:

Večeras se u Minhenu i Milanu (20.45) igraju prve revanš utakmice četvrtfinala 
Lige šampiona

Bata Živojinović od Nemaca sačuvao Sarajevo a menadžer Čelzija brani prednost 
4:2, dok trener Intera najavljuje paranormalan poduhvat protiv Milana

Da li možda engleska mobilna telefonija ima problema sa romingom u Nemačkoj, 
tek, menadžer Čelzija Žoze Murinjo odlučio je da večerašnji revanš meč č
etvrtfinala Lige šampiona protiv Bajerna gleda uživo, na "Olimpijskom stadionu" 
u Minhenu, umesto da se krije po obližnjim teretanama i razgovara sa "bubicom" 
skrivenom u vunenoj kapi na glavi njegovog pomoćnika:
- Još nisam doneo odluku gde ću tačno biti, da li u publici ili možda u VIP 
loži, ali svakako da ću biti na licu mesta - rekao je Murinjo, koga je UEFA 
zbog "dugačkog jezika" suspendovala sa oba duela protiv Bavaraca.
- Nama ni prošli put nije bilo lako sa Bajernom, pa očekujem da će tako, ili 
još teže, biti i u revanšu. Pripremamo ekipu za svaki mogući scenario u 
Minhenu, ali ne uzbuđujem se previše ni zbog toga što me neće biti na klupi, ni 
zbog same utakmice. Ipak je to samo jedan meč u nizu - dodao je uobičajeno 
samouvereni Murinjo, čiji Čelzi večeras brani prednost od 4:2.
Bavarci su prošle nedelje pokazali da je Murinjova mašinerija ipak ranjiva, a 
sada im se u tim vraćaju oporavljeni golgeteri Roj Makaj i Klaudio Pizaro. 
Optimizam trenera Bajerna Feliksa Magata nije nerazumljiv:
- U utakmicu ulazimo sa ubeđenjem da je moguće eliminisati Čelzi - kaže Magat. 
- Dokazali smo da smo sposobni da postignemo dva gola za 45 minuta, a to je 
upravo ono što nam treba u duelu sa Čelzijem.
Bajernu je možda potrebnije da, ukoliko zaista postigne dva gola, prekine sve 
moguće komunikacije kažnjenog Murinja sa pomoćnicima. Što neće biti nimalo 
lako. Setite se kako je Valter izluđivao Nemce po Sarajevu, što ne bi mogao i 
Murinjo da izvede nešto slično, naoružan savremenim telekomunikacijama, na 
"Olimpijskom stadionu"...
Strateg fudbalskog "dosijea iks", trener Intera Roberto Manćini, u stilu č
uvenog detektiva za natprirodne pojave, Moldera, hrabri svoje igrače za več
erašnju "nemoguću misiju" protiv Milana:
- Fudbal je čudna igra puna nezamislivih stvari, kao što su neverovatni 
preokreti. Ako dovoljno verujete u sebe i čudo je moguće - kaže nepopravljivi 
optimista Manćini. - Mi smo izgubili 2:0, što i nije tako strašno ako se zna da 
su neki timovi uspevali da nadoknade poraze 3:0. Mnogo slabije ekipe znale su 
da pobede jačeg protivnika, a između nas i Milana sigurno ne postoji velika 
razlika u kvalitetu.
Za razliku od originalnog Moldera, Manćini ne ratuje protiv izmišljenih 
vanzemaljaca, već protiv Stama, Neste i Kafua, što mu ipak daje nadu da je 
"polufinale tamo negde". Pogotovo što mu se u ekipu vraća Adrijano, i što 
naspram njegovih izabranika neće stajati dosadni Đenaro Gatuzo (kartoni) i 
neumorni Paolo Maldini (povreda, verovatno ne igra). Možda Inter najzad, posle 
tri prethodna gradska derbija ove sezone, uspe da savlada Didu...
Ako i zatresu mrežu Milana, fudbaleri Intera to sigurno neće uraditi zato što 
su Kafua uhvatili na spavanju:
- Prednost od 2:0 je velika, ali ništa još nije gotovo. Tek kada sudija odsvira 
kraj, moći ćemo da slavimo prolazak u polufinale - oprezan je brazilski veteran 
u redovima crno-crvenih. - Očekujem da nam se otvori prostor za kontranapade, a 
u tim situacijama presudni faktor mogao bi da bude Kaka.