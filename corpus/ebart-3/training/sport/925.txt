> Izvor: ebart
> Datum: 
> Rubrika: sport
> Naslov: Članovi bivše i sadašnje Uprave Crvene zvezde započeli medijski rat
> Članak:

Članovi bivše i sadašnje Uprave Crvene zvezde započeli medijski rat

Podela Crvene zvezde na staro i novo rukovodstvo prisutna je od samog dolaska 
novih, odnosno odlaska starih čelnika, ali do sada ipak nije bila tako 
produbljena i izražena. Mnogo ružnih reči izgovoreno je minulih dana, tačnije 
posle eliminacije crveno-belih iz Evrope na račun"bivših" i "sadašnjih". A čini 
se da je ovo samo početak, odnosno da će biti izneto još  mnogo "prljavog 
veša", a ko će od toga imati koristi videće se. Zvezda sigurno neće.
Inicijalna kapisla za pokretanje "prepiske"  po medijima, da ne kažemo rata, 
između bivših i sadašnjih  čelnika kluba je ponovno opravdanje za neuspeh 
Džajićevog naslednika Stojkovića finansijskim dugom koje je ostavilo staro 
rukovodstvo. Generalni sekretar Crvene zvezde Nebojša Leković najavio je da će 
uskoro s predsednikom Draganom Stojkovićem obelodaniti mnoge nepravilnosti oko 
poslovanja kluba, za šta je optužena prethodna uprava. Ono za šta se trenutno 
zna je da "sadašnji" terete "bivše" za milionsku štetu, sa akcentom na tome da 
su brojni ugovori rađeni protiv interesa kluba, da su aneksi ugovora naknadno 
stavljeni u ugovore pojedinih fudbalera, da je čak i klupski grb "prodat" 
austrijskoj firmi i da novac ide u privatne ruke nekoliko godina unazad, te 
zbog toga novo rukovodstvo sada plaća svaku kapitensku zastavu, suvenir... 
Krediti su posebna stavka "optužnice" - nekoliko je sklopljeno na godinu dana, 
s kamatama preko 18 procenata, a pozajmljeno je 7,5 miliona i u slučaju da se 
ne poštuju termini vraćanja stavljena je hipoteka na stadion. Sadašnja tvrdi da 
je oko 5,5 miliona evra duga isplaćeno za godinu dana i da je do tada račun 
često bio blokiran zbog neizmirenih obaveza koje oni nisu napravili.
Drugi subjekat priče (Dragan Džajić i Milan Vujin) se pak pita - ako je 
rasprodat ceo tim koji su oni ostavili Stojkoviću i ekipi u nasleđe, zašto se i 
dalje priča o dugovima. Bivši insistiraju da je jedini dug koji je ostavljen 
kredit za neophodnu rekonstrukciju Marakane i izgradnju novinarskih loža u 
iznosu od 4,5 miliona evra. Uprava na čijem čelu je bio Džajić potencira da je 
ostavila generaciju najtalentovanijih igrača koji su ponikli u Zvezdinoj 
omladinskoj školi i stoga se ponovo pita zar to nije bio dovoljan kapital. 
Smatraju da je taj kredit koji je ostao sadašnja uprava mogla da pokrije 
prodajom samo jednog ili dva igrača.
Nema sumnje da će se u danima koji su pred nama čuti još mnogo toga "za"i 
"protiv" i jednih i drugih. Istina je sigurno, uostalom kao i uvek, negde 
između. 