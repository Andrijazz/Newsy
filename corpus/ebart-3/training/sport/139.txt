> Izvor: ebart
> Datum: 
> Rubrika: sport
> Naslov: POSLE SVETSKOG KUPA U VESLANJU 
> Članak:

POSLE SVETSKOG KUPA U VESLANJU 

Savezni selektor veslačke reprezentacija Srbije i Crne Gore Nebojša Ilić 
istakao je, nakon učešća dva "plava" čamca na trećoj regati Svetskog kupa u 
švajcarskom gradu Lucernu, da nije u potpunosti zadovoljan njihovim ukupnim 
rezultatom na tom takmičenju. 

Naime, četverac bez kormilara u sastavu Čedomir Nikitović, Ivan Smiljanić, 
Mladen Stegić i Filip Filipić zauzeo je 16 mesto u ukupnom plasmanu, dok su 
Dušan Tomić, Goran Nedeljković, Nenad Babović i Veljko Uskoković u četvercu za 
lake veslače bili deseti. 

"Siguran sam da su oba čamca mogla da ostvare bolji plasman na regati u 
Lucernu. Idemo dalje, predstoji nam nastavak priprema na Srebrnom jezeru i 
tempiranje forme za Svetsko prvenstvo u Milanu", istakao je Ilić. 

Pisanje pojedinih medija da je četverac za lake veslače u Lucernu obezbedio 
plasman na Olimpijske igre u Atini demantovao je trener "plavih" Dejan Guslov. 

"To nije tačno. Naš četverac je u Lucernu samo izveslao u okviru olimpijske 
norme, što ne znači da se plasirao na Igre u Atini, jer se vize za Olimpijadu 
vade samo na Svetskom prvenstvu. Prvih 11 plasiranih na predstojećem šampionatu 
sveta u Milanu će obezbediti učešće na Olimpijskim igrama, a ja sam uveren da 
će se među najboljim postavama naći i naši takmičari", pojasnio je Guslov.