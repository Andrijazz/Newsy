> Izvor: matf
> Datum: 
> Rubrika: sport
> Naslov: OŠTRA KRITIKA LEGENDARNOG BOŽIDARA MALJKOVIĆA NA RAD U KOŠARKAŠKOJ ORGANIZACIJI
> Članak:


U današnjem srpskom društvu ništa nije sveto, ni poziciji ni opoziciji: nema 
dogovora o Hagu, Kosovu... Kao da smo najluđi i najgori narod na svetu. Isto je 
i u košarci, imali smo pitome koje su oterali divlji

JUGOSLOVENSKA košarka je persijski tepih pod kojim se nalazi đubre. Vizionarska 
izjava Božidara Maljkovića, stara nekoliko godina, ignorisana sarkastičnim 
osmehom "sveznajućih". 
- Tada su drugi, među njima i neke moje uvažene kolege, pričali da je sve super 
i da sam ja zaražen virusom Ace Nikolića. Pa šta, on je naš najbolji trener 
svih vremena. Danas, kažu: "Ajme, majko". I svi smo krivi - rehabilituje 
Maljković svoje proročanstvo u razgovoru za "Novosti", prvom posle nedavnog "
sudbonosnog" sastanka Stručnog saveta KS Srbije i Crne Gore.
 Da li je od poslednjeg samita struke košarka na boljem putu?
- Biće, kada se sastanu svi članovi, odnosno nađe termin koji svima odgovara. 
Nije lako, ali je moguće. A pričamo kako reprezentacija ne može da se okupi. 
Naša košarka je u magli i treba naći izlaz. Nije problem samo u Stručnom 
savetu...
 U čemu je problem?
- Već je apostrofirano da Savez nema autoritet. Prvi put u istoriji, klupski 
interesi i grupašenja pobedili su konsenzus, koji je uvek bio najjače oružje 
košarke. Još od LJubljane, kada je Žeravica osvojio prvu zlatnu medalju. Nema 
više avangardnih ideja, kao kad smo prvi poslali kadete na juniorsko prvenstvo, 
po cenu da izgubimo, ali da dobijemo generaciju sjajnih igrača. Nekad je ideja 
bila sveta, kao krov, iznad svih. U današnjem srpskom društvu ništa nije sveto, 
ni poziciji ni opoziciji. Nema dogovora o Hagu, Kosovu... Kao da smo najluđi i 
najgori narod na svetu. Isto je u košarci. Imali smo avangardne ljude, 
građanski orijentisane, a onda su došli divlji i oterali pitome. Ili ne 
razumeju, ili zbog "klubaštva" neće da shvate.
 Kako definišete "klubašenje"?
- Kao kad se prave koalicije: Crvena zvezda, Partizan i Crna Gora. Uvek se 
glasa "dva protiv jedan" i pobeđuju klupski interesi. Nekad je Stručni savet 
bio i iznad Predsedništva, iako su vodeći ljudi dolazili iz politike. Kao 
Uglješa Uzelac, sekretar partije, čovek u rangu ministra. On je znao da struku 
treba prepustiti stručnjacima. Danas je Savez u rukama košarkaške mafije, nemam 
drugi izraz.
 Jesu li svi krivi?
- Prihvatam odgovornost, iako nikad nisam bio blizu reprezentacije. Hoću da 
pomognem, ali od ovih pojedinačnih javnih istupa nemamo ništa. Nismo pošteni ni 
prema košarci, ni prema sebi. Treba nam zajednička tribina, sa jasnim 
stavovima. Da nas zatvore i da niko ne izlazi dok se sve ne iščisti.
 Pomogli biste savetom, ili nekom aktivnijom ulogom?
- Moja je uloga člana Stručnog saveta, spremnog da prihvati sve ponuđene 
funkcije.
 I selektorsku?
- I tu, ali u nekoj perspektivi. Ne odmah.
 Postoji konsenzus o neophodnosti organizacionih promena. Da li su potrebne i 
kadrovske?
- Stanje u Savezu zaista ne poznajem. Kad sam dolazio na prvi sastanak Stručnog 
saveta od mog imenovanja, nisam znao gde je "Kuća košarke". Taksista je mislio 
da se šalim. Nisam baš pogodan za tu priču, osim što uočavam ko je najčešće na 
meti, kao generalni sekretar Bogosavljev. Ja bih branio takve ljude, iako s 
njim skoro da ni kafu nisam popio. Voleo bih da imam takvog saradnika, zbog 
kvantuma rada, kulture. Počeo je da stiče i ugled u Evropi. Treba ponovo da se 
vidim sa Ivanom Maininijem, predsednikom francuske federacije i FIBA Evropa, 
tako da znam da ni oni nemaju tako kvalitetne funkcionere. Što se tiče 
predsednika, ne znam ni ko su kandidati. 
 Predsednik Saveza još se bira po ključu.
- Uvek sam protiv toga. Naša košarka je bila otvorena za najsposobnije, i to 
bez ograničenja mandata. Imali smo Boru Stankovića, sa sjajnom logistikom u 
Šaperu, Popoviću i Kotlebi. Što FIBA nije menjala Stankovića? I velike 
rezultate su pravili treneri koji su dugo radili u klubu: Novosel u Ciboni, 
Tanjević u Bosni, Nikolić u Varezeu... Kada izaberete slabog predsednika, on je 
često najveći kamen spoticanja.
 Slažete li se s Dušanom Ivkovićem, koji tvrdi da imamo najgori sistem 
takmičenja na kugli zemaljskoj?
- Slažem se. Kvalitet lige je loš, a sistem verovatno najgori na svetu. Ali, 
treba postaviti pitanje zašto je tako? Stručni savet je želeo jedno, a grupa 
ljudi u Predsedništvu napravila nešto drugo. Mnogo je bolji predlog Bore 
Stankovića da svi klubovi igraju domaće takmičenje, pa posle i Jadransku ligu. 
Oko termina se uvek može postići dogovor. 
 Kako pobediti problem okupljanja najbolje reprezentacije?
- Treba povećati odgovornost predsednika kluba. Sramota je da nismo mogli da 
sastavimo selekciju za Univerzijadu u Koreji. Nebojša Čović je ispao veoma fer 
i poslao FMP, ali je Savez pokazao svoju nemoć. Dakle, predsednika kluba 
direktno hvatati za gušu. Letos su napali samo Čabarkapu, Radmanovića, 
Pavlovića i Miličića, a ima ih još četrdesetak, kadeta, juniora...
 Ne možete predsednika NBA kluba hvatati za gušu?
- To je druga vrsta problema, mada je stvar prilično prosta. Sa NBA ligom i 
Dejvidom Šternom napraviti pisanu konvenciju, koja reguliše nastupe naših 
igrača za reprezentaciju.
 Pomenuli ste sastanak s gospodinom Maininijem. Poslovni ili prijateljski?
- Redovno se viđamo. Francuska je sa četiri NBA igrača ostvarila loš rezultat u 
Švedskoj i potreban mu je svaki pametan savet. Takav je i španski predsednik 
Eduardo Portela, koji je, svojevremeno, saslušao Žeravicu i mene, zapisao savet 
i od finala Kupa kralja napravio spektakl, po glamuru uporediv sa NBA ligom.
 Možemo li da kopiramo Špance?
- Naravno, u svemu. Odnosi u trenerskoj organizaciji i među klubovima, podela 
finansijskih sredstava od TV prava... Nismo mi u magli zbog magične moći novca. 
I kad smo bili najuspešniji, imali smo najmanje para. Ali, znali smo da učimo i 
od Bugara, "ukrademo" najbolje od Rusa, uvek negujući svoj specifični stil - 
zaključio je iskusni Božidar Maljković.