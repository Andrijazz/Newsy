> Izvor: ebart
> Datum: 
> Rubrika: sport
> Naslov: Osipa se teška artiljerija drim-tima, najbolji strelac NBA takođe razmišlja o 
> Članak:

Osipa se teška artiljerija drim-tima, najbolji strelac NBA takođe razmišlja o 
povlačenju iz reprezentacije

Bombe koje su nedavno eksplodirale ispred policijske stanice u Atini, srećom 
bez žrtava, preplašile su američke košarkaške reprezentativce, koji u sve većem 
broju najavljuju da će otkazati učešće na Olimpijskim igrama, samim tim i 
dolazak u Beograd na prijateljsku utakmicu protiv našeg nacionalnog tima.
Poslednji u nizu onih koje je strah od terorističkih napada naveo da više ne 
napuštaju SAD, jeste bek Orlanda Trejsi Mekgrejdi. Najbolji strelac NBA lige u 
tekućoj sezoni, poverili su njegovi prijatelji novini "Orlando Sentenijel", 
planira da uskoro objavi povlačenje iz drim-tima:
- Trejsi je zabrinut za bezbednost, u to nema sumnje - izjavio je neimenovani 
Mekgrejdijev prijatelj. - Dogovorio se sa porodicom da svi idu sa njim u Atinu, 
ali posle nedavnih bombaških napada nije više siguran ni da će on ići.
Mekrejdi je takođe, dodao je prijatelj, poput još nekoliko saigrača iz 
reprezentacije bio prilično nezadovoljan prošlogodišnjom akcijom nacionalnog 
tima, na kvalifikacionom turniru za Olimpijske igre u Portoriku. Trejsi je imao 
silne zamerke na organizacione sposobnosti "USA Basketbola", kompanije koja 
rukovodi američkim selekcijama, i nije bio jedini koji je bio nezadovoljan, ali 
po američkim medijima ne pominje se koje su bile njegove zamerke.
Mekgrejdi je, inače, važio za igrača koji će sigurno igrati na Olimpijskim 
igrama, s obzirom da je, kada je dobio poziv u reprezentaciju, izjavio da mu je 
još od malena san da predstavlja svoju državu na OI.
Zvaničnici Atine, ali i "USA Basketbola", uveravaju američku i svetsku javnost 
da bombaški napadi nisu delo Al Kaide ili neke druge međunarodne terorističke 
grupe, već da verovatno iza njih stoji neka domaća, grčka radikalna opcija, 
koja pokušava da sabotira Olimpijske igre.
Još pre Mekgrejdija, svoja premišljanja zbog sigurnosti objavili su Džejson 
Kid, Karl Meloun, Elton Brend, Rej Alen, Kevin Garnet, Šakil O Nil, čak i Majk 
Bibi, dok Kobi Brajant najverovatnije neće moći u Atinu zbog suđenja pod 
optužbom da je silovao hotelsku službenicu iz Kolorada, tako da je veliko 
pitanje sa kim će selektor Leri Braun (sigurno ide u Atinu, čak poručuje da će 
se lepo provesti tamo) pred plave, šestog avgusta u "Beogradskoj areni".
Dva upražnjena mesta Braun će sigurno imati kim da popuni: tinejdžerska 
senzacija Klivlenda Lebron Džejms i krilo Feniska Šon Merion, javlja "Njujork 
Post", obavestili su Izborni komitet da će prihvatiti eventualni poziv u 
reprezentaciju!