> Izvor: ebart
> Datum: 
> Rubrika: sport
> Naslov: UOČI KOŠARKAŠKOG TURNIRA "DIJAMANTSKA LOPTA" 
> Članak:

UOČI KOŠARKAŠKOG TURNIRA "DIJAMANTSKA LOPTA" 

Pred generalnu probu za Olimpijske igre selektor Želimir Obradović zvučao i 
oprezno i optimistički, najavivši da će tim za Atinu da saopšti do 6. avgusta 
  
U glavnom holu hotela "Interkontinental" juče je bilo kao u košnici. Desetine 
svetski poznatih lica je prošlo kao na traci, a među njima i Borislav 
Stanković, počasni generalni sekretar Svetske košarkaške federacije (FIBA). 
Zagrljaj saigrača iz Pamese Tomaševića i Oberta (Argentina), čestitke Bodirogi 
što je postao otac i Nenadu Krstiću zbog potpisanog ugovora sa Nju Džersijem, 
početak saradnje između Košarkaškog saveza Srbije i Crne Gore i Prokredit banke 
... Sve to stvara lepu sliku pred jedan važan događaj u našem gradu.

Sutra u "Beogradskoj areni" počinje predolimpijski turnir "Dijamantska lopta" 
na kojem će šest učesnika Igara u Atini (1329. avgust) probati da doteraju 
svoju igru. Selektor reprezentacije domaćina Želimir Obradović i kapiten Dejan 
Bodiroga su tim povodom održali preskonferenciju na kojoj su se osvrnuli na 
dosadašnji deo priprema, a pre svega na tek završenu turneju po Španiji.

Organizacija igre nije problem

"Plavi" su na gostovanju u Palma de Majroci i Granadi izgubili dva od tri meča, 
oba od selekcije domaćina (83:78 i 76:60), ali Obradović je zadovoljan i 
ponavlja da porazi uoči velikih takmičenja nisu razlog za brigu:

"Trenutni rezultati nisu bitni, a ne brine me ni visok poraz u Granadi koji je 
najmanje posledica naše loše igre. Manje grešimo i sve ređe primamo lake poene. 
Vrlo sam zadoljvoljan kako napredujemo, ekipa dobija konture, a očekujem da 
posle turnira Dijamantska lopta potpuno spremna ode u Atinu. Naši igrači moraju 
da budu svesni da ne možemo da se ponašamo kao favoriti i da će na olimpijskim 
igrama svaki meč za nas biti mali finale. To ne znači da manje verujemo u sebe 
i da nismo svesni svoje snage".

Selektor nije isprobao sve što je planirao u Španiji, što je ovako objasnio:

"Protiv Španaca smo oba puta igrali u nenormalnim uslovima, temperatura je bila 
vrlo visoka, teško se disalo, pa sam bio prinuđen da menjam svoju koncepciju da 
ne bi došlo do povreda. Igrači su padali na svaki nagli pokret. Zato sam uoči 
drugog susreta predložio španskom kolegi da ne igramo utakmicu. Međutim, 
organizator je doneo topove sa hladnim vazduhom, pa su se stvorili kakvitakvi 
uslovi".

Jednog novinara je interesovalo da li "plavi" imaju problema sa organizacijom 
igre, verovatno imajući u vidu da su ostali bez trojice najiskusnijih 
plejmejkera Đorđevića, Jarića i Lukovskog. Obradović je odgovorio:

I Tomašević plejmejker

"Nemamo problema sa organizacijom igre. Kada je to u pitanju, svi igrači moraju 
da budu odgovorni, a ne samo Vujanić, Jeretin i Avdalović, pa i Rakočević koga 
koristimo na toj poziciji. Organizator igre, pored Bodiroge koji je tu dokazan, 
može da bude u pojedinim situacijama i Tomašević jer ima odličan pas. 
Zadovoljan sam što je Vujanić svojim napadačkim kvalitetima pridodao i 
agresivnu igru u odbrani".

Obradović će konačan spisak putnika za Atinu objaviti uoči revijalnog susreta 
sa selekcijom SAD, 6. avgusta. Najavio je da će na "Dijamantskoj lopti" ukazati 
šansu svim kandidatima, a da će posle nje otpisati trojicu.

Kapiten Bodiroga, vidno zadovoljan što je proteklih dana dobio naslednika 
Nikolu, govorio je o predstojećim obavezama državnog tima:

"Turnir koji je pred nama je vrlo kvalitetan o čemu svedoči to što učestvuju 
prvaci kontinenata i naša reprezentacija kao svetski prvak. Sve su to jake 
selekcije, šampion Evrope Litvanija, viceprvak sveta Argentina, Kina sa čuvenim 
centrom Jao Mingom, uvek neugodna Australija i najbolji afrički tim Angola. 
Treba imati u vidu da je ovo samo priprema za Olimpijske igre. Isto tako, ne 
želimo da umanjimo značaj turnira koji je najjači u Evropi i vrlo značajan za 
naš grad".