> Izvor: matf
> Datum: 
> Rubrika: sport
> Naslov: IZ NAŠE ATLETIKE
> Članak:


Talentovanog juniora i trenera Nidžovića, uz atletske saveze SCG i Srbije, 
naredne četiri godine podržaće i SO Čačak i fabrika "Sloboda"

Talentovani atletičar čačanske Slobode Duško Markešević u poslednju godinu 
juniorskog staža i prvu godinu novog olimpijskog ciklusa ulazi sa mnogo više 
optimizma. Zahvaljujući inicijativi Atletske zajednice Srbije i Crne Gore i 
Atletskog saveza Srbije na jučerašnjem sastanku u Beogradu prihvaćen je 
četvorogodišnji program rada ovog talentovanog dugoprugaša i, što je 
najvažnije, obezbeđeni uslovi za njegovo sprovođenje.

Finansijske obaveze u realizaciji programa, čiji su neposredni izvršioci Duško 
Markešević i trener Slobodan Nidžović, pored Atletske zajednice Srbije i Crne 
Gore i atletskog saveza Srbije preuzeli su Skupština opštine Čačak i fabrika 
aparata za domaćinstvo "Sloboda". Vojislav Ilić, predsednik SO Čačak i Radomir 
Ljujić, generalni direktor "Slobode", kao i Zoran Bogićević, predsednik 
Upravnog odbora AK Sloboda rado su prihvatili da pomognu zvanično najboljem 
sportisti Čačka u 2004. godini i treneru Slobodanu Nidžoviću, koji je proglašen 
za najuspešnijeg čačanskog stručnjaka u minuloj godini.

- Markeševićev talenat a i rezultati nisu sporni. Državni je rekorder na 3.000 
metara, finalista svetskih prvenstava za takmičare do 17 i do 19 godina, prvak 
Balkana u krosu i na 3.000 i na 5.000 metara i najuspešniji naš učesnik 
evropskih šampionata u krosu. Uz ubezbeđenje predviđenih uslova za rad 
očekujemo da Markešević ove godine osvoji medalju na juniorskom prvenstvu 
Evrope, da 2007. osvoji medalju na evropskom prvenstvu za takmičare do 23 
godine, a da 2008. ispuni olimpijsku normu i učestvuje na Igrama u Pekingu. Da 
su to realni ciljevi potvrđuju sva testiranja a u stručnom timu koji će brinuti 
o Markeševiću naredne četiri godine su, pored lekara, fizoterapeuta i psihologa 
i istaknuti treneri Aleksandar Petrović i Slavko Kuzmanović, - rekao je Ivica 
Možek, pomoćnik saveznog kapitena zadužen za juniore.

Markešević i Nidžović otputovali su juče u Ulcinj na 18-dnevne pripreme gde će 
našem junioru trening partner biti odlični Moldavac Jaroslav Mušinski, a po 
povratku u Čačak trener Slobodan Nidžović trebalo bi da dobije radno mesto 
trenera u AK Sloboda, koje će zajednički finansirati fabrika "Sloboda" i 
Skupština opštine Čačak...

U februaru u Čačku će se održati još jedan sastanak koji će obradovati 
ljubitelje atletike. Reč je o inicijalnom razgovoru o obnovi atletske staze na 
stadionu sportskog centra i stvaranju uslova ne samo za omasovljenje atletike, 
već i organizaciju domaćih i međunarodnih takmičenja na kojima bi Čačani uskoro 
mogli da pozdravljaju pobede Duška Markeševića i ostalih čačanskih atletičara 
koji će, svakako, uskoro doći za njim.