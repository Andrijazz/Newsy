> Izvor: ebart
> Datum: 
> Rubrika: sport
> Naslov: POVODOM NAJNOVIJIH DEŠAVANjA U NAŠEM NAJPOPULARNIJEM FUDBALSKOM KLUBU
> Članak:

POVODOM NAJNOVIJIH DEŠAVANjA U NAŠEM NAJPOPULARNIJEM FUDBALSKOM KLUBU

Izvrsni levi bek pet godina u Udinezeu. - Preokreti oko Zenge. - Strani 
vlasnici Apatinske pivare za nastavak saradnje

Posle povlačenja petorice članova Upravnog odbora, i to onih koji predstavljaju 
vodeće sponzore, u Crvenoj zvezdi je prekjuče vladala vanredna situacija, koja 
je dodatno dramatizovana tokom noći, kada su prostrujale informacije da su klub 
napustili izvrsni levi bek Aleksandar Luković i šef stručnog štaba Valter 
Zenga. Luković je iznenada sa sportskim menadžerom kluba Stevanom Stojanovićem 
otputovao u Italiju, odakle je javljeno da je potpisao petogodišnji ugovor sa 
italijanskim prvoligašem Udinezeom, učesnikom Lige šampiona ove sezone. Kako je 
moglo da se sazna ukupan transfer je "težak" čak šest miliona evra, od čega bi 
Zvezdi pripalo tri i po miliona za obeštećenje, a ostatak Lukoviću, mada su se 
pojavile i spekulacije da bi cela suma trebalo da bude podeljena na jednake 
delove.
Aleksandar Luković je kasno sinoć za "Politiku" izjavio da je prošao lekarske 
preglede i da je za danas ostavljen formalni deo, odnosno potpisivanje 
petogodišnjeg ugovora, čime će definitivno postati igrač Udinezea.
- Na kraju je sve precizirano i prezadovoljan sam što ću nastaviti karijeru u 
jednoj od najjačih liga na svetu. Bilo je i dodatnih pregovora oko nekih 
detalja, ali je na kraju ceo posao uspešno završen. Srećan sam, ali ujedno i 
tužan što napuštam Zvezdu posle osvojene duple krune - kazao je Luković.
Dakle, Luković više nije član Crvene zvezde, što će svakako biti veliki 
hendikep za našeg prvaka u predstojećim kvalifikacijama za Ligu šampiona. Sve 
je izvesnije da će "crveno-beli" ostati i bez italijanskog stručnjaka Valtera 
Zenge, koji se po informacijama sa Bliskog istoka dogovorio sa katarskim klubom 
Al Rajan (pojedini mediji su pogrešno preneli da je u pitanju Al Sad) o 
saradnji na dve godine, vrednoj navodno više od dva miliona dolara.
Međutim, predsednik Crvene zvezde Dragan Stojković je ponovo demantovao takve 
vesti, rekavši da je razgovarao sa Zengom i da Italijan u Kataru nije potpisao 
nikakav ugovor. Ali, Stojkoviću je malo ko poverovao, pa su se skoro u svim 
ovdašnjim novinama pojavile informacnje da je iz Zvezde otišao i Zenga, mada 
takve potvrde još nema od najviših funkcionera našeg najtrofejnijeg kluba, koji 
još veruju u preokret i njegov ostanak na "Marakani".
- Zenga je bio u Kataru, ali još ništa nije potpisao. Ostavili smo mu rok do 
20. maja da se izjasni da li ostaje u Zvezdi rekao je Stevan Stojanović. Iz 
"Apatinske pivare" je najavljeno da bi mogli da nastave saradnju sa Zvezdom, 
iako se Zvezdine uprave povukao i njen nekadašnji prvi čovek Rade Svilar. Za 
dalju saradnju zalažu se strani vlasnici pivare.