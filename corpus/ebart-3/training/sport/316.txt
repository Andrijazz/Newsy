> Izvor: ebart
> Datum: 
> Rubrika: sport
> Naslov: Trener Partizana najavio promene 
> Članak:

Trener Partizana najavio promene 

Vladimir Vermezović, trener fudbalera Partizana, četiri dana posle završetka 
nacionalnog šampionata, sveo je račune. Ističući da je neefikasnost bila 
najveći problem, šef stručnog štaba crno-belih je rekao:

- Postigli smo samo 15 golova ovog proleća, najmanje otkako ja znam. Nisam 
zadovoljan prethodnom polusezonom - ne samo zato što nismo osvojili nijedan 
trofej već i zato što nisam sproveo sve svoje zamisli. Na početku je sve 
funkcionisalo kako treba, ali se posle osetio otpor nekih igrača prema načinu 
rada. Bazu smo napravili, ali ćemo u narednom periodu morati mnogo više da 
radimo na taktičkim stvarima.
-Da li će biti promena u igračkom kadru za narednu sezonu?
- Ovog leta ističe ugovor četrnaestorici naših igrača. Razgovore smo obavili sa 
Bajićem i Kraljem, i na njima je da odluče da li će ostati u Partizanu. Sa 
ostalima ćemo razgovarati iduće nedelje i predočiti im naše zahteve. Onaj ko ne 
bude mogao da ih ispuni, biće slobodan da izabere novu sredinu.
-Koje biste igrače želeli da dovedete u letnjem prelaznom roku?
- U razgovoru sa direktorom Nenadom Bjekovićem rekao sam da bi trebalo da 
vratimo Sašu Ilića i Ivana Tomića. Bilo je reči i o igračima iz domaćeg 
prvenstva, ali ne bih sada otkrivao imena. Ima nekih opcija da se dovedu i 
strani fudbaleri, ne mnogo poznati, ali pitanje je koliko su oni kvalitetni za 
Partizan.
-Na kojim pozicijama su potrebna pojačanja?
- Trudićemo se da pojačamo vezni red, kao i bočne igrače. Ukoliko budemo 
dovodili napadača, to može biti samo iskusni strelac, jer imamo dovoljno igrača 
na toj poziciji.