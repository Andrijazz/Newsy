> Izvor: ebart
> Datum: 
> Rubrika: sport
> Naslov: Teniseri SCG u Dejvis kupu dočekuju Zimbabve
> Članak:

Teniseri SCG u Dejvis kupu dočekuju Zimbabve

Dve nedelje pre prvog servisa selektor muške teniske reprezentacije SCG, Dejan 
Petrović, suzio je spisak igrača na petoricu za mečeve prvog kola Dejvis kupa 
Prve grupe evroafričke zone. Selekciji Zimbabvea u Novom Sadu (4-6. mart) 
suprostaviće se četvorica, a kandidati su Janko Tipsarević, Novak Đoković, 
Dušan Vemić, Boris Pašanski i Nenad Zimonjić. 
- Svi igrači su u dobroj formi, što nas svakako raduje, iako nam je Zimbabve 
trenutno potpuna nepoznanica. Mi ćemo se 28. februara okupiti u Novom Sadu, gde 
ćemo i trenirati do početka meča. Ja nisam razmišljao tome da ponovo zaigram, 
niti imam želju, ali ako bi moj nastup u dublu sa Zimonjićem bio odlučujući za 
pobedu SCG, ponovo bih uzeo reket u ruke - rekao je Petrović, a predsednik IO 
TSSCG i TAS Slobodan Živojinović podsetio da je to moguće (Nenad Zimonjić je 
bio selektor-igrač). 
- Ovaj meč sa Zimbabveom je preloman za nas, jer bi nam trijumf garantovao 
ostanak u Prvoj grupi evroafričke zone, a onda bi kasnije sa Belgijom bilo 
mnogo lakše. Mislim da će naši teniseri naredne godine biti još uspešniji i 
bilo bi lepo da opet možemo među 16 najboljih reprezentacija u svetu - dodao je 
Živojinović.