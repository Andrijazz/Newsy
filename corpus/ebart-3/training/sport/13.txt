> Izvor: ebart
> Datum: 
> Rubrika: sport
> Naslov: Milan završio prvi deo sezone kao lider, gradski rival potučen do nogu u Peruđi 
> Članak:

Milan završio prvi deo sezone kao lider, gradski rival potučen do nogu u Peruđi 
- 1:4

Teško izborenom pobedom protiv Pjaćence (2:1) fudbaleri Milana završili su prvi 
deo "Serije A" na liderskoj poziciji, sa tri boda više od najbližih pratilaca. 
Ipak, uspeh "rosonera" protekao je u senci blamaže njihovih gradskih rivala: 
Inter je demoliran u Peruđi - 4:1! Ze Marija je u 8. minutu iz penala najavio 
debakl čete Ektora Kupera koju su dotukli sjajni Grk Zizis Vrizas i 
Masimilijano Fusani. Počasni gol za crno-plave postigao je tek sa bele tačke 
Kristijan Vijeri, 15 minuta pre kraja... 
Debakl Intera iskoristio je Lacio i pobedom protiv odlične ekipe Udinezea (2:1) 
izbio na drugo mesto. Lopez i Fjore doneli su novu radost Rimljanima koji za 
neuspeh ne znaju već 16 uzastopnih prvenstvenih mečeva. Dejan Stanković je 
pružio standardno dobru partiju, a 20 minuta pre kraja opomenut je žutim 
kartonom.
Javnu opomenu zaradio je i Ivan Tomić u ekipi Rome. Bivši kapiten Partizana 
zamenio je Montelu na početku drugog dela burne utakmice u Bergamu koju je 
"vučica" izgubila četiri minuta pre kraja kada je Tramecani matirao Pelicolija. 
Posao Atalanti olakšao je Emerson koji je isključen u 20. minutu, a deset 
minuta kasnije sa klupe je udaljen i nervozni trener gostiju Fabio Kapelo.