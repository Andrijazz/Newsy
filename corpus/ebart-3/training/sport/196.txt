> Izvor: ebart
> Datum: 
> Rubrika: sport
> Naslov: DESETO KOLO PRVE SAVEZNE FUDBALSKE LIGE 
> Članak:

DESETO KOLO PRVE SAVEZNE FUDBALSKE LIGE 

Partizan - Zeta 3:0 (1:0). - Strelci Ilić u 22, Savić u 57. minutu i Iliev u 
88. 

Pred nastupajuću nedelju važnih odluka - meča sa madridskim Realom i večitog 
derbija sa Crvenom zvezdom, fudbaleri Partizana su u prvoj utakmici 10. kola 
prvenstva države ostvarili pobedu nad Zetom - 3:0 (1:0). Šampion je u igri, 
koja bez obzira na visok rezultat nije zadovoljila njegove pristalice više 
mislio na meč u utorak nego što su njegovi igrači bili koncentrisani za ovaj 
susret. 

Oko 3.000 ljubitelja fudbala često je zvižducima "častilo" svoje pristalice, 
ali kada se sve sabere čini se da je trener Mateus u ovom meču sakrio svoje 
glavne adute spremajući ih za veliki okršaj sa Madriđanima. Potrebnu živost u 
Partizanovoj igri u drugom poluvremenu uneo je Drulović, a kao i pre dva dana 
Mateus je dao novu priliku Vladimiru Iviću. 

Raduje činjenica da se posle duže pauze golom u finišu utakmice probudio 
uspavani strelac Ivica Iliev, a posle više od 20 dana mesto u timu zauzeo je 
Nigerijac Vest. 

Seriju golova je otvorio Ilić u 22. minutu. Bio je to penal za domaćina, Ilić 
je šutirao, a golman Radivojević mu je taj šut odbranio, ali u drugom pokušaju 
Ilić je bio uspešan. Na 2:0 povisio je efektnim golom Branko Savić, a konačan 
rezultat je delo Ilieva dva minuta pre kraja. 

Stadion Partizana. Gledalaca: 3.000. Sudija: Zoran Sandić (Lajkovac). Strelci: 
1:0 Ilić u 22, 2:0 Savić u 57. Žuti kartoni: Savić (Partizan) i Čolaković 
(Zeta). 

PARTIZAN; Pantić, Duljaj, Delibašić, Đorđević (od55. Drulović), Malbaša, Vest, 
Iliev, Ilić (od 67. Čakar), Savić, Bajić, Nađ (od 73. Ivić). 

ZETA: Radivojević, Peković (od 38. Batrović), Radulović, Vukomanović, 
Roganović, Rašković, Drakić, Čolaković, Tumbasović, Popović, Petrović.