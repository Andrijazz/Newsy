> Izvor: ebart
> Datum: 
> Rubrika: sport
> Naslov: Zeta lako do 2:0 protiv Hajduka 
> Članak:

Zeta lako do 2:0 protiv Hajduka 

GOLUBOVCI - Po veoma teškom, nakvašenom i blatnjavom terenu fudbaleri Zete 
uknjižili su prvu prolećnu "trojku". Sasvim zasluženo, izabranici trenera 
Dejana Vukićevića slavili su nad kulskim Hajdukom - 2:0. A da su napadači 
domaćeg tima (posebno Milić) bili prisebniji u završnici, gosti su iz 
Golubovaca mogli otići sa još nekoliko golova u mreži. 
Zeta je povela u 31. minutu, Marić je bio u prodoru, ušao u kazneni prostor, 
dao kratak pas Vukomanoviću, koji je sa 15 metara milimetarski preciznim 
udarcem pogodio levi donji ugao gola Milojevića. Nakon tog pogotka, domaći su 
imali još nekoliko šansi, a već na poluvremenu su mogli da imaju ubedljivije 
vođstvo. Naime, Marić, Petrović i dva puta Milić nisu uspeli da pogode mrežu 
gostiju iz povoljnih pozicija.
Na drugi gol Golubovčana čekalo se sve do 82. minuta. Posle niza propuštenih 
prilika, u listu strelaca se upisao centarfor Dražen Milić, kome je ovo četvrti 
pogodak u sezoni. Rezervista Vukašinović je dobro centrirao sa desne strane, 
loptu glavom zahvatio Vuković, šutirao, golman Milojević kratko odbio, ali samo 
do Milića, koji je sa ivice šesnaesterca poslao u gol - 2:0. U samom finišu 
meča videli smo i jedinu pravu priliku za Hajduk, Đorović je sa osam metara 
dobro šutirao, međutim Radivojević je pokazao zašto je jedan od najboljih 
čuvara mreže u našoj zemlji.