> Izvor: ebart
> Datum: 
> Rubrika: sport
> Naslov: Posle punih 19 sezona u dresu Jute Džez
> Članak:

Posle punih 19 sezona u dresu Jute Džez

Plejmejker Jute Džez Džon Stokton najavio je da će u 42. godini konačno 
okončati svoju NBA karijeru koja se protegla na punih 19 sezona. On je svoju 
odluku saopštio vlasniku kluba Lariju Mileru i treneru Džeriju Slounu koji su 
je potom preneli ostalim igračima.
- Mislim da sam definitivno gotov. Obavestio sam o tome vodeće ljude Jute, 
rekao sam im da jednostavno mislim da je vreme da krenem ka drugim stvarima u 
životu. Vremenom mi je bivalo sve teže da se motivišem za treninge i utakmice i 
ne vidim šta bi u ovom trenutku moglo da promeni tu odluku - izjavio je Stokton.
Džon Stokton povlači se sa parketa kao igrač sa najviše asistencija i 
"ukradenih" lopti u istoriji NBA lige, zbog čega će jednog dana sasvim sigurno 
biti inaugurisan u stanovnika košarkaške Kuće slavnih. Pošto je 1984. godine 
diplomirao na univerzitetu Gonzaga, Juta ga je izabrala sa 16. pozicije prve 
runde drafta. Stokton je svih 19 sezona u NBA ligi proveo braneći boje ovog 
kluba, a tokom čak 17 sezona nije propustio nijednu utakmicu. Bio je član 
originalnog "Drim tima" koji je sa lakoćom trijumfovao na Olimpijskim igrama u 
Barseloni 1992. godine, a takođe se našao u sastavu koji je četiri godine 
kasnije u Atlanti odbranio zlato. Sa Jutom je 1997. i 1998. godine stigao do 
finala plej-ofa ali najveću radost u oba navrata mu je uskratio Majkl Džordan 
sa svojim Čikago Bulsima.