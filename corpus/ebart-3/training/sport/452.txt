> Izvor: ebart
> Datum: 
> Rubrika: sport
> Naslov: SCG završila takmičenje po grupama na EP porazom od Rusije 29:39
> Članak:

SCG završila takmičenje po grupama na EP porazom od Rusije 29:39

Rukometna reprezentacija Srbije i Crne Gore izgubila je od selekcije Rusije sa 
29:39 (13:18) u poslednjem kolu takmičenja u Grupi B, na EP u Mađarskoj. Plave 
su odlično počele utakmicu i do 20 minuta uspele da budu bolje od protivnica i 
tako najavile da će ispraviti greške iz ubedljivog poraza od Slovenki u prošlom 
kolu (26:36). U tom delu meča imale su prednost od četiri i pet golova (11:6 i 
12:8), a onda su stale kao da je sve gotovo. Ruske rukometašice su do kraja 
prvog poluvremena iskoristile pad u igri SCG i sa gotovo neverovatnom serijom 
od 8:0, preokrenule rezultat u svoju korist i otišle na odmor sa prednošću od 
pet golova (18:13). U prvih 10 minuta drugog poluvremena "plave" su stigle do 
"minus dva" (41. minut 20:22), ali to je bilo sve što su u ovom meču uspele da 
urade. U nastavku, Ruskinje su u ponovo preuzele inicijativu i do kraja susreta 
samo povećavale razliku. Na Evropskom prvenstvu danas je slobodan dan, a u 
utorak "plave" nastavljaju takmičenje. Rukometašice SCG igraće u Grupi 1 u Đeru 
sa selekcijama Norveške, Ukrajine i Španije.
- Vodile smo sa pet razlike, ali smo došle u situaciju da gubimo sa četiri 
gola. Verovatno nismo imale snage. Osetio se pad u igri. Idemo u drugi deo 
takmičenja bez bodova. Pokušaćemo u drugom krugu da nekoga pobedimo i da se što 
bolje plasiramo. O medalji više ne može da se govori - rekla je Marina Rokić. 
Beta