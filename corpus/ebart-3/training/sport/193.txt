> Izvor: ebart
> Datum: 
> Rubrika: sport
> Naslov: Srpka, crnogorska, jadranska liga, ULEB, FIBA...
> Članak:

Srpka, crnogorska, jadranska liga, ULEB, FIBA...


Organizator Jadranske lige je privukao je veliku pažnju javnosti u svim bivšim 
SFRJ republikama, igrajući na kartu antagonizama, ali je pritom uspeo da održi 
potpunu kontrolu. To donosi pare i sve veći ugled koje ovo takmičenje ima u 
Evropi

Jedna srpska, druga crnogorska, treća jadranska - počelo je naše košarkaško 
prvenstvo. U prvoj Partizan, Vojvodina, Hemofarm..., u drugoj, većem delu 
ovdašnje javnosti nepoznati crnogorski klubovi, u trećoj, Zvezda, Budućnost, 
Refleks (Železnik), Lovćen, Olimpija, Cibona, Split, Zadar... Pa tako negde do 
marta.  Potom četiri najbolje plasirane ekipe iz srpske lige i isto toliko 
naših učesnika u Jadranskoj, formiraju našu Superligu. Bez klubova iz 
crnogorske. Sve kao na dlanu. 
Prva crnogorska liga ima rang druge srpske. Zato što u njoj ne igraju Lovćen i 
Budućnost. A Cetinjani ne igraju, jer je Partizan rekao NE Slovencima i 
Hrvatima. Da nije, crnogorka i srpska liga bi imale jednak rang. Tako je to sa 
rangovima.  
Najbolji crnogorski klubovi, Budućnost i Lovćen, sigurno neće biti šampioni 
Crne Gore. Mogu da budu pobednici Jadranske i šampioni SCG. Najbolja ekipa 
crnogorske lige ne može da bude šampion ničega, samo pobednik tog takmičenja. 
Zvezda i Refleks mogu da budu pobednici Jadranske, ali i šampioni SCG. Pitanje 
je, naravno, šta o tome misli Partizan, najbolji klub sa ovih prostora u 
poslednjih desetak godina. Crno-belima je titula najboljih u Državnoj zajednici 
cilj broj jedan. 
Kada se sve to završi, a hoće sigurno jednog dana, sledi određivanje "naših" 
predstavnika za evropska takmičenja. ULEB Evroliga, ULEB kup, FIBA Evropska 
liga, FIBA Evropski kup... Naša košarka je godinama već u Evropi. Na samom 
njenom vrhu. Doduše, pretežno reprezentativna. Kada je pojava ULEB-a podelila 
klupsku košarku na Starom kontinentu, dobre zasluge za to imala je FIBA svojom 
sporošću i nečinjenjem, naši klubovi i Košarkaški savez odlučili su da slede 
Evropu. Podelili su se. 
Konačni dogovor: Doduše nije tako izgledalo na početku. Iz Saveza su govorili 
da im stižu zahtevi klubova za učešće u jadranskom takmičenju i da su po tom 
pitanju klubovi jedinstveni, 12:0 što bi se reklo. Savez je promenio sistem 
našeg takmičenja, izašao klubovima u susret. Zatim su usledili dugotrajni 
pregovori sa vlasnicima i čelnicima Jadranske (Gudjir) lige o broju naših 
učesnika u njoj. Konačno je dogovoreno - četiri, ali samo ove godine. Sledeće - 
tri, ako se ponovo drugačije ne dogovorimo. 
Prošlosezonska tabela je rekla: Partizan, Železnik, Crvena zvezda i Buducnost, 
četiri prvoplasirane ekipe igraće u takmičenju klubova sa prostora SFRJ. Zatim 
je Partizan rekao NE. "Zbog interesa srpske košarke". Onih 12:0 se izgubilo. 
Usput. Slovenci i Hrvati su potom tražili Vojvodinu, naša tabela je pokazivala 
u pravcu Cetinja. Pristali su, i konačno smo stigli do košarke. To je igra u 
kojoj je cilj ubaciti loptu u obruč više puta nego protivnik.
Mišljenja o potrebi učestvovanja naših klubova u Gudjir ligi bila su podeljena. 
I dalje su. Pune hale, novi košarkaški centri u Srbiji i Crnoj Gori, 
neverovatan broj mladih, kvalitetnih igrača koji su stvoreni proteklih godina. 
Sa druge strane, potpuna apatija u Sloveniji i Hrvatskoj, dva dobra kluba 
(Cibona i Olimpija) i nekoliko prosečnih. Nezainteresovanost navijača, slaba 
medijska i marketinška pokrivenost. Kompas spasa pokazivao je u pravcu istoka. 
Partizan i Zvezda pre svih, zatim Budućnost i ostali.
Budućnost je igrala u prvoj sezoni (ona je jedan od osnivača i vlasnika Gudjir 
lige), veći njen deo sa podmlađenim timom, zatim se prošle godine povukla. 
Umesto nje uskočila je Zvezda i, nesporno, napravila pravi potez, došavši u 
žižu interesovanja domaće javnosti. Crveno-beli su osvojili prvo mesto u 
ligaškom delu, pobedivši veliki Makabi u Tel Avivu i Cibonu u Zagrebu, između 
ostalih. Sjajan rezultat ekipe koja se dve sezone uzastopno pre toga borila za 
opstanak u našoj ligi.
Efes prva liga: Posle četiri kola ovogodišnjeg takmičenja u Gudjir ligi, tri 
naša kluba zauzimala su prva tri mesta - Zvezda prva (4:0), Refleks i Budućnost 
su delili drugu poziciju (3:1), dok je Lovćen bio u grupi ekipa koje su imale 
skor 2:2. Pritom su i Zvezda u Budućnost tukli Cibonu, Podgoričani u Zagrebu, a 
crveno-beli su i u Novom Mestu lako izašli na kraj sa šampionom Slovenije 
Krkom. 
Na drugoj strani, u Efes prvoj ligi, kako se zove prva srpska liga, pored 
Partizana, o kome je suvišno trošiti reči, dobro igraju i Hemofarm i ove sezone 
znatno pojačana Vojvodina (Milan Gurović). Pobeđuju i OFK Beograd, Mašinac... 
Prosto pitanje nameće se samo od sebe - da li bi naša liga sa Zvezdom, 
Budućnošću, Refleksom i Lovćenom bila jača od Gudjir lige bez njih. Dabome da 
bi.
Zašto smo onda pristali da dovedemo u pitanje domaće takmičenje, učešćem u 
tuđem? 
Prvo, Jadranska liga je članica ULEB, organizacije koja je od FIBA preuzela 
primat u klupskim takmičenjima, za razliku od bivše JUBA lige, koja ne bi 
otvoreno da ide protiv Evropske košarkaške federacije. A klubovi su svesni da 
pare na Starom kontinentu obrće ULEB. Drugo, Jadranska liga pokriva duplo veće 
područje, zainteresovanost sponzora za oglašavanje je samim tim mnogo veća, 
veće je i medijsko interesovanje javnosti. Organizacija samog takmičenja je na 
zavidnom nivou, lakše je pronaći rezultat i statistiku iz Širokog Brijega nego 
iz Kragujevca. Sat i po posle meča Zastava - Atlas banka malo je ljudi u 
beogradskim medijima uopšte znalo rezultat, a kamoli nešto više.
Delije i BBB: I na kraju - navijači. Pisati o tome da je Delijama zanimljivije 
da u Pioniru gledaju hrvatske i slovenačke klubove od Hemofarma i Vojvodine je 
bespotrebno. Iz kojih pobuda, to je drugo pitanje. Teško da bi na meču protiv 
bilo kog našeg kluba deset minuta skandirali "Jebo vam pas mater", kao što su 
to činili na utakmici protiv Cibone.
Organizator Jadranske lige je, naravno, znao u šta se upušta. Privukao je 
veliku pažnju javnosti u svim bivšim SFRJ republikama, igrajući na kartu 
antagonizama, ali je pritom uspeo da održi potpunu kontrolu. To donosi pare i 
sve veći ugled koje ovo takmičenje ima u Evropi. Naši klubovi i Savez realno 
nisu ni imali mogućnost da se odupru ponudi. Ona je trenutno bila najbolja na 
tržištu. Tu emocije ne igraju nikakvu ulogu.