> Izvor: ebart
> Datum: 
> Rubrika: sport
> Naslov: Rukometaši Srbije i Crne Gore imali su samo 20 časova da se odmore od meča sa 
> Članak:

Rukometaši Srbije i Crne Gore imali su samo 20 časova da se odmore od meča sa 
Nemcima pred večerašnji (18.30) duel sa Francuzima, u derbiju drugog kola D 
grupe Evropskog prvenstva u Sloveniji. Pre nešto manje od dve nedelje, 
"trikolori" su nas pobedili 28:27 (14:15) u finalu turnira "Šest nacija" u 
Moskvi, kada je Nenad Maksić promašio u poslednjoj sekundi sedmerac za 
izjednačenje.
- Očekujem rukometni rat. Francuzi igraju specifičnu vrstu odbrane, sa igračima 
koji su fizički i tehnički savršeni. Igraju polupresing na devet metara, na 
koji je vrlo teško odgovoriti. U napadu kreću bez srednjaka,što je ranije bio 
Džekson Ričardson, a sa tri beka šutera - razbijača - razmišlja naglas selektor 
Veselin Vujović, kojeg smo uhvatili dok je izlazio iz lifta hotela "Rivijera" u 
Portorožu.
U restoranu Branko Kokir je davao intervju nemačkim kolegama sa DSF, Golić, 
Fernandez i Kazal su "gledali svoja posla" daleko od očiju selektora Oneste, 
dok se Goran Đukanović vratio iz noćne šetnje. 
- Malo sam izašao, da se izduvam. Razmišljam, ma moramo da dobijemo Francuze. 
Ostali su nam dužni iz Moskve. Predobro se znamo i ponovo će odlučiti dve ili 
tri lopte. Nadam se, ovaj put u našu korist. 
Francuzi znaju da igraju grubo?
- Grubo, ali uvek su na granici isključenja. Preiskusni su da dobiju "smešna" 
isključenja. Momci se bore, kao što ćemo se i mi boriti. Prsa u prsa.
Od koga nam preti najveća opasnost?
- Na prvom mestu su Džerom Fernandez i mladi Nišlija Nikola Karabatić. Strašni 
su napadači. Ali imamo odbranu za njih. Neka samo probaju, videće da mi nismo 
Nemci, ni Poljaci - dodao je Đukanović.
Vraćamo se selektoru Vujoviću.
- Francuzi su u prednosti, jer su na vreme napravili smenu generacija. Punu 
deceniju ekipu su vodili Ričardson i golman Bruno Martini, a sada ih nema. 
Fernandez je odličan vođa. Na njihovu sreću, u Francuskoj ne postoji 
institucija "glavni igrač". Da, pod znacima navoda. Mi smo se godinama vezivali 
za neke igrače koji su smatrani za glavne, a oni nikada ništa nisu uradili. 
Izgleda da su Francuzi pametniji od nas.
Da li nas igra iz Moskve može dovesti do dva boda?
- Mi smo popravili formu i sada igramo daleko bolje nego na turniru u Rusiji. 
Slično je, siguran sam, i sa Francuzima. Pričaju da im je Olimpijada važnija, 
ali ja ne verujem da bi se tako lako odrekli medalje. Dinar, braća Žil, Abati, 
Fernandez... Da li mislite da će vam ti igrači pokloniti pobedu? Ne, majstore. 
Ako ne poginemo na terenu, ništa od bodova - kategoričan je Vujović.