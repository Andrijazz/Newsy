> Izvor: matf
> Datum: 
> Rubrika: sport
> Naslov: POSLE TREĆEG MEMORIJALA U VATERPOLU "ZORAN GOPČEVIĆ" U KOTORU 
> Članak:


Primorac pokazao da je najspremniji, od Jadrana se više očekivalo. - Niš klasik 
je u fazi uigravanja, a podmlađeni Partizan za godinu ili dve biće strah i 
trepet za sve ekipe 

Kotor, 4. oktobra 

U Kotoru je završen treći po redu Memorijalni vaterpolo turnir "Zoran 
Gopčević", na kojem je trijumfovao domaći Primorac. Ovo je njemu drugi osvojeni 
pehar na ovom turniru. Prvi pobednik je bio Partizan. Kotorani su visoko 
porazili aktuelnog šampiona Srbije i Crne Gore hercegnovski Jadran sa 14:8. 
Novljani su igrali bez svoja tri najbolja igrača, reprezentativca, golmana 
Šefika i ekstraigrača Zlokovića i Gojkovića. Navodno su bili "umorni", a Šefik 
je već duže pod starateljstvom lekara. 

Turnir se igrao tri dana. Za favorita je bio nominovan Jadran. To je i pre 
turnira izjavio i Nenad Manojlović, selektor naše reprezentacije i šef stručnog 
štaba Niš klasika. 

Ipak, sinoć je prognoza manje-više "pala" pred razigranim Danilovićem, koji je 
postigao tri lepa gola, zatim veteranom Vukanićem, koji je takođe postigao tri 
efektna gola, a posebno sve čestitke brojne publike u plivalištu bazena "Nikša 
Bućin" upućene su bile mladom Paskoviću, koji je na furiozan način postigao 
deveti gol za Primorac, takozvanim "špricem", udarcem koji se poslednjih godina 
retko viđa na našim i međunarodnim bazenima. 

Standardno su igrali braća Janović, Nikola i Mlađan. U ekipi Jadrana osećala se 
nespremnost za ovakvu utakmicu. Na momente su bljesnuli Milanović, koji je 
postigao tri gola, reprezentativac Udovičić i Mesaroš. Odsustvo Šefika, 
Zlokovića i Gojkovića se i te kako osećalo. 

- Došli smo pre svega iz poštovanja prema velikom čoveku i vaterpolisti 
Džimiju, kako smo ga mi zvali. Za njega nas vežu lepe uspomene, zato smo došli 
u Kotor iako nespremni. Još nismo spremni za velika takmičenja, ali do početka 
takmičenja u Kupu i prvenstvu države Jadran će igrati mnogo bolje, možda i 
bolje nego prošle godine, kada smo osvojili treću titulu. Čestitam na izuzetnoj 
igri i zalaganju vaterpolistima Primorca - kazao nam je Petar Porobić, trener 
Jadrana. 

Njegov kolega Slobodan Mačić, trener Primorca, posle sinoćnjeg završenog meča 
sa ljutim i večitim rivalom Jadranom bio je u centru pažnje novinara. Nama je 
kazao da je zadovoljan stepenom pripreme u ovoj fazi svoje ekipe. 

- Zadovoljan sam i pobedom protiv Jadrana, a posebno što je pehar "Zorana 
Gopčevića" ostao u našim vitrinama i što smo publici priredili slavlje, iako 
ovaj turnir nema neki veći rezultatski značaj. Mi smo po svemu sudeći već 
tempirali formu pred predstojeći preliminarni turnir Kupa šampiona, koji se 
igra u našem bazenu od 8. do 12. oktobra uz učešće Primorja iz Hrvatske, 
Etnikosa iz Grčke, Mariopulija iz Ukrajine, Alfena iz Holandija i Duisburga iz 
Nemačke. Verujem da ćemo biti jedna od prve dve ekipe koje ulaze direktno u 
Ligu šampiona Evrope. Jadran je na početku, kao što su Niš klasik i Partizan - 
dodao je Mačić.