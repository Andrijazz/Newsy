> Izvor: matf
> Datum: 
> Rubrika: sport
> Naslov: NAŠ VEZISTA DOBIO DVA PRIZNANjA U BUNDES LIGI
> Članak:

Nebojša Krupniković (33) spada u red naših fudbalera koji su poštovaniji u 
inostranstvu nego u domovini. Kao parametar uzimamo njihov rejting među 
navijačima, priznanja koja dobijaju i klupsko-reprezentativni status.
Od juna 2001. godine Krupniković igra za nemački Hanover. U sezoni koja je 
završena pre dve nedelje, a po podacima verifikovanim od strane organa Bundes 
lige, Krupniković je izabran za najboljeg izvođača slobodnih udaraca (zbirno 
broj golova i asistencija posle tih dodavanja) i nalazi se na trećoj poziciji 
asistenata po svim kategorijama.
To, uz sva izdanja sa terena, obeležavaju ga kao zvezdu Hanovera i svrstavaju u 
red najcenjenijih vezista.
- Zaista je dobra godina iza mene. Statistika to potvrđuje, navijači me vole. 
Uz sve to, što je i primarno, klub je ostvario zacrtani cilj opstankom u eliti 
i svim tim moram da budem zadovoljan - rekao nam je Krupniković.
Posle igara u Crvenoj zvezdi i japanskoj Gamba Osaki, iskusni graditelj igre 
pronašao je sebe u jednoj od najkvalitetnijih evropskih liga. U godinama je kad 
može puno da pruži, interesovalo nas je da li je realnost očekivati prelazak u 
neku zvučniju sredinu, Krupniković odgovara:
- Ne. Sa Hanoverom sam potpisao četvorogodišnji ugovor, preostale su dve sezone 
do njegovog isteka. Imao sam usmeni do govor sa rukovodstvom da ću postati 
slobodan agent u slučaju selidbe Hanovera u Cvajtu, ali do toga, na opštu 
radost, nije došlo. Pošto su oni bili fer prema meni i unapred bili spremni da 
mi izađu u susret, red je da im se odužim na isti način. Nema govora o odlasku, 
ostajem ovde.
Razgovarajući sa Krupnikovićem, uviđamo da mu je reprezentacija i dalje san. 
Ali, ovaj vezista je realan čovek i sa takvog stanovišta o plavom dresu kaže:
- Kad nisam zaigrao u Bremenu, u prijateljskom meču protiv Nemaca, onda nikad 
neću... Taj grad je samo nekih 50 kilometara udaljen od Hanovera, bio sam u 
naponu snage, a cilj susreta je bila provera mogućnosti. Žao mi je samo to što 
je bivši selektor Dejan Savićević mislio da igram jedino ofanzivno, a to nije 
tačno. Pokažite mi jednog fudbalera u nemačkom šampionatu koji ima toliku 
slobodu? Nema ga, ovde se pre svega traži rad. Napred-nazad, levo-desno, igra 
za kolektiv, pojedinac nije bitan. Reprezentaciji želim sve najbolje, uvek ću 
biti uz televizor i navijati, sebe prikazivati jedino na terenu. Onu izreku da 
su "plavi" iznad svih nas ja shvatam upravo onako kako treba.