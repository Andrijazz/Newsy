> Izvor: ebart
> Datum: 
> Rubrika: sport
> Naslov: SEVERNA IRSKA SE ODUŽUJE SLAVNOM FUDBALERU
> Članak:

SEVERNA IRSKA SE ODUŽUJE SLAVNOM FUDBALERU

AERODROM u Belfastu ubuduće će nositi ime Džordž Best, odlučile su juče gradske 
vlasti, koje su na taj način želele da ovekoveče slavnog fudbalera Mančester 
Junajteda i reprezentativca Severne Irske (preminuo u novembru prošle godine). 
Zvanična ceremonija imenovanja aerodroma, koji se nalazi u istočnom 
protestantskom delu Belfasta, biće održana 22. maja, na dan kada je Best rođen 
pre 60 godina. 
- Best je bio najbolji fudbaler koga je Severna Irska ikada imala i jedan od 
najvećih fudbalera sveta u vreme kada je igrao. Odlukom da aerodromu damo 
njegovo ime odali smo mu poštu koju bez ikakve sumnje zaslužuje - izjavio je 
direktor aerodroma Brajan Ambrose. 
Best je za Mančester Junajted počeo da igra kao 17-godišnjak i tim sa "Old 
Traforda" predvodio je do titule prvaka Evrope 1968. godine. Ubrzo je postao 
prva međunarodna fudbalska superzvezda, ali mu je karijera bila znatno skraćena 
zbog neumerenog pića. Umro je 25. novembra prošle godine, tri godine nakon što 
mu je izvršena transplantacija jetre.