> Izvor: matf
> Datum: 
> Rubrika: sport
> Naslov: U CRVENOJ ZVEZDI POSLE GUBITKA NOVA DVA BODA 
> Članak:


Na dva gostovanja ovog proleća "crveno-beli" postigli jedan pogodak i osvojili 
isto toliko bodova 

Fudbaleri Crvene zvezde su se i sa drugog prolećnog gostovanja vratili bez 
celog plena. Posle poraza od Čukaričkog pre deset dana (2:1), usledio je remi 
bez golova protiv Sartida u Smederevu. Drugim rečima, od šest bodova osvojili 
su jedan. I postigli jedan gol. 

Posle neuspeha na Banovom brdu, u Ljutice Bogdana atmosfera nije bila prijatna. 
Predsednik kluba kaznio je sve učesnike. Sada, posle ispuštena dva boda, 
situacija nije idealna, ali je drugačija. Nema velike nervoze. 

- Pobeda u ovom susretu bila je cilj i nama i Smederevcima, ali niko nije došao 
do željenog cilja - ocenio je šef stručnog štaba Zoran Filipović. - Oba tima 
igrala su izuzetno borbeno, ali u granicama fer-pleja. 

"Crveno-beli" su imali nekoliko prilika da dođu do vođstva koje bi moglo da 
znači i pobedu, ali napadači Mrđa, Pjanović i Bogavac nisu uspeli da pošalju 
loptu u mrežu. 

- Za visoku ocenu susreta nedostajali su samo golovi. U završnici akcija nismo 
bili dovoljno koncentrisani, nedostajao je završni pas i realizacija - ocenio 
je prvi stručnjak "crveno- belih". 

Kapiten Crvene zvezde Ivan Gvozdenović smatra da, uprkos činjenici da nije bilo 
golova, utakmica zaslužuje visoku ocenu. 

- Žao mi je što publika nije mogla da prisustvuje utakmici, tako bi se 
ljubitelji fudbala najbolje uverili da je meč bio izuzetno borben sa obe 
strane, možda bi gledaoci bili poseban motiv za strelce - objasnio je 
Gvozdenović.