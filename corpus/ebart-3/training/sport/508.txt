> Izvor: ebart
> Datum: 
> Rubrika: sport
> Naslov: Reakcije na Zagrab
> Članak:

Reakcije na Zagrab

Predsednik Hrvatskog saveza sportskih novinara, Jura Ozmec, osudio je juče 
"divljaštvo na sportskom terenu i ulicama Zagreba" pre rukometne utakmice 
Zagreb - Partizan. 

- Smatramo da je u civilizovanoj zemlji nedopustivo da bilo ko bude napadnut 
samo zato što je iz SCG.   Grozimo se i ideje o napadu na voz sa putnicima iz 
Beograda, kao što osuđujemo pojedine učestale uzvike tokom utakmice ili mimiku 
dela publike u "Domu sportova". Apelujemo na nadležna hrvatska ministarstva da 
konačno počnu da u potpunosti primenjuju Zakon o navijačima. "Dom sportova" je 
bio pun gledalaca koji su delimično ulazili i bez kontrole, a u dvoranu su 
sistematski prizivani huškači i divljaci kojima su poklanjane ulaznice, a 
fotoreporterima medija iz Hrvatske i SCG uopšte nije bio osiguran radni 
prostor, dok novinarska mesta nisu bila zaštićena od upada gledalaca - naveo je 
Ozmec, kao i da će od Međunarodnog udruženja novinara zatražiti da osudi medije 
iz SCG koji su "omogućili lažne akreditacije osobama koje su ušle na mesta 
rezervisana za novinare, i sa tih mesta, navodno, provocirale".