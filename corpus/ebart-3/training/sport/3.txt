> Izvor: ebart
> Datum: 
> Rubrika: sport
> Naslov: Crvena zvezda dočekuje Olimpiju
> Članak:

Crvena zvezda dočekuje Olimpiju

Izuzev Mlađana Šilobada, koji zbog operacije šake mora da pauzira do kraja 
januara, košarkaši Crvene zvezde prošli su zdravi i čitavi novogodišnje 
praznike, koje su dočekali sa serijom pobeda na oba fronta. Prvu utakmicu u 
2003. godini igraće na Badnje veče, u Jadranskoj ligi, takmičenju koje je, 
posle meča sa Zadrom, nakratko zaboravilo da ga ne bi ni bilo da nije Zvezde.
- Ne opterećuju nas dobri rezultati kojima smo završili prošlu godinu, jer u 
svakoj utakmici želimo trijumf - rekao je trener Crvene zvezde Aleksandar 
Trifunović o duelu s Olimpijom u ponedeljak, od 18 časova u "Pioniru". - 
Olimpija, kao i mi, igra sa deset igrača u rotaciji, i verovatno će imati 
posebnu motivaciju zbog Zmaga Sagadina, koji je godinama bio njihov trener.
Plejmejker Skuni Pen, koji je Novu godinu dočekao u Americi, kaže da zna šta je 
obaveza njegovog tima:
- Naši navijači ne vole kada gubimo kod kuće i zato verujem u pobedu.
