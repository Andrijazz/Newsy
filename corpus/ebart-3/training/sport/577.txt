> Izvor: matf
> Datum: 
> Rubrika: sport
> Naslov: DUŠAN IVKOVIĆ DANAS POTPISUJE UGOVOR SA DINAMOM
> Članak:


DUŠAN Ivković je završio misiju u moskovskom CSKA, ali će i dalje biti 
stanovnik ruske prestonice. Jedan od najboljih košarkaških trenera kojeg smo 
ikada imali trebalo bi danas u Moskvi da potpiše ugovor sa Dinamom. 
Posle neuspeha na fajnal-foru Evrolige i bez obzira što je "armejcima" doneo 
novu titulu šampiona, CSKA je odlučio da prekine saradnju sa Ivkovićem. Večiti 
rival Dinamo nije sedeo skrštenih ruku i odlučio je da ponudi ugovor 
proslavljenom stručnjaku.
- Ovo je novi izazov za mene. Pre nekoliko dana sam sa čelnicima Dinama 
postigao načelni dogovor, pred nama je samo još potpisivanje ugovora. Čeka me 
veliki posao u velikom klubu. Ciljevi su visoki, a sa novim timom i stručnim 
štabom ćemo imati priliku da igramo važnu ulogu u ruskoj i evropskoj klupskoj 
košarci - kaže Ivković.