> Izvor: ebart
> Datum: 
> Rubrika: sport
> Naslov: Košarkaši SCG porazom (71:74)   od Francuske eliminisani u osmini finala EP
> Članak:

Košarkaši SCG porazom (71:74)   od Francuske eliminisani u osmini finala EP


OSRAMOTILI NAS

Neshvatljivo slabo vođenje sa klupe Obradovića. Košarkaši nisu mogli da 
pogledaju u lice navijačima i novinarima

Država tužnog imena, ostala je sinoć i bez toliko ponosnog nadimka - Zemlja 
košarke. Plavi kao domaćini 34. evropskog prvenstva, posle dva vezana neuspeha 
na velikim takmičenjima, doživeli su i treći debakl, novu bruku, najveću 
sramotu... Stokholm, Atina, Novi Sad: trasa našeg definitivnog propadanja. 
Kraja - za novi početak.

Francuska je eliminisala Srbiju i Crnu Goru prerano, još u osmini finala, 
rezultatom 74:71. "Galski petlovi" su zaustavili ionako već usporeni točak 
košarkaške istorije. I ne samo to. Vratili su ga pola veka unazad. Bukvalno, 
jer su nas Francuzi prvi i poslednji put na evropskim prvenstvima, do sinoć, u 
16 međusobnih duela dobili samo jedanput i to daleke 1953. godine.
Umesto puta ka "Beogradskoj areni", naši igrači su se sakrili u mišje rupe. 
Onako kako su i odigrali prvi i poslednji meč tako su se ponašali i pred 
novinarima. Zaključani pola sata u svlačionici "Spensa", na izlazu ipak nisu 
mogli da pogledaju u lice stotinak najupornijih naših navijača koje je od 
autobusa sa našim igračima delilo neviđeno policijsko obezbeđenje. Plavi su 
čuvali plave, od naroda. Zvuči li vam poznato ova naša priča? A pritom, pokisli 
Novosađani im nisu uputili ni jednu ružnu reč. Možda je zbog toga Dejan Toma 
ević dugo plakao i kroz prozor gledao na drugu stranu. O čemu je  Žarko Paspalj 
s prvog sedišta razmišljao dok mu se pogled gubio kroz beskonačnu vojvođansku 
ravnicu, naša košarkaška legenda je kroz par rečenica par minuta posle meča 
objasnio:
- Stvarno mi je teško. Žao mi je, pre svega, igrača kojima je ovo trebalo da 
bude oproštaj od reprezentacije. Svima nam je žao, svi smo tužni, ali vreme je 
za velike promene, potrebno je pronaći krivce.  Što pre - rekao je Paspalj.
Vodili su plavi 12:7, 23:16, 54:45, a onda su krenuli promašaji sa penala, 
dezorjentacija, a kada se i strah uvukao u kosti kod naših igrača pri zaostatku 
od 60:63, na videlo je izašao gubitnički mentalitet "tima za novi vek".
Umesto da u Novom Sadu ispratimo Antoana Rigodoa u košarkašku penziju, u 
stolicu za ljuljanje će Bodiroga, Tomašević, Rebrača. Srećom, imaće ovaj 
triling o čemu da priča svojoj deci, ali kakvo će biti objašnjenje ostalih 
zvezda i zvezdica?
Ko će se više sećati dramatičnog finiša, ali ga mi, ipak, beležimo: Na minut i 
17 sekundi pre kraja meča Francuzi vode 72:68, Bodiroga postiže trojku (71:72), 
ali u isto vreme Krstić pravi faul u napadu. Floran Pjetrus ubacuje samo jedno 
bacanje (71:73), a sudije na 51 sekundu pre kraja pokazaju - Rebrači faul u 
napadu! Antoan Rigodo pogađa dva penala vodi i nacionalni tim u četvrtfinale na 
megdan Litvancima (četvrtak, 20.30). Poslednje  šuteve i odgovornost preuzeo je 
Marko Jarić, ali ništa nije uradio.
Sve ono što su plavi pokušali u poslednjim sekundama više je bilo 
nenadoknadivo. Kako smo počeli, tako i završavamo, posramljeni, izbačeni iz 
svoje zemlje. Evropo, igrajte bar vi košarku.