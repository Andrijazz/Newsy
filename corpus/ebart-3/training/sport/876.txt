> Izvor: ebart
> Datum: 
> Rubrika: sport
> Naslov: Nenad Đorđević, standardni član zadnje linije Partizana, zatečen selidbom u 
> Članak:

Nenad Đorđević, standardni član zadnje linije Partizana, zatečen selidbom u 
drugi tim

Nova sezona, nova odbrana Partizana. Nezaobilazni Zoran Mirković se, zbog 
problema sa leđima, na kraju prošlog šampionata povukao u penziju, dok je 
standardni član poslednje linije Nenad Đorđević bez objašnjenja prekomandovan u 
drugi tim. Dok su akteri jadne pobede nad Bežanijom odrađivali relaksacioni 
trening, on se, dan posle, sa ostalim rezervama rezervi, dokazivao na 
prijateljskom meču sa ekipom Lokomotive iz Makiša.
- Nisam razmažen, ne delim utakmice na bitne i nebitne, volim da igram. U 
stvari, moram da igram. Ne bih mogao da podnesem da se fudbalom bavim samo na 
treninzima. I ovako mi je dovoljno teško - iz svake izgovorene reči Nenada 
Đorđevića izbija ozlojeđenost sadašnjim statusom u klubu kojem je dao poslednje 
tri godine profesionalnog života.
Prošle dve sezone bili ste najstandardniji igrač Partizana, niko osim vas nije 
odigrao sve utakmice,  a sada vas nema ni među 18. Zašto?
- Ne znam o čemu se radi. Ništa mi nije jasno. Niko se ne žali na moj rad, 
treniram jednako ozbiljno i profesionalno kao što sam to radio od prvog dana u 
Partizanu, ali nisam ni blizu prvog tima. Čim sam se, posle produženog odmora 
zbog nastupa na Mondijalu u Nemačkoj, priključio pripremama stavljen sam u tzv. 
drugi tim. Protiv Bežanije za mene nije bilo mesta ni na klupi. Mislim i tvrdim 
da mi je mesto u najboljoj jedanaestorki, ali šef očigledno misli da nisam 
dovoljno kvalitetan za to. A njegova je, ipak, poslednja. Zato, nema mi druge 
nego da, ma koliko me to bolelo, ćutim, trpim i radim kao da se ništa nije 
desilo, kao da ću sutra dobiti šansu. 
 Ispada da ispaštate "grehe" sa Svetskog prvenstva?
- Ne bi trebalo. Klupska takmičenja su jedno, a reprezentativna nešto drugo. 
Osim toga, debakl na SP je kolektivan učinak, a ne zasluga pojedinca. Nikada se 
neću pokajati što sam otišao u Nemačku. Bilo mi je užasno prvih desetak dana po 
povratku u zemlju, ali što više vreme odmiče shvatam da nemam razloga za 
žaljenje. Mnogi igrači završe karijeru, a da ne dožive takvo iskustvo. 
n Već neko vreme se priča o mogućnosti vaše selidbe u Katar. Da li biste 
prihvatili tu ponudu?
- Naravno da bih. Sa dvadeset sedam godina prestao sam da se zanosim velikom 
karijerom u nekoj jakoj, evropskoj ligi. Šta sam uradio, uradio sam. Sada mi je 
najbitnije da osiguram mirnu materijalnu budućnost svojoj porodici. Nije važno 
gde ću morati da odem da bih to ostvario. Samo, nisam jedini koji se pita za 
transfer. Tek kada se, i ako se, sve strane dogovore, odnosno svako dobije 
novac koji traži, mogu da pakujem kofere. I ja s nestrpljenjem očekujem rasplet 
- objašnjava Đorđević, kojem teče poslednja godina ugovora sa klubom iz Humske.