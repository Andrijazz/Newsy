> Izvor: ebart
> Datum: 
> Rubrika: sport
> Naslov: Indijana savladala Pistonse i izjednačila rezultat u finalu Istoka
> Članak:

Indijana savladala Pistonse i izjednačila rezultat u finalu Istoka

Loš napad im možete oprostiti. Ali onako katastrofalnu odbranu, nikako! Za 
Detroit Pistonse, koji su i u regularnom delu šampionata, a pogotovu u 
plej-ofu, više puta na delu pokazali kako se defanziva igra bez greške, nema 
opravdanja...
Može biti da su u petak uveče Pejsersi jednostavno bili raspoloženiji za igru, 
kao što može biti da su Pistonsi, još prostije rečeno, imali lošu noć. Ali, pre 
će biti da se mnogo druže sa Sakramento Kingsima. Jer, i Pistonsima izgleda 
polako prelazi u manir da u utakmicama koje mogu odlučiti seriju - nestanu sa 
terena. Baš kao u onom legendarnom petom meču polufinalne serije sa Nju 
Džersijem (sećate se, sa tri produžetka). I baš kao preksinoć, u četvrtom 
finalnom susretu Istočne konferencije, u kojem su Pistonsi dozvolili sebi 
luksuz da lagano prime 85 poena, naspram jedva ubačenih 65. Onaj poraz od Nju 
Džersija ih nije koštao mnogo, a za ovaj od Indijane tek ćemo da vidimo.
- Da, to je čudna stvar sa našim igrama u plej-ofu - potvrdio je Ričard 
Hamilton, koji je bio i jedina svetla tačka u timu Detroita. - Ista stvar kao i 
u seriji sa Nju Džersijem. Kada imamo priliku da verovatno i okončamo seriju, 
mi ne odigramo ni blizu onako dobro kako znamo.
U tim i takvim okolnostima, Pejsersima i nije bilo preterano teško da pregaze i 
ponize domaću ekipu, odnosno izjednače rezultat u seriji (2-2). Pored 
standardno opasnih Rona Artesta, Redžija Milera i Džermejna O Nila, ovoga puta 
zablistao je i Eston Krošer, koga je trener Rik Karlajl prvi put u plej-ofu 
uvrstio u startnu petorku, a ovaj mu se odužio sa sjajnom partijom.
- Kada se setim večerašnje utakmice, dođe mi da zabodem glavu u pesak - izjavio 
je trener Pistonsa Leri Braun. - Ali, hej, oni imaju najbolji skor na 
gostovanjima i najbolji skor u ligi uopšte. A naša igra Pa, mislim da mi ne 
možemo gore od ovoga.
Darko Miličić nije igrao. Kad će, ne znamo, ali se sledeći duel, sa ili bez 
Miličića, igra već večeras, u Indijanapolisu.