> Izvor: ebart
> Datum: 
> Rubrika: sport
> Naslov: Dejan Savićević: Ako kažem šta se radi u našoj ligi, izgubiću život.
> Članak:

Dejan Savićević: Ako kažem šta se radi u našoj ligi, izgubiću život.
U moje vreme nameštalo se dva do tri meča, a danas više od 20

Predsednik Fudbalskog saveza Crne Gore Dejan Savićević priznao je da je odigrao 
nekoliko nameštenih utakmica u staroj Jugoslaviji kao član Budućnosti, ali da 
danas ne želi da priča o štelovanim mečevima u Meridian Superligi jer bi bio 
ubijen.
- Sigurno bih bio ugrožen kada bih upro prstom u one ljude koji dogovaraju 
utakmice. Kada bi se neki ljudi pomenuli, sigurno bih imao problema. Da li 
vredi zbog fudbala da izgubim glavu - upitao se Savićević u intervjuu za 
podgoričku televiziju Montena.
Fudbalski genije tvrdi da srpskocrnogorska liga boluje od neregularnosti u 
poslednjoj deceniji.
- Nije mi ni na kraj pameti da ispravljam takvu ligu. Ona traje takva već deset 
godina i takmičenje se odvija po principu ko se bolje snađe. Može da se zažmuri 
na dve do tri takve utakmice, ali sada je od 50 mečeva 20 do 30 namešteno. 
Kakva je država, takav je i fudbal.
Kao fudbaler Budućnosti, Savićević je bio akter nekoliko duela čiji se rezultat 
znao pre početka utakmice.
- Nema fudbalera iz bivše države koji nije bio učesnik nameštaljki. Odigrao sam 
dva do tri takva meča za pet i po godina u dresu Budućnosti, a nijedan dok sam 
igrao u Zvezdi. Ovo što se trenutno dešava je tragedija. Prvenstvo zavisi od 
volje nekoliko ljudi i dok su oni na čelnim funkcijama, ništa se neće promeniti 
nabolje - kazao je Savićević.
U sukobu između crnogorskih rivala Zete i Budućnosti, predsednik FSCG želeo je 
da zauzme neutralnu poziciju, mada su mnogi njegove komentare posle sporne 
utakmice protumačili kao stavljanje na stranu bivšeg kluba.
- Nemam tu vrstu moći da bih rešio spor između dva najpopularnija crnogorska 
kluba, to moraju da urade državni organi. Uzajamne optužbe ne koriste ni 
fudbalu, ni društvu, ni državi. Što se tiče moje uloge u tom problemu, nisam 
podržao nijedan klub, već sam kritikovao suđenje u spornoj utakmici. Ponoviću 
još jednom da sudija Marković, koji je pravio namerne greške, više ne može da 
sudi dok sam ja na čelu crnogorske fudbalske organizacije - zaključio je 
Savićević.