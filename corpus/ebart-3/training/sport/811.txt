> Izvor: ebart
> Datum: 
> Rubrika: sport
> Naslov: PARTIZAN SE SPREMA ZA ODBRANU TITULE, ALI I ZA RASTANAK SA KAPITENOM
> Članak:

PARTIZAN SE SPREMA ZA ODBRANU TITULE, ALI I ZA RASTANAK SA KAPITENOM

Dejan Milojević na kraju sezone odlazi iz Humske 1, a u kombinaciji veliko 
pojačanje iz Rusije, Haime Ljoreda igrač Lokomotive

KOŠARKAŠI Partizana se spremaju za start u plej-ofu i odbranu 12. titule 
šampiona države. Klub koji je u poslednje četiri godine osvojio isto toliko 
titula pokušaće nemoguće u našoj novijoj košarkaškoj istoriji: da i peti put 
uzastopno osvoji nacionalni šampionat.
Duško Vujošević i navijači Partizana će se na kraju sezone oprostiti od 
kapitena Dejana Milojevića koji je titulama Partizana dao poseban pečat. On je 
na pragu realizacije ugovora sa Hapoel Jerusalimom ili moskovskim CSKA, a 
čelnici šampiona već su se dali u potragu za adekvatnim pojačanjem. I ono je na 
vidiku !
Haime Ljoreda, krilni centar Lokomotive iz Rostova (26 godina, 208 centimetara) 
je prvi "pik" Duška Vujoševića i Dragana Todorića u predstojećem prelaznom 
roku. Momak koji je rođen u Kolonu (Panama) gradio je karijeru na Univerzitetu 
Luizijana (16, 9 poena i 11,6 skokova po meču), a protekle sezone je igrao za 
tim iz Rostova.
Statistički podaci koje su godinama NBA skauti sakupljali o njemu su zaista 
impresivni, a crno-beli su se na vreme uključili u pregovore sa vrlo 
interesantnim krilnim centrom kojem je omiljen tim LA Lejskers, a idol Šakil O'
Nil.
- Partizan na kraju sezone mogu da napuste samo kapiten Milojević i Vontigo 
Kamings kojima ističu ugovori - bilo je sve što je prokomentarisao sportski 
direktor crno-belih Dragan Todorić koji će konkretne vesti o pojačanjima imati 
na kraju sezone.