> Izvor: matf
> Datum: 
> Rubrika: sport
> Naslov: MILAN MANDARIĆ, VLASNIK PORTSMUTA, O MOGUĆNOSTI DA VUKIĆ IPAK OBUČE CRNO-BELI 
> Članak:

DRES 

Čuo sam se sa Zečevićem, on bi trebalo da zove čelnike ukrajinskog Šahtjora i 
dogovori smanjenje obeštećenja...

NIGDE kraja priči o Zvonimiru Vukiću. Telefoni na relaciji Beograd - London su 
se usijali, ali izgleda da će u igru morati da bude uključen i Donjeck.
- Razgovarao sam ponovo sa Žarkom Zečevićem i ponovio da sam voljan da pomognem 
- u dahu govori Milan Mandarić, vlasnik Portsmuta. - Iako je fudbal biznis, 
spreman sam, kao što sam u nekoliko navrata istakao, da pomognem i Partizanu, a 
time i reprezentaciji, jer, Svetsko prvenstvo je za nas izuzetno važno, a kako 
je Vukić značajan šraf...
Mandarić veruje da posao može da se "odradi", pojašnjava i kako.
- Dogovor je da Zeka zove čelnike Šahtjora i proba da se s njima dogovori da se 
obeštećenje smanji, a ja bih se odrekao 200-250.000 dolara. Na taj način, 
Partizan bi, verujem, mogao da pozajmi Vukića do leta, s tim što bi i on, 
ukoliko želi da se ovaj Gordijev čvor najzad preseče, odrekne dela plate. To je 
jedino rešenje. Jer, u suprotnom, ukoliko Partizan ne bude u igri, obeštećenje 
za bilo koji drugi klub iznosiće 700.000 dolara. Tu nema priče niti dogovora - 
zaključio je Milan Mandarić.