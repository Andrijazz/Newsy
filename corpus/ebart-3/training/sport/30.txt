> Izvor: ebart
> Datum: 
> Rubrika: sport
> Naslov: Štoper Crvene zvezde Milan Dudić zalečio povredu i vredno trenira u Antaliji 
> Članak:

Štoper Crvene zvezde Milan Dudić zalečio povredu i vredno trenira u Antaliji 

Posle Slavije, Altaja i CSKA fudbaleri Crvene zvezde savladali su i beloruskog 
prvoligaša Bate Borisov - 3:0 (2:0). Strateg crveno-belih Zoran Filipović 
svakako ima razloga za zadovoljstvo, s obzirom da je tim ostvario stopostotan 
učinak u prijateljskim utakmicama u Antaliji.  
- Uslovi su izvanredni. Klima i tereni su pogodni za svaki vid treninga i 
odigravanja kontrolnih utakmica tako da imamo sve što je potrebno za kvalitetan 
rad - raportira iz turskog letovališta štoper crveno-belih Milan Dudić. - 
Radimo punom parom dva puta dnevno, a u zavisnosti od prijateljskih utakmica 
uveče nas čeka teretana, odnosno vežbe snage. 
Dudić je u potpunosti zalečio neugodnu povredu upale tetive i sa nestrpljenjem 
očekuje poziv selektora Savićevića za kvalifikacioni meč protiv Azerbejdžana 
12. februara u Podgorici.
- Selektor Savićević mi je ukazao šansu na izmaku prošle godine u meču protiv 
regionalne reprezentacije Valensije, gde smo trijumfovali (2:1). Sve zadatke 
sam obavio besprekorno i smatram da sam potvrdio svoj kvalitet u tom 
selektorovom svojevrsnom testu za Azerbejdžan. Nadam se da ću se naći na  
fudbalskom tepihu u Podgorici, gde pobeda protiv Azerbejdžanaca ne bi trebalo 
da dođe u pitanje - raportira iz turskog letovališta Milan Dudić.
S obzirom da Mihajlović odrađuje kartone, a da su Vidić i Krstajić povređeni, 
nema sumnje da će Dudić zauzeti mesto u startnoj postavi i komandovati odbranom 
plave reprezentacije.