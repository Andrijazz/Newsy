> Izvor: ebart
> Datum: 
> Rubrika: sport
> Naslov: DOMAĆIN U VELIKOM FINALU POSLE TRIJUMFA NAD HOLANDIJOM 2:1 (1:0)
> Članak:

DOMAĆIN U VELIKOM FINALU POSLE TRIJUMFA NAD HOLANDIJOM 2:1 (1:0)

Skolarijevi izabranici posle sjajne igre i zaslužene pobede u prilici da prvi 
put igraju za titulu

PORTUGAL u ritmu sambe ulazi u veliko finale. Domaćin je svoj najveći fudbaslki 
uspeh u istoriji zaslužio posle brazilske igre i sjajne pobede nad Holanđanima 
u prvom polufinalu evropskog prvenstva - 2:1 (1:0).
Dugo uz Portugalce ide metafora da su evropska kopija Brazila, samo bez pravih 
rezultata. Sinoć su, kada je bilo najvažnije, bili uz rame "originalu". Imali 
su i on svog Ronalda (19), mlađanog Kristijana, čiji je gol u 26. minutu širom 
otvorio vrata finala. Njegova lucidnost sa bokova terena prenela se pravo u 
srce šesnaestercva, odlična igra glavom i Van der Sar je matiran. Gol identičan 
onom koji su primili mladi plavi u finalu sa Italijom.
Drugi pogodak je remek delo Maniša (30, Porto) u 58. minutu. Takva "kifla" iz 
levog ćoška, sa preko 20 metara, odavno nije viđena, prava je pikanterija 
velike pobede. Nju su takođe kreirali nadahnuti umetnici Figo i Deko, ali i 
vredni "radnici" Koštinja, Miguel, Karvaljo... Sve konce je ponovo sjajno vukao 
Felipe Skolari, selektor vrele krvi. Čudotvorac. Brazilcima je doneo titulu 
svetskog, a evo ga sada sa "evropskim kariokama" u finalu.
A, Holanđanima je sinoć baš i nedostajaoo strateg takvog kalibra. Sjajnim 
tehničarima je falila prava koncepcija u igri, ali su oni sa nekoliko sjajnih 
akcija uveličali odličnu utakmcu. Do gola su došli posle stihijskih napada, ali 
im oni nisu doneli izjednačenje. Selektor "lala" Dik Advokat je najveći krivac 
što je opasni Nistelroj bio odsečen skoro čitavu utakmicu, a kada mu je pomogao 
sa Makajom u drugom poluvremenu, izveo je najboljeg - Overmarsa.