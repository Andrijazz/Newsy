> Izvor: ebart
> Datum: 
> Rubrika: sport
> Naslov: Štoper Srbije u dresu Mančester junajteda obećava nastavak golgeterske serije
> Članak:

Štoper Srbije u dresu Mančester junajteda obećava nastavak golgeterske serije

Izgleda da se defanzivcu Mančester junajteda Nemanji Vidiću dopalo to što je na 
meču protiv Portsmuta uspeo da zatrese mrežu. Reprezentativac Srbije je na 
utakmici protiv "pompejaca" postigao svoj drugi ovosezonski gol u Premijer 
ligi, a sudeći prema njegovim rečima, izgleda da će i treći doći vrlo brzo.
- Presrećan sam što sam postigao gol. Očekujem da ću i u sledećim mečevima 
nastaviti da pogađam mrežu protivnika. Pre mog gola već smo vodili 2:0, tako da 
sam mogao da se opustim i da hrabro odem u protivnički šesnaesterac. Zasluge za 
gol trebalo bi da idu i na račun Fila Nevila, koji je sjajno centrirao. Posle 
onakvog centaršuta nikome ne bi bilo teško da glavom postigne gol - rekao je 
Vidić.
Menadžer Mančester junajteda ser Aleks Ferguson, na dan utakmice sa Portsmutom 
proslavio je jubilarnu 20. godinu od kako sedi na klupi "crvenih đavola". Naš 
reprezentativac imao je tu čast da bude među igračima koji su u ime klubu 
predali specijalnu plaketu trofejnom stručnjaku.
- Ferguson je veliki trener. Napravio je sjajne rezultate sa Mančester 
junajtedom. Postao je legenda. Kada se izgovori ime kluba, uvek se misli i na 
Aleksa Fergusona koji je s njim napravio fantastične rezultate za poslednjih 20 
godina - objasnio je Vidić.