> Izvor: ebart
> Datum: 
> Rubrika: sport
> Naslov: As Reala menja klub
> Članak:

As Reala menja klub

MADRID - Dolazak Dejvida Bekama, osvajanje titule prvaka Španije i telefonski 
rastanak sa trenerom Del Boskeom i Jerom samo su delovi madridske "kraljevske 
sapunice" koja će se najverovatnije okončati odlaskom Raula u Mančester 
junajted.
Vest je plasirala jedna španska radio stanica, objašnjavajući da je sve 
dogovoreno na sastanku 17. juna, kada je Real pristao da za 25 miliona evra 
kupi Dejvida Bekama. Stanica navodi da je na istom sastanku odlučeno da novi 
trener bude Portugalac Karlos Kieroš, pomoćnik Aleksa Fergusona, čiji je 
štićenik Luis Figo.
Raul je "sudbinu" saznao posle osvajanja 29. titule, kada je došao u sukob sa 
Perezom, koji se završio "teškim" rečima. Kao jedan od krivaca pominje se i 
Ronaldo, koji je tražio da mu društvo u napadu pravi sunarodnik Ronaldinjo, 
umesto Raula.
Zato je odlučeno da centarfor Reala bude pozajmljen Mančesteru naredne dve 
godine, što je podržao i Ferguson. Raul je ranije rekao da sebe ne bi mogao da 
vidi u drugom španskom klubu, ali bi u Mančesteru.