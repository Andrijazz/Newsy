> Izvor: matf
> Datum: 
> Rubrika: sport
> Naslov: Posle vatrometa golova, na Kupu konfederacija ipak nema zadovoljnih
> Članak:


Utakmicom Nemačke i Australije (4:3) zadovoljni su "samo" ljubitelji fudbala, 
koji su videli odličnu igru i sedam golova. Selektori dve ekipe se bune jer su 
Nemci očekivali manje primljenih golova, a "kenguri" bar bod.
Komandant "pancera", proslavljeni napadač Jirgen Klinsman, svestan je 
"šupljina" u odbrani tima, ali je kao pravi strateg branio svoje defanzivne 
igrače:
- Bilo je problema u zadnjoj liniji, ali imamo mladu odbranu koja će i u 
budućnosti grešiti.
Nemačka štampa nije bila tako blagonaklona prema svojim defanzivcima, ali ni 
prema timu u celini. Frankfurtske novine su objavile izveštaj u kome se kaže da 
je odbrana opet bila u centru pažnje i to zbog pogrešnih razloga, navodeći 
Roberta Huta, prvotimca Čelzija, kao glavog krivca, dok su u Bildu zaključili 
da "je publika u Frankfurtu bila svetska klasa, ali da je Nemačka bila daleko 
od toga" i da je za osvajanje Kupa konfederacija potrebno "mnogo toga 
popraviti".
Na stranu mladog nemačkog selektora stao je niko drugi do trofejni trener Otmar 
Hicfeld, koji je savetovao Klinsmana da ignoriše kritike medija i da nastavi da 
radi kao i do sada.
- On mora da ostane pozitivan i da ne čita mnogo nemačke novine - rekao je 
bivši trener Bajerna i Dortmunda.
Sa druge strane, igrači Australije su dobili sve pohvale, iako su izgubili 
utakmicu. Pokazalo se da osim ragbija, ova zemlja može da pruži i kvalitetan 
fudbal i prava je šteta što zbog komplikovanog sistema kvalifikacija za SP 
popularni "kenguri" godinama ne uspevaju da učestvuju na tom takmičenju.
Trener poraženih Frenk Farina bio je zadovoljan iskustvom koji su igrači 
stekli, ali nezadovoljan rezultatom:
- Kada date tri gola, očekujete da pobedite, a mi na kraju nismo dobili ni bod. 
Osim olako primljenog prvog gola, momci su bili odlični. Pokazali su karakter i 
psihološku snagu i vraćali se u igru posle svakog primljenog gola. Pogrešne 
odluke sudije su nas malo oštetile. Sada moramo da dobijemo obe utakmice u 
grupi ukoliko hoćemo da idemo dalje - ratnički je poručio Farina.