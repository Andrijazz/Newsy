> Izvor: ebart
> Datum: 
> Rubrika: sport
> Naslov: DIVAC ZA INSPIRACIJU: Jao Ming (11), centar "raketa"
> Članak:

DIVAC ZA INSPIRACIJU: Jao Ming (11), centar "raketa"

SAKRAMENTO U HJUSTONU DOŽIVEO PETI PORAZ U POSLEDNJIH ŠEST MEČEVA (89:105)

Moramo da promenimo pristup igri i da se vratimo u pobednički kolosek - 
nezadovoljan je Predrag Stojaković

ŠESTI meč - peti poraz! Sakramento je ušao u crnu seriju. Bolji od "kraljeva" 
ovog puta bili su košarkaši Hjustona (105:89), koji su već u prvoj četvrtini 
(32:12) stekli nedostižnu prednost za indisponirani Sakramento. Naš Predrag 
Stojaković je praktično sam držao svoj tim "u životu", ponovo prebacivši brojku 
30 (31 p., 16-11 iz igre, 6 sk., 1 as.). Vlade Divac (6 p., 6 sk., 6 as.) je 
izgubio okršaj sa novom zvezdom NBA lige, Jao Mingom (18 p., 11 sk., 6 as.).
- Moramo da promenimo pristup igri i da se vratimo u pobednički kolosek. Već 
posle prve četvrtine gubili smo 20 poena razlike, što je preveliki zaostatak da 
bi se na kraju pobedilo. Nismo bili na svom nivou agresivnosti, nedostajalo nam 
je energije... - nezadovoljan je Stojaković. 
Seriju povreda s početka sezone (Bibi, Stojaković, Polard...) Sakramento je 
uspešno prebrodio, ali novi niz (Veber, Polard, Bobi DŽekson) uzima danak. 
Najbolji igrač "kraljeva", Kris Veber će najmanje tri nedelje biti van parketa, 
a San Antonio već "duva" za vrat drugom timu Zapada. Naredni rival Sakramenta 
je Dalas, lider lige, kojeg su 15. januara deklasirali u "Arko areni" (123:94). 
Ponovo u timu Minesote našao se Igor Rakočević i pružio zapaženu partiju. 
"Vukovi" su u derbiju večeri pobedili San Antonio (99:91), a bek naše 
reprezentacije je za 10 minuta igre ubacio pet poena (2-2 za dva i 1-1 za 
jedan) uz jedan skok. Kevin Garnet je ponovo dokazao zašto je u prvom timu 
Zapada na Ol-staru (30 p., 17 sk.). 
Marko Jarić (2 sk., 2 as.) je igrao samo četiri minuta za Kliperse, koji su 
poraženi u Torontu (86:100).
