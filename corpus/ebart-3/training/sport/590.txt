> Izvor: ebart
> Datum: 
> Rubrika: sport
> Naslov: Zavađene strane u OKSCG ne žele međunarodnu arbitražu, iako su svesne da nema 
> Članak:

Zavađene strane u OKSCG ne žele međunarodnu arbitražu, iako su svesne da nema 
šanse da same među sobom reše spor

Zavađene strane u OKSCG insistiraju na tome da se MOK ne meša u sukob u našem 
komitetu, mada je posle Skupštine u ponedeljak jasno da ne postoje šanse da oni 
sami među sobom reše problem. Novoimenovani v. d. predsednika Ivan Ćurković 
smatra da MOK nema potrebe da reaguje, jer je velika većina članova bila za 
smenu Ceptera, dok je smenjeni predsednik najpre najavio tužbu redovnom sudu, 
pa tek onda arbitraži u Lozani i direktno MOK-u.
Dugogodišnji član MOK-a Bora Stanković kaže da će Međunarodni olimpijski 
komitet već nekako reagovati povodom smene Filipa Ceptera, ali da se neće 
mešati i nuditi svoja rešenja. On je dodao i da je teško predvideti šta će se 
dalje dešavati u OKSCG.
- Prema jednoj varijanti, odnosno kako želi većina članova, zakazaće se nova 
izborna Skupština i tada će se izabrati novi predsednik Olimpijskog komiteta. 
Druga varijanta je da gospodin Cepter pronađe svoje rešenje u tužbi 
međunarodnom sudu u Lozani. Međutim, mislim da nam to nije potrebno i da je 
bolje da rešimo probleme između sebe. MOK je prilično upoznat sa situacijom kod 
nas, ali neće se mešati sve dok postoje jedna država i jedan olimpijski 
komitet. Tek kada bi država reagovala i nametnula svog kandidata, u tom slučaju 
umešao bi se MOK.
Na pitanje da li je sednica Skupštine bila nelegitimna, Stanković je rekao da 
je to teško odrediti.
- Ja nisam pravnik, pa ne mogu da govorim sa te strane i zato smatram da je 
teško odrediti šta je legitimno, a šta nije. Činjenica da su Skupštini 
prisustvovala 73 člana, od mogućih 83, govori da je većina podržala ovu 
Skupštinu.
Poznati košarkaški radnik smatra da čak i to što su predstavnici Crnogorskog 
olimpijskog komiteta bojkotovali Skupštinu ne može da alarmira MOK da se umeša, 
zbog toga što prisustvo Skupštini nije obavezno.