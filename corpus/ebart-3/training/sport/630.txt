> Izvor: ebart
> Datum: 
> Rubrika: sport
> Naslov: Ekskluzivno
> Članak:

Ekskluzivno

Predrag Mijatović pred meč u Madridu

"Hrabre sebe, jer nas se plaše. Ovaj meč im znači sve. Moramo biti spremni na 
svakakve pritiske. Tvrdo u odbrani, a onda iz polukontri postići gol"

- Nikad se nije dogodilo da pred neku ovako važnu utakmicu španski selektor i 
igrači u javnosti prognoziraju rezultat. Svi uglavnom tipuju pobedu od 1:0 ili 
3:1! Tako hrabre sebe, jer je očigledno da se plaše reprezentacije Srbije i 
Crne Gore - na ovakav način Predrag Mijatović, naš proslavljeni fudbalski as, a 
sada menadžer, za "Blic" prenosi atmosferu sa Pirineja dan pre derbi meča 8. 
kola grupe 7 za plasman na Svetsko prvenstvo.
Prštaće na stadionu "Visente Kalderon", Španija je pred presudnim duelom, samo 
ih pobeda vodi na Mondijal, dok plavima odgovaraju dva rezultata. Naravno, 
našem državnom timu ne odgovara atmosfera kakva se pravi i kakvu će navijači 
napraviti na stadionu Atletika u Madridu, ali ako hoćemo i možemo u Nemačku, 
onda moramo da preskočimo i ovakve prepreke.
- Pre početka kvalifikacija Španci su obećali da će na šampionat otići sa svim 
pobedama kod kuće i u gostima. Ne samo da nisu ispunili plan, već su u manjku s 
bodovima, u gostima još nemaju trijumf, a Bosna i Hercegovina ih je dobro 
otreznila u Valensiji. Zato su sada došli u situaciju da im je sutrašnji susret 
odlučujući, usuđuju se da nas u medijima već otpišu, veštački pumpaju 
atmosferu, što je možda i normalno jer im je to poslednja šansa, ali je to i 
dobro za nas.
Mijatović smatra da Ilija Petković i igrači mogu "Visente Kalderon" da napuste 
neporaženi?
- Odigraćemo dobro, u to ne sumnjam. Motiv nam ne može nedostajati, imamo 
vrednosti i snage, s druge strane atraktivnog protivnika, nikad nismo imali 
problem da pružimo kvalitetnu partiju protiv Španije. Trebalo bi odigrati 
čvrsto u odbrani na Raula i Morijentesa, a onda iz polukontri postići gol. 
Peđa prenosi i kakva će atmosfera vladati na tribinama?
- Ovde je prava euforija, malo je reći da će biti vruć ambijent, prepun 
stadion, sav u crvenim bojama Španije. Naši igrači su ipak iskusni da bi se 
pakao preneo i na njih, sigurno je da se neće odraziti negativno.
Na kraju bivša zvezda Budućnosti, Partizana, Valensije, Reala, Fiorentine i 
Levantea ističe:
- Moramo biti svesni da ćemo biti izloženi svakakvim pritiscima, jer je 
Špancima ova utakmica sve. Zbog toga verujem da možemo iskoristiti takvu 
situaciju i doći makar do boda. Bilo bi to fantastično.