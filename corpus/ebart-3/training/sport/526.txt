> Izvor: ebart
> Datum: 
> Rubrika: sport
> Naslov: Fudbalski savez Srbije tražiće zvanične izjave od Voždovca i sportskog 
> Članak:

Fudbalski savez Srbije tražiće zvanične izjave od Voždovca i sportskog 
direktora Rada Slobodana Peličića povodom poslednjih navoda o nameštanju 
utakmica u Drugoj saveznoj ligi, grupa Srbija.
Dnevni sportski list Sport objavio je juče tekst u kome se navodi da je 
neimenovani igrač Voždovca pozvao redakciju i ispričao kako je nameštena 
utakmica protiv Bežanije, koju su "lavovi" rešili u svoju korist rezultatom 
2:1. 
U isto vreme, sportski direktor Rada Slobodan Peličić rekao je da je njegov 
klub nekoliko puta u sezoni oštećen sudijskim odlukama i naveo da klub sve 
tvrdnje može da dokaže televizijskim snimcima.
- Reagovaćemo sigurno. Znam za slučaj sa utakmice Bežanija - Voždovac. 
Tražićemo izjavu od kluba i od igrača koji je to navodno ispričao. 
Nama je stalo do istine i želimo da vidimo da li ima nameštanja i ko to radi. 
Što se tiče Peličića, javno izgovorena reč ima svoju težinu. Tražićemo od njega 
da konkretizuje svoju izjavu i dokaže tvrdnje. O svemu ćemo raspraviti na 
sednici Izvršnog odbora u petak - rekao je generalni sekretar FS Srbije 
Miroljub Rajić. Beta