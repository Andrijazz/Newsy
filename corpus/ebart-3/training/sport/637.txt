> Izvor: matf
> Datum: 
> Rubrika: sport
> Naslov: Plavi se večeras (20.30, RTS2) na startu 34. evropskog prvenstva u hali 
> Članak:

novosadskog Spensa sastaju sa reprezentacijom Španije

To što su dočekani crvenim tepihom, ljubaznim hostesama i zvucima flamenka u 
hotelu Park u Novom Sadu košarkaše "crvene furije" nije zbunilo jer će, iako 
začuđeni toplom dobrodošlicom domaćina, pokušati da daju sve od sebe, kako je 
najavio selektor španskog tima Mario Peskera, ne bi li večeras u prvoj utakmici 
Evropskog prvenstva savladali najbolje košarkaše Srbije i Crne Gore.
Sve od sebe, dan pred svečano otvaranje Šampionata najavio je i Željko 
Obradović, daće i naši košarkaši.
- Najbitnija je borbenost i želja. To je ono što im govorim pred svaki trening, 
to je ono što ću im reći pred početak prve utakmice. Nismo favoriti, ali od 
početka priprema sam rekao da nam je krajnji cilj zlatna medalja i još uvek 
mislim tako - poručuje selektor plavih.
Mnogi bi voleli da je raspored igranja utakmica u grupi bio nekako drugačiji, 
da smo, eto, da je bilo drugačije, utakmicu sa najjačim rivalom u grupi mogli 
igrati tek trećeg ili bar drugog dana, a ne već na startu.
- Mislim da to nije toliko bitno. Igraćemo i truditi se da damo svoj maksimum, 
tako da nije važno kad s kim igramo, niti koliko je neki protivnik jak - kaže 
jedan od centara našeg tima Željko Rebrača.
Neigranje Paua Gasola je, slažu se naši reprezentativci, veliki plus za nas, 
ali upravo to može biti mač sa dve oštrice.
 - Bilo bi nepravedno reći da Španci imaju još jednog takvog igrača u ekipi 
kakav je Gasol. On je zaista veliki igrač, ali i bez njega Španci imaju dobru 
ekipu - tvrdi Obradović.
I više nego dobru, kažu poznavaoci košarke. Španija već godinama ima najjaču 
evropsku ligu, klubovi ulažu milione evra u igrače, što je dovoljan motiv 
mladim Špancima da počnu da pikaju loptu. Peskera, koji vrlo dobro poznaje 
našeg selektora (bio sportski direktor Real Madrida dok je Obradović bio 
trener) na raspolaganju nove mlade igrače poput Serhija Rodrigeza, Rudija 
Fernandeza ili ovogodišnjeg NBA otkrića dvadesetogodišnjeg Frana Vaskeza. Ovaj 
Galijac je bio najbolji Evropljanin na draftu (Orlando ga izabrao kao 11. pik). 
Mladost pojačana iskustvom na čijem čelu će večeras u svojoj 112. 
reprezentativnoj utakmici biti Karlos Himenez. Vođi tima pomagaće i bek Huan 
Karlos Navaro, ali i krilni centar Unikahe Horhe Garbahosa. Standardan član 
"furije" trebalo bi da bude i "španski Barkli" Felipe Rejes.  
Sjajan tim, ali ne i nepobediv, kaže Obradović. Statistika kaže da smo 
poslednjih pet mečeva, uključujući i onaj iz Atine sa OI (doduše tada je Gasol 
igrao za Špance), izgubili od tima sa Pirinejskog poluostrva. Iako to ne mora 
da znači baš ništa, jasan signal našima da treba naročito oprezno da uđu u 
premijernu utakmicu Evropskog šampionata, jesu velika motivisanost Španaca i 
želja da se konačno domognu najsjajnijeg odličja sa nekog velikog takmičenja. 
Imaju bronzu iz Istanbula 2001, srebro iz Švedske 2003. i po logici stvari za 
Beograd, odnosno Novi Sad ispraćeni su sa velikim ambicijama. Sa takvim 
ambicijama večeras će na novi parket novosadskog Spensa istrčati i plavi 
košarkaši. Zlato priželjkuju i oni, ali i navijači koji će napuniti tribine do 
poslednjeg mesta (karte za našu grupu su rasprodate poodavno). Selektor 
Obradović i njegovi izabranici koncentrisani su samo na dobar početak, a posle 
toga će razmišljati o Letoniji, Izraelu i samoj završnici.
- Rezultati u pripremnim utakmicama su pokazali da na ovom EP nema favorita i 
da će ovo biti jedno od najzanimljivijih evropskih prvenstava ikad održanih. Za 
vrhunski rezultat najbitnije je da budemo motivisani i koncentrisani, jer samo 
tako ćemo uspeti da budemo manje nervozni i samo tako ćemo manje grešiti. 
Verujem da ćemo imati veliku podršku, da će javnost biti uz nas, njihova pomoć 
će nam biti od velike važnosti, ne treba ni da govorim o tome kolika je naša 
želja za pobedom. Verujem da ovaj tim može do zlata - kaže Obradović.
Apsolutno svi veruju u uspeh i navode veliku želju da se takmiče i daju sve od 
sebe. Euforije, međutim, nema, a najiskusniji pozivaju na hladnu glavu i 
koncentraciju na mečeve u grupi. 
- Svi mi želimo da osvojimo zlatnu medalju, i navijači i igrači i stručni štab. 
Prvenstvo je, međutim, izuzetno kvalitetno, i mnogo ekipa dolazi sa istim 
ciljem - sigurno je da nam neće biti lako. Zbog toga moramo da idemo korak po 
korak - rekao je kapiten Dejan Bodiroga.