> Izvor: matf
> Datum: 
> Rubrika: sport
> Naslov: ZALET VOJVODINE, ŽELEZNIKA I RADNIČKOG SA VLASINSKOG RUDNIKA SNAGE
> Članak:


Treneri Vukašinović, Nikolić i Stefanović nametnuli žestok rad, a mladi 
reprezentativac "lavova" Mitar Novaković sve kazuje parolom. "Kad prođemo 
Vlasinu - biće lakše"

VLASINSKO JEZERO - Ko prođe Vlasinu - biće mu lakše! Tom ovoletošnjom parolom 
sve kazuje za "Novosti" mladi reprezentativac Železnika Mitar Novaković, o 
mukama "baznih priprema" fudbalera ne samo svog tima nego i Vojvodine i 
Radničkog Jugopetrola na šumovitom Čemerniku.
Ovde, naime, sve miriše na lekovito bilje, ali i na znoj i nadu fudbalera, koji 
onako omršaveli pre liče na atletičare dugoprugaše. Posle svake od tri tura 
dnevno "mrtvo umorni" nastoje da se što pre dokopaju svog "legala" u depandansu 
hotela "Vlasina". Ništa drugo nemaju snage ni da vide, pa čak i diskretno 
navalentnih curica i dama. Doduše nema ih mnogo, jer se navala turista tek 
očekuje, pa su dosadašnjim radom u tišini prezadovoljni stručni štabovi
I golim okom se vidi da je Železnik programiran kao sat. Nema praznih hodova 
dok su na radnom mestu trim stazi, igralištima i teretani, drčno hvatajući 
snagu u proporciji golemog klupskog sna koji se zove - Evropa. Sa vrednim 
pomoćnicima, njihov učitelj koji drugarskom dobrotom zapoveda, Saša Nikolić 
predusretljivo ističe:
- Zahvaljujući odličnom učinku priprema prošle godine bili smo hit prvenstva i 
samo za taj jedini bod izmakao nam je evropski kolosek. E, sada, bogami, neće 
umaći. Radimo jače i bolje, a iskusniji smo za oktavu više. Ide nam na ruku i 
lepo vreme na ovoj bajkovitoj planini, a o profesionalnom osoblju hotela da i 
ne govorimo. Zato nam je mila ova naša stara baza.
Realnu nadu pojačava i činjenica da među "lavovima" ima četiri omladinska i dva 
seniorska reprezentativca, a da je klub baš profesonalno organizovan svedoči i 
direktor Jovan Dimitrijevć koji je tu uz klub od prvog dana treninga. Očigledno 
zadovoljan za naš list kaže:
- U šestoj prvoligaškoj sezoni klupska politika i projekat nalažu da osvojimo 
jedan od trofeja - šampionat ili Kup, ali i da se pokažemo u Evropi. Kadri smo 
za trijumf, jer imamo odlične kadrove, ali i publiku.
Isti cilj ima i Železnikov klub Radnički Jugopetrol, koji ortački vežba na 
Vlasinskom jezeru, a to je prvo mesto u Drugoj ligi "Sever", pa za takođe 
njihovog Dorćola u srpskoligaškoj konkurenciji, koji, međutim, nije na Vlasini.
Takođe mlađani trener Radničkog Hoča Stefanović ambiciozno je zasukao rukave i 
naglašava.
- Maksimalno se radi, a kako smo ovde treći put biće u stilu "treća-sreća". 
Favoriti u našoj grupi su i Mladost Apatin, Proleter, Novi Sad. Inače, javno 
pohvaljujem angažovanje Vlade Šuberta koji je završio igračku karijeru, i Mirka 
Mihića iz mog štaba.
Sa Vlasine "lavovi" nastavljaju pripreme kod kuće i u Raškoj Slatini u 
Sloveniji, gde će se forsirati tehnika i igra.
Radnim učinkom zadovoljna je i Vojvodina, koja je juče popodne završila posao 
na ovom rudniku kiseonika daleko od tropskih vrućina u Novom Sadu. A gledajući 
članove ekspedicije u crvenim trenerkama reklo bi se da je to maltene 
novosadski podmladak. Van svake sumnje "lale" će u prvenstvu biti ubedljivo 
najmlađe s prosekom od 21 godinu! NJihov trener  Miroslav Vukašinović koji 
odmerava svaku reč napominje:
- Svi ti dečaci su potpisali profesionalni ugovor i mogu reći da se radom i 
ponašanjem tako i ističu. Dobro je svakome poznato da će samo najspremniji 
igrati, a cilj će odrediti klub koji deli sudbinu domaćeg fudbala. Gde ćemo 
nastaviti zavisi od klupske kase. Uostalom, tolika mladost može da bude i 
prednost, a "vezista" Nikola Trajković kaže:
- Ubeđen sam da smo ove bogom dane uslove valjano iskoristili, a na nama 
igračima je da se izborimo za mesto u timu i iskoristimo svoju šansu. Na uspeh 
nas obavezuje renome kluba i grb na dresu.