> Izvor: ebart
> Datum: 
> Rubrika: sport
> Naslov: Nenad Bjeković, sportski direktor Partizana, o klupskim ambicijama u aktuelnom 
> Članak:

Nenad Bjeković, sportski direktor Partizana, o klupskim ambicijama u aktuelnom 
prelaznom roku 

Mada su i iz samog Partizana doskora stizale izjave da je dovođenje Ibrahima 
Gaja samo pitanje dana, jučerašnji navodi sportskog direktora "parnog valjka" 
Nenada Bjekovića dovode u sumnju dugo najavljivan ugovor sa senegalskim 
defanzivcem, ljubimcem novog trenera Miodraga Ješića, na čiju su se preporuku, 
još pre mesec dana, crno-beli dali u poteru za igračem Samsunspora. 
- Problem je u klauzuli njegovog ugovora sa turskom ekipom. Rečeno nam je da 
ista predviđa automatsku slobodu Gaja u slučaju ispadanja kluba iz najjače 
lige. Ispostavilo se, međutim, da nije tako. Da priča bude komplikovanija, u 
međuvremenu je došla nova Uprava, s kojom smo iz početka krenuli da pregovaramo 
o kupovini Gaja. Senegalac je jedan od najskupljih fudbalera Samsunspora, pa i 
njegovo puštanje mnogo košta. Nadamo se, ipak, da će Turci korigovati cifru, 
jer im se ne isplati da toliko troše na igrača u drugoj ligi. Čekamo, vagamo, 
razmišljamo, ali nismo voljni da to činimo u nedogled. Koristio bi nam takav 
profil igrača, činimo sve da ga dovedemo, ali Partizan nikoga ne moli. Znamo 
koji su nam okviri i ponašamo se u skladu s tim. Neće biti strašno ako ne dođe. 
Imamo dovoljno dobrih igrača na štoperskim pozicijama - kaže Bjeković, uz 
opasku da neće biti kasno da se Gaj, u slučaju dogovora, ekipi priključi tokom 
nemačke faze priprema.
n Bugarski mediji ne prestaju da licitiraju imenima potencijalnih pojačanja 
Partizana sa njihovih prostora. Koliko ima istine u tim pisanjima?
- Nikakve. Nikoga nismo tražili, a kamoli slali ponude. Uopšte, nije mi jasno 
otkuda toliki interes bugarskih medija za dešavanja u Partizanu. Da je bilo po 
njihovom, polovinu ekipe činili bi nam fudbaleri iz Bugarske. Smešno.
n Bilo je govora o dovođenju nekolicine mladih afričkih fudbalera, koji su 
nastupima na Afričkom kupu nacija ostavili dobar utisak na bivšeg prvog trenera 
Vermezovića. Dokle se stiglo s tim?
- Za sada ništa od toga. Nećemo više dovoditi ni igrače veznog reda. Imamo ih 
dovoljno.
n Sa izuzetkom Vukelje, Partizan u ovom prelaznom roku nije angažovao zvučnija 
imena?
- Ne bih se složio, svi dovedeni fudbaleri uživaju odgovarajući rejting na 
našim prostorima. I mi bismo voleli da možemo dovesti poznate i priznate 
strance, ali to je neizvodljivo sa budžetom koji nam je na raspolaganju. 
Partizan za godinu dana, za život celog kluba, potroši 10.000.000 evra. 
n Da li će uskoro još neko krenuti stopama Radovića, jedinog prodatog igrača?
- Situacija je nepromenjena. Mnogi zovu i raspituju se, najviše za Radonjića i 
Boju, ali još nema konkretnih ponuda. Prelazni rok je i dalje u toku. Nije 
isključeno da se neko od igrača ne vrati sa predstojećih priprema u Bad 
Verishofenu - ostavlja prostora za kadrovske rokade, Bjeković.