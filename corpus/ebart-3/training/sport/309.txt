> Izvor: ebart
> Datum: 
> Rubrika: sport
> Naslov: Vladimir Petrović Pižon kaže da smo autsajderi na EP u Nemačkoj
> Članak:

Vladimir Petrović Pižon kaže da smo autsajderi na EP u Nemačkoj

Krajem maja i početkom juna mlada selekcija Srbije i Crne Gore predstavljaće 
nas na Evropskom prvenstvu, na kojem nas nije bilo ravno 14 godina. Plave nade 
su, da bi se kvalifikovale za turnir u Nemačkoj, prošle pakleno težak put kroz 
kvalifikacije i baraž dvomeč sa Norveškom, začinjen skandalima i kontroverzama, 
ali sukob na relaciji stručni štab - igrači, postao je očigledan i širokoj 
javnosti tek kada su počele prijateljske utakmice.
Sukob je najavljen na utakmici protiv Norveške u Dramenu (Milovan Đorić u 
glavnoj ulozi), a sve je kulminiralo uoči nedavne provere protiv Severne Irske, 
poslednje pred EP, kada je selektor Vladimir Petrović Pižon izostavio sa spiska 
Delibašića, Lazovića, Matića, Jokića, Mijailovića, Đalovića...
- Usijanim glavama potrebno je hlađenje - obrazložio je tada Petrović odluku da 
dotadašnje nosioce igre, ali i čudnih majica ispod dresova, ne vodi u Lurgan.
Ipak, kako se bliži 13. maj, kada će selektor Petrović saopštiti spisak igrača 
koje će povesti na pripreme na Palić koje počinju tri dana kasnije, sve je više 
nezvaničnih informacija da su poziv već dobili i igrači u inostranstvu koji su 
umnogome zaslužni za plasman na završnicu EP, a kojih nije bilo u ekipi za 
Severnu Irsku. Mediji već objavljuju da je Lazoviću i Delibašiću oprošteno što 
su ispod dresova nosili majice sa imenom Mitra Novakovića.
- Problem je u tome što pravila zahtevaju da poziv igračima iz inostranih 
klubova morate da pošaljete dve nedelje ranije. Neko je to "provalio" i 
iskoristio da plasira vest. Postoje neke tajne koje treba zadržati u okviru 
Saveza, a ne sve iznositi na videlo. Ipak, ako sam ih pozvao, to ne znači i da 
su oni sigurni putnici za Nemačku. I ranije sam im ukazivao na činjenicu da 
krediti ne postoje, bez obzira što su izneli teret kvalifikacija - upozorava 
selektor mladih Vladimir Petrović u izjavi za "Glas javnosti".
Naši protivnici u Grupi A, Italija, Belorusija i Hrvatska, takođe su igrali 
kontrolne mečeve. "Azuri" su deklasirali Šveđane 4:0. I Belorusi potvrđuju da 
se nisu slučajno plasirali na završnicu, dok Hrvati ne mogu da se sastave bez 
vedeta kao što su Kranjčar, Srna i Babić... Kako komentarišete ova tri rivala?
- Slušam, svi govore da je prva utakmica protiv Hrvata najvažnija i da je 
dovoljno samo njih pobediti. A, pitam ja vas, šta ćemo sa druge dve? Šta nam 
vredi ta pobeda, ako ostale izgubimo? Kada se priča o tome, onda to deluje 
veoma prosto i lako, a u stvari uopšte nije tako jednostavno.
Koje su naše šanse da se na Evropskom prvenstvu domognemo jednog od prva tri 
mesta, koja vode na OI u Atini?
- Nijanse odlučuju. Presudan je kvalitet igrača koji mogu da izrže sve pritiske 
koje nosi jedno takvo takmičenje. Važan je odnos prema igri, borbenost, ogromna 
želja za ostvarenjem cilja kojem svi mi težimo. Ali, ponavljam, naše usijane 
glave su veliki problem. Mislimo da smo veliki, a nismo! Pa, pobogu, na EP nas 
nije bilo 14 dugih godina. Dakle, da se ne zavaravamo, mi tamo odlazimo kao 
autsajderi. Ako to utuvimo sebi u glavu možemo se nadati OI u Atini.
Posle EP u Nemačkoj ističe vam ugovor. Da li ste na ovu temu razgovarali sa 
predsednikom FS SCG Draganom Stojkovićem?
- Sa Stojkovićem redovno razgovaram, ali ne o produžetku saradnje, već o 
budućim pripremama i utakmica koje nas očekuju. U ovom trenuku to je 
najvažnije, sve ostalo je manje bitno - zaključuje Petrović.