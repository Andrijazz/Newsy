> Izvor: ebart
> Datum: 
> Rubrika: sport
> Naslov: SVETSKA LIGA
> Članak:

SVETSKA LIGA

VATERPOLISTI SCG SAVLADALI MAĐARSKU SA 11:8 

Plavi u četvrtom pokušaju prvi put potopili Mađare. Naši sinoć odigrali daleko 
bolje igrača manje i igrača više. Od sutra u SAD

PLIVALIŠTE: Tašmajdan. Gledalaca: 2.000. Sudije: Gomez (Italija) i Bokelman 
(Holandija). Igrač više: SCG 12 (7), Mađarska 10 (4). Četverci: SCG -, Mađarska 
1 (0).
SRBIJA I CRNA GORA: Šefik, Filipović, Gocić, Udovičić 1, Savić 1, Nikić 2, 
Pijetlović 1, Gojković 1, Janović, Šapić 4, Vujasinović, Jokić, Kuljača.
MAĐARSKA: Seči, Varga 1, Madaras 1, A. Štajmenc, Kašaš, Vari, G. Kiš 1, Č. Kiš 
2, Sivoš, Gergelji, B. Štajmenc, Molnar, Biroš 3.
POBEDA iz četvrtog pokušaja. Plavi vaterpolisti su sinoć konačno uspeli da 
potope Mađare. U osmom kolu B grupe Svetske lige Srbija i Crna Gora je 
savladala olimpijskog i svetskog šampiona sa 11:8 (3:1, 2:2, 4:4, 2:1). 
Evropski prvaci sutra putuju u Long Bič (SAD), gde će igrati sa Australijom, 
SAD i učestvovati na finalnom turniru od 16. do 18. jula.
- Odigrali smo bolje nego u prvom meču - istakao je posle utakmice Aleksandar 
Šapić. - U odbrani smo bili daleko sigurniji, na njihov presing odgovorili smo 
našim presingom. Mada je sve u sklopu priprema za Olimpijske igre veoma je 
bitno što smo ih pobedili, jer ne bi bilo dobro da smo izgubili četiri puta za 
15 dana. 
Naši su u meč ušli odlučni da velikog rivala obore na pleća. Odigrali su 
odlično igrača manje, bili su veoma dobri kada su imali igrača više. Pobedu je 
najavio golman Šefik, kada je u četvrtom minutu glavom odbranio četverac 
Kašašu. Raspucao se bio i Šapić, tako da su naši u prvom nastavku poveli sa  
3:0. Imali su plavi i 5:2, a onda su početkom trećeg nastavka pali, što je 
rival umeo da kazne i izbori 5:5. Srećom, naši su uspeli da se opet trgnu, 
odlepe na 8:6 i do kraja sigurnom igrom sačuvaju veoma važnu pobedu.
- Jako je važno što smo uspeli da za manje od 24 časa vratimo svoju igru. 
Istina, opet smo primili nekoliko kiks golova, ali je najbitnije da smo igrali 
na nivou ugleda Srbije i Crne Gore. Odbrana je bila odlična, a mi moramo da 
budemo zadovoljni, jer boljeg sparing parntera od Mađara nema - naglasio je 
Vanja Udovičić.
Ishod dvomeča na Tašmajdanu zadovoljni su i Mađari, čiji je selektor Deneš 
Kemenji rekao:
- Teško je SCG pobediti dva puta za redom. Ostvarili smo jednu pobedu, ali 
moram da podsetim da su sve utakmice u sklopu priprema za Olimpijske igre.