> Izvor: matf
> Datum: 
> Rubrika: sport
> Naslov: VOJVODINA - RUDAR 4:0 (2:0) 
> Članak:


Novi Sad, 10. maja 

Fudbaleri Vovodine ubedljivo su savladali već otpisani tim Rudara iz Pljevalja 
sa 4:0 i time vratili gol razliku za poraz pretrpljen pre tri dana protiv 
Partizana. Novosađeni su izuzetno efikasno i dobro odigrali čitav meč, trener 
Miroslav Vukašinović pružio je šansu mladim igračima, a među njima najbolji je 
bio Milan Stepanov koji je, iako je bio poslednji čovek odbrane, uspeo i da se 
upiše u listu stralaca. 

Inače, Novosađani su poveli u 23. minutu. Jedan, takođe iz plejade mladih i 
talentovanih, Saša Cilinšek šutirao je slobodan udarac sa 25 metara i pogodio 
nebranjen ugao mreže nemoćnog Radanovića. Već 2:0 bilo je u 37. minutu. Posle 
sjajnog prodora Zafirovića, Radanović je uspeo loptu samo za trenutak da 
zaustavi, a onda je Nikola Trajković nabačenu loptu glavom smestio u mrežu. 

U nastavku Vojvodina i dalje razigrana, raspoložena, i uprkos veoma toplom i 
sparnom vremenu uspela je da postigne još dva gola. U 66. minutu Milan Stepanov 
je odigrao dupli pas sa Drinčićem i pogodak je bio neminovan. Konačno, u 84. 
minutu u listu strelaca upisao se i Zdravko Drinčić koji je, posle šuta 
Nezirija, primio loptu na desetak metara a onda spretno pogodio gol. 

Gradski stadion. Gledalaca: 500. Sudija: Dejan Jović (Niš). Strelci: S.Cilinšek 
u 23, Trajković u 37, Stepanov u 46, Drinčić u 84. minutu. Žuti kartoni: 
S.Cilinšek (Vojvodina) i Radončić (Rudar). 

VOJVODINA: Todić 7, S.Cilinšek 7, Stepanov 8, Stamenković 6, Neziri 7, 
Trajković 7 (od 89. minuta Vasić -), Zafirović 7, Bihorac 6 (od 80. Topalov -), 
Nikolić 6, Drinčić 7 (od 86. Đorović -), Vukelja 7. 

RUDAR: Radanović 6, Marić 5, Šljivančanin 5, Stanković 5, Babača 5, Mičeta 5, 
Bašić 5 (od 62. Jovanović -), Čandrak 5 (od 83. Drobnjak -), Radončić 5, Lečić 
5 (od 75. M.Jovanović -), A.Jovnović 5.