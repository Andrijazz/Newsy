> Izvor: matf
> Datum: 
> Rubrika: sport
> Naslov: PODSEĆANjE NA FUDBALSKE DVOBOJE "PLAVIH" SA ŠPANCIMA
> Članak:


Budimpeštanski arbitar Palotaj pomogao svom zemljaku Kubali, selektoru Španije, 
kad je svirao nepostojeći penal za "crvenu furiju", a prevideo jedanaesterac za 
"plave"

Španci su nam u fudbalu bili sudbina: često nepremostiva prepreka. Ponekad i mi 
njima. "Plavi" velemajstori u majstorici u Frankfurtu, "crvena furija" nam je 
vratila u Valensiji na Svetskom šampionatu u Španiji 1982, godine. Zatim su 
Španci 1990. zapamtili Veronu i Dragana Stojkovića. Zajedno smo otišli 1998. 
godine u Francusku.
Najveća karakteristika minulih dvoboja, uoči narednog u Beogradu, bili su - 
arbitri! Sudije su donosile takve odluke u korist Španaca da su kasnije sami 
Španci priznavali pomoć ljudi u crnom.

Pad na prvoj stepenici

Vicešampionski tim Evrope 1968. godine iz Rima pao je već na prvoj fudbalskoj 
stepenici!
Neslavno je Rajko Mitić sa svojim pulenima započeo kvalifikacije za Svetsko 
prvenstvo 1970.u Meksiku. Prvo poraz (uz isključenje Džajića i Trivića) u 
Briselu (0:3), zatim remi 0:0 (Beograd) i poraz (Barselona - 1:2) od Španije. 
Umesto "viva Meksiko" bilo je "adios" .
Od rimskih srebrnih momaka protiv Španije (0:0) igrala su samo trojica  
Pavlović, Holcer i Petković! U revanšu su im se pridružili Punović, Osim, 
Aćimović i Džajić. Pred beogradski okršaj (0:0) Osim je otkazao zbog povrede 
meniskusa, a zaista je to bio i veliki lični maler. Jer, Osima je uz Dragana 
Džajića (kaznila ga FIFA za isključenje u Briselu) Svetska fudbalska federacija 
pozvala da igra za tim sveta u Rio de Žaneiru 6. novembra. Džajiću su u Cirihu 
progledali kroz prste pošto je važio za jednog od najboljih svetskih krila. 
Osim nikad više nije dobio takav poziv i priznanje.
Uoči utakmice u Barseloni savezni kapiten Rajko Mitić je izjavio:
- Igrači će za odlazak u Meksiko dobiti po tri stara miliona.
Rajka Mitića je za novi ciklus kvalifikacija svetskog prvenstva zamenio Vujadin 
Boškov. Krenuli su sa "Malim Napoleonom" naši reprezentativci prema SR Nemačkoj 
iz Las Palmasa (2:2). Na Kanarskim ostrvima su i počela šurovanja Španaca sa 
sudijama i "igranje" arbitara u dresu "crvene furije".
Engleski sudija Voker ih je spasao poraza jer je domaćinu omogućio da izjednači 
posle kraja utakmice! Tačnije: tek u 92. minutu. A tada se nije javno 
pokazivalo koliko će se vremena nadoknaditi. "Plavi" su vodili sa 2:1 golovima 
Dušana Bajevića, a Asensi je poravnao na 2:2 u 92. minutu!

Taktiziranja Španaca

"Jugoslovenski golman je odugovlačio igru" - bilo je opravdanje engleskog 
"džentlemena"  i ja sam samo postupio po propisima."
Utakmica je imala i uvertiru. S jugoslovenske strane Profesor dr Mihailo 
Andrejević (utakmica u Las Palmasu odigrana 19. oktobra 1972. godine), mada 
uvaženi funkcioner Fife, nije uspeo da ubedi prijatelje iz Svetske fudbalske 
federacije da se ne igra na Kanarima.
Španci su odabrali mesto "bogu iza leđa" iz dva razloga. Iz Las Palmasa u timu 
"crvene furije" igralo je čak pet fudbalera (iz madridskog Reala samo dva!), a 
trebalo je doći sa Balkana do Kanarskih ostrva. Naši su avionom putovali sedam 
sati!
I u Zagrebu (0:0), pa da bi se stiglo do Nemačke odlučivala je "majstorica". 
Novi šef postao je Miljan Miljanić sa svitom trenera, a Kubala je pao u 
Frankfurtu (gol Katalinskog1:0) i naši su tu završili posao.
Kubala se, ipak, osvetio: Jugosloveni nisu videli ni Argentinu 1978. godine. 
Privremenog selektora Ivana Toplaka i "plave" u Sevilji je na "suvo obrijao" 
mađarski arbitar Karolj Palotaj. Očevici su pisali: neviđena krađa. Selektor 
Kubala, jedini igrač na svetu koji je igrao za tri reprezentacije (češka, 
mađarska, španska), dao je neobičnu izjavu.
"Penal Bogićevića nad Huanitom bio je čist kao suza i o njemu ne treba 
diskutovati. Moj bivši zemljak Palotaj morao je, međutim, da pokaže na belu 
tačku kad je Migel u našem kaznenom prostoru srušio Oblaka".