> Izvor: matf
> Datum: 
> Rubrika: sport
> Naslov: Dušan Bajević:
> Članak:


Zašto mene pitate da li ostajem na "Marakani"? Ostavka nije moj stil! Zvezda će 
da odluči da li me još hoće kao trenera

Dušan Bajević...
Kada sam dolazio u klub, niko mi iz Uprave nije nagovestio da će biti prodati 
najbolji igrači. Ali ne krivim Upravu...

Za 24 godine, koliko radim ovaj posao, nikada nisam video takav strah od 
utakmice. Igrači su sputani, nemaju slobodu. Svi smo krivi, ja prvi

Trener Crvene zvezde Dušan Bajević NIJE PODNEO OSTAVKU posle utakmice sa 
Liberecom. "Princ sa Neretve" naglasio je da će o njegovoj sudbini odlučivati 
Uprava kluba, na čelu sa predsednikom Draganom Stojkovićem. Takođe, i pored 
prodaje nekoliko vodećih igrača, Bajević je poručio da se nijednog trenutka 
nije pokajao što je preuzeo crveno-bele.
- Prvo, ja nisam pustio vest da odlazim. Rekao sam i grčkim novinarima da sam u 
Zvezdi tek tri meseca i da imam čvrst ugovor. Pisalo se svašta i ovde i tamo, 
što je štetilo i klubu i meni. Crvena zvezda je ta koja će odlučivati da li 
hoće da me zadrži kao trenera - rekao je glasom punim gorčine Duško Bajević, 
koji je na novo pitanje o svom ostanku odgovorio:
- Zašto mene pitate da li ostajem? Mogao sam i ranije da podnesem ostavku, ali 
nisam jer to nije moj stil. Da se razumemo, ne kajem se što sam došao u Zvezdu, 
niti brinem zbog svoje reputacije, jer to je sastavni deo ovog posla. Bilo je 
tokom moje trenerske karijere i gorih početaka, pa je na kraju sve ispalo dobro.
Novinare je zanimalo da li je iskusnom stručnjaku prilikom preuzimanja kluba sa 
"Marakane" bila nagoveštena mogućnost da će mu početkom sezone biti prodati 
najbolji fudbaleri.
- Ne! Zna se ko vodi politiku kluba. Ipak, ne mogu nikoga da osuđujem ako je na 
taj način video izlaz iz trenutne situacije. Ne prebacujem krivicu na Upravu, 
niti se krijem iza koga. Mi smo želeli da pronađemo najbolje zamene za prodate 
igrače, ali smo uspeli da kupimo ovo što smo našli.
Što se same utakmice tiče, Bajević smatra da je njegovu ekipu potpuno poremetio 
gol koji je primila praktično u prvom napadu protivnika.
- Kad primiš gol u prvom minutu, onda sve što si planirao pada u vodu. Poništen 
nam je regularan gol, barem tako kažu oni koji su gledali TV snimak, a zatim je 
usledila povreda Ranđelovića... Kao da se nešto urotilo protiv nas. Da smo 
hteli mnogo, to je istina, ali posle prvog gola nije se više moglo. Svi smo 
krivi, a ja preuzimam najveću odgovornost.
Bajević smatra da se neke stvari dešavaju učestalo i da posle vikenda predstoje 
dve nedelje pauze da se vidi kako i šta dalje.
- Za 24 godine, koliko radim ovaj posao, nikada nisam video takav strah od 
utakmice. Igrači su sputani, nemaju slobodu. Sada moramo da sagledamo probleme 
i vidimo šta bi trebalo da se promeni - zaključio je Bajević.