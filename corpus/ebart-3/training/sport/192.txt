> Izvor: ebart
> Datum: 
> Rubrika: sport
> Naslov: Đorđe Pantić, golman Fudbalskog kluba Partizan 
> Članak:

Đorđe Pantić, golman Fudbalskog kluba Partizan 

"U mojoj kući je više gorelo nego na stadionu 'Bernabeu' za vreme utakmice. 
Mama nije smela da gleda, a tata se samo šetao i držao za srce, dok je Nemanju 
hvatala drhtavica i oblivao hladan znoj"

Mnogi su se pitali posle utakmice sa Realom gde je stručni štab do sada krio 
"onog malog" Pantića. "Dečko brani kao da je Bufon", bili su najčešći komentari 
javnosti, ali taj mali je pokazao zašto je strpljenje vrlina. Đorđe Pantić, 
uopšte nije mali (23 godine), samo nije dolazio do izražaja pored poznatijih 
imena na gol-crti Partizana. Najčešće je bio tek treći golman u ekipi šampiona 
SCG, a u Radničkom je, iako tinejdžer, bio standardni prvotimac. Tumba mu je 
prvi ukazao šansu (protiv Zvezdare 1:1), a Mateus u pobedi nad Napretkom (1:0) 
u 8. kolu domaćeg prvenstva, koja je zahvaljujući njemu ostvarena. I taj Madrid 
je prošao, a za desetak dana, evo ga kod nas i kod Pante.

Ime i prezime: Đorđe Pantić.
Datum rođenja: 27. januar 1980.
Mesto rođenja: Beograd.
Horoskopski znak: Vodolija - Bik.
Sport: U petliće Partizana sam došao u 11. godini, kod trenera Ljubiše 
Tumbakovića, a na nagovor zajedničkog kuma. Kao svaki dečak igrao sam u školi 
fudbal i to je tako počelo. Gledam i košarku, a pratim Kalčo, naročito Juventus.
Sportistkinja koja zaslužuje pažnju: Teniserka Jelena Janković je na dobrom 
putu da stigne do vrha WTA liste i do druge naše Jelene. 
Sportista: Golman Juventusa Đanluiđi Bufon zaista zrači u svom prostoru, 
siguran je i poseduje veliki kvalitet. 
Najteži protivnik: Pre par dana igrali smo 3. kolo Lige šampiona u Madridu sa 
Realom, gde smo izgubili 1:0. 
Najdraža odbrana: U drugom poluvremenu te utakmice odbranio sam šut Figu, sa 
desne strane i razdaljine od nekih sedam metara. Lopta me je pogodila najpre u 
desnu, a potom u levu ruku. 
Najteži poraz: Svaki od Zvezde, bez obzira da li ja igram.
Najveći uspeh: Dolazak na gol Partizana, ceo život sam to sanjao i konačno 
ostvario. 
Klub za koji navijam: Ne odgovaram na glupa pitanja! (smeh)
Idol: Uvek je to bio Šmajhel, fenomenalan je bio u Mančester junajtedu. 
Knjiga koju preporučujem: "Vreća kostiju" Stivena Kinga.
Film: Gledam ih kao nenormalan, a legendarni je "Maratonci trče poslednji krug".
Glumica: Anželina Žoli.
Glumac: Dvojicu prosto obožavam, to su Zoran Cvijanović i Bogdan Diklić.
Izmišljeni lik: Supermen!
Muzika: Volim starije hitove, a odmalena sam slušao "Bitlse", "Dorse" i Đoleta 
Balaševića. 
Omiljeni refren: "Daj, okreni taj ringišpil u mojoj glavi, to niko ne zna kao 
ti, zbog tebe drveni konjići tužno stoje. Dođi, iz plave boce se pojavi, bar 
jednu želju ispuni i dodaj cvetu malo boje, čudo moje...", Đorđe Balašević.  
Garderoba: Opuštena sportska varijanta, može i elegantno, što da ne? 
Srećan broj: 27, tog datuma sam rođen (na Svetog Savu), broj na dresu, a i ovaj 
tekst izlazi upravo 27.   
Prvi automobil: Kada sam položio vožnju u 19. godini, kupio sam teget "fijat 
tipo". 
Automobil koji želim: Neki džip, nebitno.
Hrana: Italijanska kuhinja, lazanje, špagete... Naša sarma i piletina na razne 
načine. 
Piće: Izbegavam "koka-kolu" jer sam se mnogo ugojio od nje, a meni je potrebno 
da održavam kilažu.
Znam da pripremim: 
       a. gotovu supu
       b. palačinke
       c. lazanje 
Najbolje da znam lazanje! (smeh) Ovu supu, šta sipaš sadržaj iz kesice u vodu, 
prokuva se i ćao!  
Mesto za odmor: Kod kuće, naravno. Želeo bih da odem u Italiju. Bio sam u 
Milanu, ali u Rimu nisam, a voleo bih. 
Godišnje doba: Leto, sigurno. Ne volim hladnoću, a tada se ide i na more. 
Hobi: Filmovi.
Slika u novčaniku je: Nemam nijednu fotografiju, ali nosim ikonicu Svetog 
Vasilija.
Omiljena uzrečica: "Baki", time su me zarazili Vlada Ivić i njegova devojka 
Zorana, inače moja kuma. To je interna šala.
Novac: Potreban je kao sredstvo za normalan život.
Prvi novac sam zaradio: Za Radnički Jugopetrol sam u 16. godini potpisao prvi 
profesionalni ugovor (četvorogodišnji), a prvu platu sam potrošio na čašćenje 
društva i kupio sam neke sitnice. 
Kad ću da zaradim milion evra: Ako budem mnogo radio, a onda ću da ga i 
zaslužim.
Žensko ime: Gaja je potpuno neobično ime moje male rođake.
Muško: Nemanja je moj 16-godišnji brat, takođe golman, ali u kadetima 
Čukaričkog. 
Kad zazvoni mobilni, pomislim na: Namestio sam zvona, pa onda uglavnom znam ko 
je, ali najčešće mislim na ćaleta Slavka, najčešće me on zove.    
Na Havaje bih poveo: Druga Miju Stefanovića, koji mi je kao brat.
Poslednje čemu sam se nasmejao: Kada su mi pričali kako je u mojoj kući gledana 
utakmica sa Realom. U sredu pred meč, ja pozovem Miju i pitam ga šta radi, a on 
kao ide na stadion. Tu ja: kakav stadion, jesi li normalan, a on odgovori da 
ide kod mene kući i da je tamo "ludnica", više gori nego na stadionu 
"Barnabeu". Mama nije smela da gleda, a tata se samo šetao i držao za srce, dok 
je Nemanju uhvatila drhtavica i oblio hladan znoj.   
Lepa uspomena: Ove godine sam letošnju pauzu proveo sa odličnim društvom u 
Herceg Novom i bilo nam je prelepo.
Najbolji prijatelji: Redom - Mija, Milorad Peković (sada igra u Nemačkoj), 
Zaviša, Bane, Nemanja... 
Bračni par za primer: Do sada nisam razmišljao o tome.
Moto: "Rad se uvek isplati".
Životni san: Ja sam svoj ostvario.