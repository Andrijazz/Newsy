> Izvor: ebart
> Datum: 
> Rubrika: sport
> Naslov: ZVEZDA NA STARTU ULEB KUPA SAVLADALA ŠARLROA
> Članak:

ZVEZDA NA STARTU ULEB KUPA SAVLADALA ŠARLROA

Mlad smo tim, pa je zato od svega najvrednija pobeda - ističe sjajni Aleksandar 
Đurić

HILJADU dana, dugih kao hiljadu godina i još 48 sati prošlo je od kada je 
Crvena zvezda poslednji put igrala košarku u Evropi. Predug post završen je 
preksinoć pobedom crveno-belih u 1. kolu C grupe ULEB kupa, protiv belgijskog 
Šarlroa (89:81). I to je najvažnije.
Greške i slabosti ispoljene u pojedinim periodima meča, koje datiraju još od 
susreta sa Olimpijom, Budućnosti, Splitom, notirao je trener Sagadin i one se 
mogu ispraviti. Pobede i porazi ostaju upisani zauvek.
- Zvezda dugo nije igrala u Evropi, mlad smo tim, iskustva od ranije su imali 
samo Rakočević i Jestratijević i zato je pobeda protiv Šarlroa bila jako važna 
- objašnjava Aleksandar Đurić, koji je gazdovao pod košem sa 19 poena, 14 
skokova, pet asistencija i dve ukradene lopte!
Krenulo je odlično (27:14), usledile su "ludosti" (38:46), da bi sve na svoje 
mesto došlo tek u poslednjoj četvrtini.
- Malo smo pali posle ubedljivog vođstva na startu, što su iskusni Belgijanci 
znali da kazne. Oni nisu nimalo naivan tim. Nije se igrala najlepša košarka, 
ali pobeda je važna - dodaje Đurić.
Kao glavnu manu svoje ekipe Sagadin je navodio skok igru. Vi i ostatak tima ste 
bili dominantni pod obručima u duelu sa izuzetno skočnim gostima (32:23).
- U današnjoj košarci pobeđuju skok i odbrana. Trener je bio u pravu kada nas 
je kritikovao zbog lošeg skoka. Zato sam bio motivisan, skoncentrisan i na 
treninzima i na utakmici. Morao sam da što bolje ispunim zadatak. Dobro je, 
biće još bolje - poručuje centar Zvezde Đurić.
Zvezda se probudila iz evropskog sna, posle hiljadu dana. ULEB kup je java...