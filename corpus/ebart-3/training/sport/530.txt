> Izvor: ebart
> Datum: 
> Rubrika: sport
> Naslov: Zajednica prvoligaša u strahu da se nemiri iz Novog Sada ne presele na derbi
> Članak:

Zajednica prvoligaša u strahu da se nemiri iz Novog Sada ne presele na derbi

Moraćemo da održimo sastanak uoči utakmice Crvena zvezda - Partizan, kako ne bi 
došlo do novih problema - najavio Miodrag Žuća Janković

Prekid u Novom Sadu i nekoliko zvaničnih primedaba na suđenje, post-festum je 
22. kola Meridian prve lige. Zajednica prvoligaša i disciplinska komisija imaju 
pune ruke posla...
- Kao što i sami znate, dosta je bilo problema u minulom kolu. Na terenu je, 
barem, vladala zavidna disciplina. Samo je igrač Smedereva Željko Kovačević 
zaradio isključenje (drugi žuti karton), ali druge pojave kvare opšti utisak. 
Problem je nastao u Novom Sadu, gde je u 50. minutu, pri vođstvu Zete nad 
Vojvodinom 2:0, došlo do petnaestominutnog prekida meča koji su izazvali 
navijači domaćih. Očigledno da je organizacija omanula, a to nije prvi put. 
Poslali smo prijavu, tražimo izveštaj koji nam Novosađani moraju dostaviti 
najkasnije do četvrtka - predočio je generalni sekretar Zajednice prvoligaša 
Miodrag Janković.
Vojvodini, po svemu sudeći, preti žestoka kazna...
- Postoji više "solucija": kazna opomenom, novčana, novčana plus opomena, 
utakmice bez prisustva publike, kao i da mečeve igraju 30 kilometara daleko od 
Novog Sada. Disciplinski organi rešiće, po kratkom postupku i efikasno, ovaj 
slučaj.
Na pomenutoj utakmici isključen je i fizioterapeut domaćih Milan Milivojević, a 
Janković naglašava da je u svemu tome bilo i nekih pozitivnih aspekata:
- Pozdravljam razuman gest svih što su, uprkos svemu, nastavili utakmicu. 
Pogotovo je predsednik Zete Radojica Božović insistirao kod svojih igrača da 
odigraju meč do kraja.
Pojavio se i problem sa suđenjem. Mnogi prvoligaši imali su primedbu na 
deljenje pravde.
- Konkretno, primedbe se tiču utakmica Budućnost - Hajduk Kula i Radnički Novi 
Beograd - Smederevo. Naime, Podgoričani se žale na pomoćnika Nedića zato što im 
je poništio gol u 40. minutu. Posle je bilo i verbalnog duela između 
rukovodioca Budućnosti i Nedića. Novobeogradski "majstori" obrazložili su 
primedbu tendencioznim suđenjem Nebojše Rabrenovića, i to da nije dosudio dve 
najstrože kazne.
Zbog dešavanja u Novom Sadu, Zajednica prvoligaša ozbiljno strepi kako bi to 
moglo da se odrazi na predstojeći, 124. večiti derbi (subota na "Marakani").
- Moraćemo da održimo sastanak uoči derbija, kako ne bi došlo do novih problema 
- najavio je Janković. 