> Izvor: ebart
> Datum: 
> Rubrika: sport
> Naslov: Trener Čelsija nije svestan šta ga je snašlo u porazu od Betisa u 4. kolu Lige 
> Članak:

Trener Čelsija nije svestan šta ga je snašlo u porazu od Betisa u 4. kolu Lige 
šampiona

Lion sa maksimalnih 12 bodova već u osmini finala, kao i Real. Hidink nadmudrio 
Ančelotija, Petržalka nastavlja sa iznenađenjima

Žoze Murinjo je za poraz Čelsija od Betisa (1:0) redom optužio domaće fudbalere 
za simuliranje, neiskusnog sudiju Alana Hamera iz Luksemburga i, naravno, 
klince koji vraćaju lopte u teren.
- Igrači Betisa su često padali sami od sebe, ne znam zbog čega? Takođe, sudija 
nije vladao situacijom. Mislim da gospodin Hamer ima premalo iskustva za ovako 
velike mečeve i da je podlegao atmosferi. Na kraju, pored terena više nije bilo 
dečaka da vrate loptu u teren. Kao da su nestali. Mi smo igrali katastrofalno, 
pogotovo u prvom poluvremenu. Ovo je naš najgori meč od duela sa Viganom na 
startu Premijer lige - sumirao je utiske portugalski stručnjak.
Klub iz Sevilje je u meč sa prvakom Engleske ušao sa serijom od četiri poraza 
(Čelsi 0:4, Malaga 0:5, Viljareal 2:3, Real 0:2) u samo 13 dana.
- Za Betis je samo takmičenje u Ligi šampiona razlog za fijestu. Pobedu nad 
Čelsijem, jednostavno, ne mogu da opišem. Dobili smo najbolji tim planete. 
Međutim, kada bolje razmislim, povrede Oliveire i Nanoa su previsoka cena - 
rekao je trener Betisa Lorenco Sera Ferer.
Borbu fudbalskog Davida i Golijata najbolje odslikava podatak da kompletan tim 
Betisa vredi koliko i Mišel Esjen i Šon Rajt Filips zajedno.
- Videli ste da smo Čelsi napali i na "Stamford bridžu" kada je konačan 
rezultat bio previsok (0:4). Nemamo strah od velikih i bogatih klubova, zbog 
čega često gubimo i dobijene mečeve. Srcem smo pobedili Čelsi kao što ćemo 
pobediti svakoga ko nas potceni - poručio je strelac jedinog gola Dani.
Plasman u osminu finala do sada su obezbedili samo Lion i Real iz F grupe. 
Francuski prvak se prošetao Pirejom gde je pregazio Olimpijakos (4:1) golovima 
Žuninja, Kerjua (2) i Dijare.
- Igrali smo na terenu gde su kosti ostavili Liverpul, Deportivo i Monako. U 
stvari, nismo igrali nego smo pobedili. Volim način na koji se moji fudbaleri 
prilagode protivniku, bilo da je u pitanju Real, ili Olimpijakos. Da li možemo 
do krova Evrope? Ne znam. Prvi cilj je da petu godinu zaredom budemo najbolji u 
Francuskoj. Za Ligu šampiona potrebna je i sreća, a ne samo kvalitet - 
razmišlja trener Olimpika Žerar Ulije.
PSV je posle 0:0 na "San Siru" uspeo da u Ajndhovenu pobedi Milan golom 
Peruanca Džefersona Farfana koji je u 11 minutu snažnim udarcem ubacio i loptu 
i Didu u gol.
- Svaki bod otkinut Milanu je suvo zlato. Mi smo uspeli da izvučemo četiri boda 
i ja sam srećan čovek i trener. Lideri smo grupe E i očekujem da ćemo ostati na 
prvom mestu. Neka Italijani potraže drugog rivala za vađenje - izjavio je 
ponosni trener ekipe iz Ajndhovena Gus Hidink.
Zanimljivo je da Milan posle četiri kola ima ukupno pet bodova, koliko su 
sakupili i fudbaleri Petržalke posle 2:2 sa Rendžersom.
- Zadovoljan sam nerešenim rezultatom, ali mislim da smo bili bliži pobedi. 
Uradićemo sve da se plasiramo u drugi krug, iako imamo možda i najmanji budžet 
u istoriji Lige šampiona. Napravili smo dosta čuda da budemo ovde gde smo sada 
i nema povlačenja - rekao je nama dobro poznati stručnjak kluba iz Bratislave 
Vladimir Vejs.