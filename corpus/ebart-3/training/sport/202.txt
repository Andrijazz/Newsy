> Izvor: matf
> Datum: 
> Rubrika: sport
> Naslov: IZ DANA U DAN 
> Članak:


Partizan u derbiju više imao loptu i više igrao na polju protivnika, a Zvezda 
ubedljivo i zasluženo pobedila 

Biće zanimljivo videti kako će španski novinari objasniti Realovih 1:4 u 
Sevilji. Što se Partizanovih 0:3 protiv Crvene zvezde tiče, tu je sve jasno, 
iako pojedine analitičare zbunjuje statistika: Partizan je neuporedivo više 
imao loptu "u nogama", više proveo na polju protivnika... 

Ovaj statistički podatak, međutim, odmah sugeriše zaključak do kojeg su lako 
mogli da dođu svi prisutni na stadionu: Partizan je više igrao od Crvene zvezde 
i to pretežno na njenoj polovini igrališta, ali, sterilno, beskrvno, u širinu, 
bez ideje i, neka nam ne bude s njihove strane zamereno - igrao je dosadno. 

Partizanovu samo statističku nadmoć sjajno je koristila Zvezda i prva dva gola 
postigla posle kontranapada otkrivši sve rupe u odbrani "crno-belih", koja je 
efikasna samo kada se brani sa većim brojem igrača i to na malom prostoru, kao 
protiv Reala na primer, ali, u situacijama "jedan na jedan" ili "dva na dva" je 
porozna, bez žustrine, bez brzine, bez oštrine, lako ranjiva. 

Partizanove slabosti su lako uočljive tek kada svoje ambicije okrene prema 
protivničkom golu. Još kada u napadu nema brzog igrača (Ćirkovića) i klasičnog 
centarfora (Delibašića), srednji red, koji mnogo zna sa loptom, nema kome 
napred da je doturi, odlaže završetak akcije, dobre ideje se gube, da bi sve 
počelo da liči na kolektivnu gnjavažu. 

Od takvih akcija koristi ima protivnik koji, kada se dokopa lopte, ima mnogo 
prostora za kontranapad. 

I, kada se dogodi da sve ovo protivnik dobro zna i odlično se za tu igru 
pripremi, taktički do savršenstva, epilog poput ovog u derbiju je nekako i 
očekivan. 

Da Partizanova muka bude još veća, Crvena zvezda ima tim baš za takve prilike, 
tim snažnih, brzih, britkih momaka čije su osobine potpuno došle do izražaja u 
derbiju, pa je na momente i pored one već pomenute statistike sve na terenu 
bilo u Zvezdinu korist, a utisak je kao da na terenu imamo igru iz dva 
različita vremena, jednog isprazno romantičarskog i drugog pragmatično 
realističkog. 

Crvena zvezda je u derbiju postigla tri gola i to uvek opsenjuje ljubitelje 
fudbala, ali, ono što je još vrednije u njenoj igri i ostaje kao trajni 
kvalitet je što nije primila gol, što u toku devedeset minuta nije dozvolila 
Partizanu više od samo jedne šanse za gol. To tek dobija u značaju naspram onih 
statističkih podataka iz uvoda u ovaj tekst. 

Iza ovakve Zvezde u derbiju stoji svakako trener Muslin, sjajno predvidevši tok 
utakmice do detalja. Što se Mateusa tiče, ovih 0:3 biće mu crna mrlja koju 
navijači ne zaboravljaju lako. 

Dok je Muslin sasvim sigurno dobro znao sve o Partizanovom timu i igračima, 
Mateus o Zvezdi očigledno nije. Da je znao, sigurno ne bi do te mere okrenuo 
tim ka protivničkom golu i tako razigrao Zvezdin kontranapad. Bio bi mnogo 
oprezniji i mudriji, što je u svim specifičnostima derbija veći kvalitet i od 
hrabrosti. 

Mateus i dalje, naravno, ostaje miljenik "crno-belih" navijača do te mere da mu 
oni pripisuju ovih dana i osobine koje možda i nema, pa otud i priča da je iz 
tima za derbi izostavio iskusnog Nađa zato što je medijima dao izjavu ispod 
svake kritike: da mu je velika želja eliminacija Zvezde u revanšu protiv 
norveškog Rozenburga. 

Možda to sa Mateusom i nije bilo baš tako, ali u svakom slučaju lepo zvuči.