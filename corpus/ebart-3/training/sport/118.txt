> Izvor: ebart
> Datum: 
> Rubrika: sport
> Naslov: Fudbalska reprezentacija Kameruna odlučila je da u nedelju (21, Sen Deni) ipak 
> Članak:

Fudbalska reprezentacija Kameruna odlučila je da u nedelju (21, Sen Deni) ipak 
odigra finalni meč Kupa konfederacija protiv Francuske, uprkos tragičnoj smrti 
svog reprezentativca, 28-godišnjeg Marka Vivijana Foea, koji je preminuo od 
srčanog udara tokom polufinalnog meča sa Kolumbijom (1:0) na lionskom "Žerlanu".
- Iako smo u šoku, nastavljamo po planu, i to je sve što mogu da kažem. Odluka 
da ipak odigramo finalni meč doneta je prošle noći - saopštio je portparol 
kamerunske selekcije.
Reprezentativci Francuske za tužnu vest čuli su neposredno pred susret sa 
Turskom, i bili su duboko pogođeni. Selektor Žak Santini, nekadašnji Foeov 
trener u Lionu, rekao je da je pitao golmana Kupea i napadača Govua, koji su 
bili saigrači pokojnog Kamerunca u Lionu, da li žele da ih izostavi iz startne 
postave, a jedan od najboljih strelaca "trikolora", napadač Arsenala Tijeri 
Anri, izjavio je da je svoj gol protiv Turaka posvetio Foeu (po postizanju 
pogotka Anri je podigao ruke prema nebu).
- Ceo fudbalski svet je u šoku, i moj pogodak posvećen je Marku.
Kapiten Francuske Marsel Desai kaže da je pomalo iznenađen odlukom Kamerunaca 
da odigraju finalni susret, ali veruje da su odlučili da igraju za Marka.
- Da se tako nešto desilo nama, ne bih igrao u finalu i potpuno bih razumeo da 
su Kamerunci odlučili da odustanu od te utakmice.