> Izvor: matf
> Datum: 
> Rubrika: sport
> Naslov: PARTIZAN MOBTEL U 4. KOLU EVROLIGE DEKLASIRAO CIBONU - 93:81 (49:35)
> Članak:


Frederik Haus odigrao simultanku sa Zagrepčanima, postigao 39 poena, a publika 
dugo nije htela da napusti tribine "Pionira" pa su crno-beli uz taktove "Marša 
na Drinu" morali i na bis iz svlačionice

DVORANA "Pionir". Gledalaca:7031. Sudije: Kokulekidis (Grčka), Spiridonos 
(Grčka) i Zamojski (Poljska).
PARTIZAN MOBTEL: Haus 39 ((5 trojki, 6 skokova, 2 blokade, 5 ukradenih lopti, 3 
asistencije), Šilobad, Kecman 8, Ostojić 12, Kovač, Materić 3, Ćakić 5, Krstić, 
Perović 9, Avdalović 9, Braun 11.
CIBONA: Pen 16, Kus 12, Rimac 17, Krasić, Žižić 2, Golemac 18, Štimac, Sesar, 
Mance 4, Mamić 8, Poljak 4, Omerhodžić.
PARTIZAN ne zna za milost ! Košarkaši našeg šampiona deklasirali su sinoć u 4. 
kolu Evrolige zagrebačku Cibonu - 93:81 (28:25, 21:10, 23:21, 21:25), a sve je 
izgledalo kao da su posao odradili bez treptaja, kao "dlanom o dlan". A nije 
bilo tako... Trener crno-belih Duško Vujošević održao je malo predavanje iz 
poimanja savremene evropske košarke. Partizan je bio čudesno agresivan i 
odbrani, iznad granice proseka u napadu, a imao je i standardno dobrog šestog 
igrača na tribinama. Publika je sat i po pre početka starog srpsko - hrvatskog 
košarkaškog derbija napunila "Pionir". I nije htela da ode još pola sata po 
završetku meča. Nošeni zvucima "Marša na Drinu" koji je odzvanjao sa 
vanserijskog ozvučenja, Vujoševićeva ekipa je morala i na bis !
Iz blistavog rama ipak je iskočio jedan igrač. Frederik Haus je stavio zlatni 
pečat na ovo izdanje Partizana. Amerikanac je Zagrepčanima ubacio 39 poena (25 
u prvom poluvremenu), a tokom većeg dela utakmice sve je ličilo na simultanku u 
kojoj je s ove strane terena bio naspavani velemajstor, a sa druge uspavani 
penzioner sa Kalemegdana (ili Zrinjevca)...
Dominaciju Partizana dovoljno opisuje i podatak da Cibona ni jednom na utakmici 
nije bila u vođstvu, a prednost domaćina je u 30. minutu iznosila i 20 poena 
(72:52). Sve je sinoć izgledalo da se Vujošević baš namerio da na koti 20 i 
okonča duel sa Hrvatima, ali i krajnjim dometom od plus 12, svi su 
prezadovoljni u Humskoj 1. Jedan čovek posebno.
- Bilo je ovo moje veče - priznao je Frederik Haus koji je, shodno novim 
pravilima ULEB dočekao izveštače sa meča u svojoj svlačionici - Bio sam posebno 
raspoložen za igru protiv Skunija Pena, a ni sam nisam mogao da verujem u 
statistiku posle utakmice.
- Imali smo samo par minuta praznog hoda, a igrači na terenu i publika na 
tribinama su besprekorno odradili svoj deo posla - priznao je Duško Vujošević.
Najbolju ocenu sopstvenog poraza možda je dao trener gostiju Vladimir Anzulović:
- Partizan je demonstrirao model prave evropske košarke i mi smo bili apsolutno 
nemoćni. U drugom poluvremenu smo se spasavali kao davljenik, a bilo jenemoguće 
da uradimo nešto više u atmosferi kakvu je napravila beogradska publika.