> Izvor: ebart
> Datum: 
> Rubrika: sport
> Naslov: POSLE POBEDE NAD LOVĆENOM U CRVENOJ ZVEZDI SE OKREĆU ŠIROKOM BRIJEGU
> Članak:

POSLE POBEDE NAD LOVĆENOM U CRVENOJ ZVEZDI SE OKREĆU ŠIROKOM BRIJEGU

Počeli smo meč onako kako Zvezda ne sme da igra, brzopleto - opominje Sagadin. 
Najvažnije je da smo ostavili pozitivan utisak - poručuje Jeretin

BODOVI su uvek bili važniji od igre, pa tako i košarkaši Crvene zvezde imaju 
razloga za zadovoljstvo posle ubedljive pobede na startu sezone u prvom kolu 
Gudjir lige protiv Lovćena (78:57). Međutim, ako se pogleda "dublje" u, na 
momente rastrzanu igru crveno-belih, zatim loš šut spolja i ranjivu odbranu pod 
košem, jasno je da tim Zmaga Sagadina mora mnogo bolje da igra na sutrašnjem 
gostovanju u Širokom Brijegu, a pogotovo naredne subote kada u "Pionir" stiže 
Cibona.
Na greške je ukazao i Sagadin.
- Počeli smo meč onako, kako Zvezda nikako ne sme da igra. Bili smo brzopleti u 
napadu i indolentni u odbrani - opominje Sagadin.
- Tek na startu drugog poluvremena pokazali smo kako želimo da igramo, a plod 
svega bio je i rezultat.
Posebnu javnu pridiku "zaradili" su mlađi igrači, koje su, po Sagadinovim 
rečima, mediji prerano proglasili zvezdama.
- Daju nekoliko "golova" i odmah postanu zvezde. Šta je tu je, mladost ludost, 
nadam se da će već u sledećem meču biti bolje - optimista je Sagadin.
Alibi za mlađe saigrače "izvukao" je plej Goran Jeretin.
- Najvažnije je da smo u premijernom meču ostavili pozitivan utisak - poručuje 
Jera, "starosedelac" u timu, iako igra tek drugu sezonu u crveno-belom. - 
Iskreno, očekivali smo slabo prvo poluvreme, jer imamo mnogo igrača koji su 
želeli u što boljem svetlu da se predstave ovoj divnoj publici i zato su bili 
pomalo stegnuti.
Ekspedicija Zvezde u Široki Brijeg putuje čarter letom u utorak, na dan 
utakmice. Povređeni Nikola Jestratijević trebalo bi da bude spreman tek za 
narednu subotu i derbi protiv Cibone.

Foto N. PARAUŠIĆ