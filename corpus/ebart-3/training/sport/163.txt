> Izvor: matf
> Datum: 
> Rubrika: sport
> Naslov: PARTIZAN IZGUBIO OD LEGIJE, ALI IZ VARŠAVE NOSI LEPE USPOMENE
> Članak:


NAŠ šampion je doživeo "kraljevski" doček u Varšavi. Uprkos porazu od Legije 
(0:1), crno-beli iz poljske prestonice nose lepe uspomene. Za sjajan štimung 
pobrnuo se domaćin, koji je otvorenog srca primio Beograđane. Poljaci su 
istakli da im je bila velika čast što su ugostili učesnika Lige šampiona, 
legendu svetskog fudbala Lotara Mateusa... Topla dobrodošlica priređena je i 
njihovom zeljaku Tomasu Razi, kao i bivšem treneru Draganu Okuki, koji je od 
navijača dobio zlatan prsten sa grbom kluba.
Pred 7.000 navijača, kombinovani tim Partizana pokušao je da se oduži dobrom 
igrom. To mu je pošlo za rukom, ali je falila realizacija. Stvorili su 
crno-beli u prvom poluvremenu pet, šest odličnih prilika, napadač "valjka" 
Bojan Brnović je dva puta pogodio stativu. Kazna je stigla u 60. minutu i to 
od  bivših igrača Partizana. Aleksandar Vuković je asistirao, Stanko Svitlica 
savladao Kralja, mada je utisak da je gol pao posle čistog ofsajda. U drugom 
poluvremenu u timu "valjka" zapaženo je debitovao Nebojša Marinković (17), 
ekstra talentovani vezista. Nadimak mu je Zidan i već ga smatraju za naslednika 
Saše Ilića.
- Cilj ove utakmice je bio da se pokažu igrači koji nisu u prvom planu - 
istakao je Mateus. - Legija, kao jak tim, bila je pravi protivnik. Oduševljen 
sam kako su pojedini igrači odigrali, ali isto tako sa nekima sam i razočaran...
Mateus će pauzu u prvenstvu iskoristiti za odmor u Minhenu, Taribo Vest ide u 
Milano. Po povratku sledi "operacija" Porto i Liga šampiona.