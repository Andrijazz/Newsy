> Izvor: ebart
> Datum: 
> Rubrika: sport
> Naslov: Napadač Makedonije potpisao trogodišnji ugovor sa "crno-belima"
> Članak:

Napadač Makedonije potpisao trogodišnji ugovor sa "crno-belima"

Svake godine menjao sam klub, ali obećavam da sada neću tako brzo otići. Pre 
sedam godina, kada sam odlazio u Inter, takođe su postojali pregovori sa "crno-
belima", ali tada transfer nije uspeo, kaže Ace Stojkov, koji je poslednjih 
šest godina proveo "na pozajmicama"

Samo dan uoči odlaska u nemačku banju Bad Verishofen na drugu fazu priprema 
Partizan je dobio novo pojačanje - stranca. Makedonski reprezentativac Ace 
Stojkov (23, 177 cm), sada već bivši fudbaler Intera, potpisao je trogodišnji 
ugovor sa "crno-belima" i sigurni je putnik u Nemačku.
Stojkov je stigao u Humsku kao slobodan igrač, jer mu je ovog leta istekao 
ugovor sa milanskim Interom. Pre šest godina prešao je u redove "nero-azura" iz 
Belasice iz Strumice, gde je sa 13 godina počeo da se bavi fudbalom. Iz Intera 
je potom išao na kaljenje u nekoliko nižerazrednih klubova, ali se svuda 
zadržavao vrlo kratko. Sezonu 2003/04. počeo je u Speciji, nastavio u poljskom 
Gornjiku, a završio je povratkom na Apenine, u Kastel di Sangro. Sledeću sezonu 
proveo je u Fidelis Andriji, a onda otišao u belgijski La Luvije. Prethodne 
sezone njegova ekipa okončala je takmičenje u Jupiler ligi na poslednjem mestu, 
a Stojkov je zabeležio 14 partija i sedam puta se upisao u strelce.
- Svake godine menjao sam klub, ali obećavam da neću tako brzo otići iz 
Partizana - kaže poslednja akvizicija "crno-belih". - Zadovoljan sam što sam 
ovde. Pre sedam godina kada sam odlazio u Inter takođe su postojali pregovori 
sa "crno-belima", ali tada transfer nije uspeo. Kao mali navijao sam za 
Partizan, skupljao slike igrača...
Stojkov je stigao u Beograd u utorak poslepodne, pa nije stigao da odgleda ne 
tako sjajan nastup Partizana protiv Srema iz Sremske Mitrovice. Iako ne poznaje 
saigrače, smatra da je konkurencija u klubu kakav je Partizan uvek jaka.
- Kada su u napadu tri špica, mogu da igram na bilo kojoj od tih pozicija. 
Najveći kvaliteti su mi brzina i igra "jedan na jedan". Jača noga mi je desna, 
ali leva daje golove.
Od 17 godine Stojkov je član mlade selekcije svoje zemlje i u više od 25 mečeva 
postigao je desetak golova. U seniorskoj konkurenciji upisao je 17 nastupa i 
postigao četiri gola.