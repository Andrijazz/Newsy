> Izvor: ebart
> Datum: 
> Rubrika: sport
> Naslov: Našim zemljacima u NBA ligi, Božić protekao u međusobnim duelima
> Članak:

Našim zemljacima u NBA ligi, Božić protekao u međusobnim duelima

Žarko Čabarkapa se polako privikava na novi tim.Sakramento Kingsi nastavili su 
da nižu trijumfe na gostovanjima. Loše veče Drobnjaka (šut iz igre 6-14)

Iako nas prati glas da smo narod koji se u dijaspori vrlo lako i brzo odriče 
tradicije, čini se da su naši košarkaši u najjačoj ligi na svetu pravoslavni 
Božić obeležili kao da nisu ni napuštali otadžbinu. Dakle, međusobni sukobi 
nisu izostali, s obzirom da je najveći hrišćanski praznik Nenad Krstić proveo 
"ratujući" protiv Žarka Čabarkape, a Predrag Stojaković protiv imenjaka mu 
Drobnjaka.
Što se tiče prvog "bratoubilačkog" sukoba, u korist Krstića presudio je njegov 
saigrač iz NJu DŽersija, Vins Karter. Karter se skoro u potpunosti prilagodio 
novoj sredini (krajem decembra stigao iz Toronta), pa je protiv Golden Stejta 
pružio zasad najbolju partiju u dresu Netsa, ubacivši 22 poena (uz šest skokova 
i četiri asistencije) za 37 minuta na parketu "Kontinental Erlajns arene". U 
poslednje vreme kritikovani DŽejson Kid ovoga puta je više pažnje obratio 
defanzivnim zadacina (13 uhvaćenih lopti), ali daleko od toga da je zapostavio 
našeg Krstića, pa je ruki NJu DŽersija zahvaljujući asistencijama jednog od 
najboljih plejmejkera u ligi ponovo imao više nego solidan učinak - 13 poena i 
osam skokova.
I Žarko Čabarkapa se polako privikava na novi tim, u kojem za njega očigledno 
ima mnogo više prostora negoli u Feniks Sansima, ali ovoga puta, osim da sa 
četiri koša i šest skokova za nijansu ublaži poraz Voriorsa, nije imao mnogo 
razloga da se nada nekom većem uspehu.
Sakramento Kingsi nastavili su da nižu trijumfe na gostovanjima, međutim, 
uzimajući u obzir jačinu njihovog subotnjeg domaćina, a beše to nejaka Atlanta, 
rezultat 100:97 nije nešto što je preterano obradovalo Rika Adelmana. Dugo su 
se Kingsi mučili sa Houksima, a da Majk Bibi nije ubacio 14 od ukupno 31 poena 
u poslednjoj četvrtini, pitanje je da li bi se Sakramento uopšte vratio sa 
plenom u prestonicu Kalifornije. Da se Predrag Stojaković pitao, verovatno ne 
bi, pošto je naš povremeni reprezentativac opet pružio mršavu partiju, 
postigavši svega 17 poena za 37 minuta. Sličan učinak imao je i Predrag 
Drobnjak koji je, međutim, loše šutersko veče (16 koševa, iz igre 6-14) 
nadoknadio dobrom igrom u odbrani.