> Izvor: ebart
> Datum: 
> Rubrika: sport
> Naslov: Odigrane utakmice osmine  finala fudbalskog kupa Srbije i Crne Gore 
> Članak:

Odigrane utakmice osmine  finala fudbalskog kupa Srbije i Crne Gore 

Meč obeležio Ćirić. Radonjić i Brnović nastavili golgetersku seriju

Partizan je protutnjao kroz Novi Sad. U derbi meču osmine finala Kupa Srbije i 
Crne Gore crno-beli su lakše nego što se očekivalo došli do pobede u duelu sa 
indisponiranim domaćinom. 
Novosađani su bojažljivo ušli u meč i već u 6. minutu gosti dolaze u vođstvo. 
Sa leve strane Brnović je lepo pronašao Ćirića na oko 20 metara od gola, a on 
je u brazilskom stilu petom uposlio Radonjića, koji je iskosa sa 12-13 metara 
pogodio levi donji ugao gola Todića. Samo dva minuta kasnije, domaćini su 
uzvratili kada je Pekarić nakon kornera Franciškovića bio u izglednoj prilici, 
ali njegov šut sa desetak metara Kralj je izbacio u korner. U 27. minutu, novo 
slavlje navijača crno-belih: Grubješić je petom uposlio Brnovića, koji je ušao 
u šesnaesterac i rezantnim udarcem matirao Todića.  U nastavku ista slika na 
terenu. U 54. minutu Radović odlično pronalazi Grubješića, ali je mladi napadač 
Partizana bio zamalo neprecizan. Ipak, Grubješić se iskupio samo minut kasnije 
kada je nakon sjajne dubinske lopte Dragana Ćirića uleteo u šesnaesterac 
domaćeg tima i u maniru rasnog strelca savladao Todića. 
Branko Smiljanić, šef stručnog štaba Vojvodine:
- Učinili smo sve da eliminišemo Partizan, ali smo na drugoj strani imali 
raspoloženog lidera. Čestitke obema ekipama na fer i korektnoj igri, a na nama 
je da u subotnjem meču u Humskoj pružimo znatno bolju igru.
Njegov kolega Vladimir Vermezović oceneio je utakmicu "izuzetno teškom":
- Rival se pokazao kao tvrd orah, a Partizan je uvek teško izlazio na kraj sa 
Novosađanima. Vojvodini želim da se što pre izvuče iz finansijske krize.