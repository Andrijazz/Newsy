> Izvor: ebart
> Datum: 
> Rubrika: sport
> Naslov: gde Fudbaleri provode zimski odmor
> Članak:

gde Fudbaleri provode zimski odmor

Fudbaleri naših prvoligaških klubova posle 18 nedelja spakovali su kofere i 
krenuli na odmor. Većina klubova dala je svojim fudbalerima voljno do početka 
priprema za prolećnu sezonu, tako da će se fudbaleri redovnim obavezama vratiti 
tek posle dočeka Nove godine.

Fudbaleri Crvene zvezde dobili su slobodno već posle završetka  uspešne 
polusezone, čekajući zimski raspust na prvom mestu. Odmor jesenjih šampiona 
trajaće do 5. januara, a Ivan Dudić će odmor iskoristiti da stane na ludi 
kamen. On će se venčati u Mataruškoj Banji, pored Kraljeva, 28. decembra. Već 
duže vreme odsutan zbog bolesti, Nenad Kovačević, čiji se povratak očekuje sa 
početkom priprema, nalazi se na Bledskom jezeru.
- Rešio sam da sedam dana odmora provedem sa devojkom u Sloveniji. Ovde mi je 
prijatno, a posle dvomesečne pauze očekuje me povratak u ekipu. 
Bojan Đorđić se uputio prema Skandinaviji, a odrednica do 5. januara biće mu 
prestonica Švedske, Stokholm.
Marjan Marković, prvotimac Crvene zvezde i kapiten mlade reprezentacije, nalazi 
se na oporavku u Francuskoj.
- I dalje sam u Francuskoj, gde primam terapije, ali još uvek osećam bol u 
leđima. Ne znam do kada ću biti ovde, tako da nemam predstavu koliko će mi 
odmora ostati kada se vratim u Beograd.
I fudbaleri večitog rivala, Partizana, posle napornih pet meseci igranja na tri 
fronta krenuli su na odmor posle utakmice 15. kola. Kofere su prvi spakovali 
Saša Ilić i Vladimir Ivić, krenuvši put Kube, a društvo na Karibima im pravi i 
nekadašnji saigrač Danko Lazović. Do okupljanja 12. januara deo odmora u 
inostranstvu će provesti i napadači crno-belih Andrija Delibašić (Dubai) i 
Ivica Iliev (Dominikanska Republika), a štoper Nenad Đorđević je otputovao u 
Švedsku. 
Milošu Krasiću, udarnoj igli Vojvodine, koji je sa mladom reprezentacijom uspeo 
da se kvalifikuje na EP mladih u Nemačkoj, odmor se završava 8. januara.
- Trenutno sam još kod kuće, ali ove zime ću svakako ići na skijanje. Videću 
samo da li ću odmor provesti na Kopaoniku ili Zlatiboru.