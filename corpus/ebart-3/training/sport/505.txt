> Izvor: matf
> Datum: 
> Rubrika: sport
> Naslov: LOLO SAINS, DIREKTOR REALA, OKRIVIO ARBITRE  
> Članak:


REALNO, Real je pred 12.800 vatrenih navijača najbliže prišao skalpu 
nedodirljivog CSKA. Posle 17. uzastopne pobede Moskovljana u Evroligi, osvojene 
u produžetku (95:94), direktor košarkaške sekcije Madriđana Lolo Sains osuo je 
paljbu po sudijama, među kojima je bio i naš Ilija Belošević.
- Arbitri su odgovorni za naš poraz - tvrdi Sains. - Ovakvo suđenje je 
neprihvatljivo za ligu koja želi da postane evropska NBA. Na momente smo se 
osećali poniženo, kao kada je Maljković dobio tehničku grešku, dok je trener 
protivničke ekipe (Dušan Ivković) ostao nekažnjen, iako je radio mnogo gore 
stvari. Neverovatno je da toliki broj igrača CSKA sa četiri lične greške odigra 
polovinu meča bez pete, isključujuće, iako su se borili kao lavovi. Neka nas 
ljudi iz Evrolige obaveste da je sve unapred poznato, ne moramo ni da izlazimo 
na teren.