> Izvor: ebart
> Datum: 
> Rubrika: sport
> Naslov: Pogodite ko je pobedio na Gran priju Velike Britanije
> Članak:

Pogodite ko je pobedio na Gran priju Velike Britanije

Super-star Ferarija Mihael Šumaher, pokazao je i na trci za Veliku nagradu 
Velike Britanije da mu ostali vozači ne mogu ništa, čak ni onda kada startuje 
sa četvrte pozicije.
Iako je juče na stazi Silverston ostvario 80. trijumf u karijeri, deseti ove 
sezone u 11 trka, Šumi se radovao kao da mu je to tek prva pobeda. Drugo mesto 
osvojio je Kimi Raikonen u Meklarenu, dok je treću poziciju zauzeo drugi vozač 
Ferarija Rubens Baričelo. Dženson Baton (BAR-Honda), nije pred svojim 
navijačima uspeo da se domogne podijuma pošto je na cilj stigao kao četvrti, a 
bodove su još osvojili Huan Pablo Montoja (Vilijams), Đankarlo Fizikela 
(Zauber), Dejvid Kultard (Meklaren) i Mark Veber (Jaguar).
Novu pobedu "Skuderiji" opet je donela dobra taktika. Kimi Raikonen je poveo 
trku sa pol-pozicije, ali je već posle prvog pit-stopa čelnu poziciju prepustio 
aktuelnom šampionu sveta, koji je iz boksa izašao malo ispred njega. Slično je 
bilo i posle drugog redovnog servisa.
Pilot Meklarena je tokom cele trke bio na repu Ferarija, ali je "crveni baron" 
uspeo da odoli napadima. Možda je "leteći Finac" i mogao da se domogne liderske 
pozicije kada je sigurnosno vozilo izašlo na stazu posle spektakularnog udesa 
Jarna Trulija, 20 krugova pre kraja trke - pilot Renoa zakucao se u zid od 
zaštitnih guma, a potom nekoliko puta okrenuo na pisti. Međutim, između 
Šumahera i Raikonena našla su se dva zaostala vozača što je šestostruki šampion 
sveta iskoristio da i u nastavku trke zadrži lidersku poziciju.
- Opet smo imali izvanrednu taktiku sa samo dva zaustavljanja u boksu - rekao 
je Šumaher posle trke, u kojoj je stigao do treće pobede na britanskom Gran 
priju. - Nisam mogao da zamislim da će Raikonen biti tako brz. Nekoliko puta je 
bilo zaista napeto, ali sam uspeo da trijumfujem. Srećan sam što su pneumatici 
izdržali do kraja. Još smo gladni pobeda. Jedni druge guramo i podstičemo kako 
bismo došli do novih trijumfa.
Mladi Finac bio je zadovoljan posle prvog podijuma ove sezone:
- Trudio sam se da budem što brži. Posle oba odlaska u boks zapao sam u gužvu 
na stazi tako da nisam mogao da stignem Šumahera. Drugo mesto je veliki uspeh 
posle očajnog starta šampionata. Trudićemo se iz trke u trku da ostvarimo što 
bolje rezultate - izrazio je nadu Raikonen.
Sledeća trka vozi se 25. jula, za Veliku nagradu Nemačke na stazi Hokenhajm.
 
Velika nagrada Velike Britanije

1. M. Šumaher (Ferari) 1: 24: 42, 700
2. K. Raikonen (meklaren) + 0: 02, 130
3. R. Baričelo (Ferari) + 0: 03, 114
4. Dž. Baton (BAR-Honda) + 0: 10, 683
5. H. P. Montoja (Vilijams) + 0: 12, 173
6. Đ. Fizikela (Zauber) + 0: 12, 888
7. D. Kultard (Meklaren) + 0: 19, 668
8. M. Veber (Jaguar) + 0: 23, 701

Vozači

1. M. Šumaher 100
2. R. Baričelo 74
3. Dž. Baton 53
4. J. Truli 46
5. F. Alonso 33
6. H. P. Montoja 29
7. K. Raikonen 18
8. T. Sato 14
9. D. Kultard 14
10. Đ. Fizikela 13

Konstruktori

1. Ferari 174
2. Reno 79
3. BAR-Honda 67
4. Vilijams 41
5. Meklaren 32
6. Zauber 18
7. Tojota 8
8. Džordan 5
9. Jaguar 4
10. Minardi 1