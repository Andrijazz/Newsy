> Izvor: matf
> Datum: 
> Rubrika: sport
> Naslov: KADETKINJE PORAŽENE OD HRVATSKE NA SP U ODBOJCI - 0:3
> Članak:


DVORANA: "Mistrova". Gledalaca: 500. Sudije: Zahorcova (Češka), Biber 
(Ukrajina).
SCG: Vesović, Duraković, Jakšić 3, Kalinić 8, Karić, Komlenović 1, Antonijević 
6, Hanušić 10, Đurić 2, Crnčević 7, Đorđević, Brakočević 2.
HRVATSKA: Ušić 21, Skender 6, Ikić, Pehar, Račić, Reščić 3, Čutura 8, Bečić, 
Miloš 6, Kaleb, Kamenjarin 8, Cigić. Evropske šampionke su, ipak, bile prevelik 
zalogaj za plave gracije. Naša ženska kadetske reprezentacija poražena je u 
poslednjem kolu takmičenja po grupama od vršnjakinja iz Hrvatske, ali i pored 
toga ide u drugi deo takmičenja - 0:3 (22:25, 17:25, 20:25).
Plave su se odlično držale u prvom setu, bile ravnopravne sa Hrvaticama, ali je 
u finišu došlo do izražaja veće iskustvo rivalki, koje su na nedavnom EP 
osvojile zlatnu medalju. U nastavku meča "vatrene" su držale kontrolu igre u 
svojim rukama i ubedljivo dobile meč za 70 minuta.
- Mogu biti zadovoljna samo prvim setom, a igrom koju smo prikazale u nastavku 
ne bismo pobedile ni mnogo slabiju ekipu. Previše smo napravile grešaka, 
poklonile protivniku poene... - nije bila zadovoljna posle meča selektora 
Zorica Lazić.
Plave će sutra igrati četvrtfinale, a protivnik će biti određen žrebom kasno 
večeras.