> Izvor: ebart
> Datum: 
> Rubrika: sport
> Naslov: Vule Avdalović, jedan od junaka pobede Partizana protiv Budućnosti
> Članak:

Vule Avdalović, jedan od junaka pobede Partizana protiv Budućnosti

Tihi junak pobede Partizana protiv Budućnosti, kojom je aktuelni šampion 
obezbedio prvu poziciju pred plej-of, bio je Vule Avdalović.
Momak koji je u dosadašnjem toku sezone bio u senci Miloša Vujanića, spremno je 
uskočio na teren kada se prvi plejmejker crno-belih povredio, u 16. minutu 
meča. Pre nego što je i sam napustio teren zbog pet penala, krajem treće 
četvrtine, Avdalović je odradio lavovski posao. Kao pit-bul kidisao je na 
bekove Budućnosti, i sasekao njihovu igru i prednost koju su do tada imali.
- Teško je bilo čekati šansu - kaže Avdalović za "Glas", odgovarajući na 
pitanje kako mu je u sporednoj ulozi cele ove sezone. - Mislim, Vujanić 
zaslužuje toliku minutažu koliku ima, pošto je u pitanju najbolji igrač u našoj 
zemlji. Ja sam čekao priliku i naporno trenirao. Hvala Bogu da mi je krivo što 
se Miloš povredio, ali jeste mi drago što sam ja dobio šansu i iskoristio je. 
Dokazao sam da znam da igram košarku.
Partizanu predstoji finalni turnir Kupa Radivoja Koraća (novo ime za naše 
najmasovnije takmičenje). S obzirom da će Vujanić pauzirati 15 dana, igrom 
crno-belih u Nišu dirigovaće Avdalović. Da li je spreman da ponovo određuje 
kojom akcijom će on i sagrači napadati koš protivnika?
- Znate, sa svima sam u dobrim odnosima. Među igračima vlada veliko međusobno 
poštovanje, neće biti nikakvih problema ako ja preuzmem organizaciju igre. 
Spremamo se za Egronom, koji će nam biti prvi protivnik na završnom turniru i 
koji će svakako imati veliku podršku publike, pošto je domaćin. Uopšte, turnir 
će biti veoma jak, učestvuju najbolje ekipe iz lige, ali uveren sam da smo u 
pravoj formi i da možemo da odbranimo trofej - zaključuje Avdalović.