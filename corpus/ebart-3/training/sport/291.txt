> Izvor: matf
> Datum: 
> Rubrika: sport
> Naslov: PRIJEM NOVIH ČLANOVA U KOŠARKAŠKU NAJSMITOVU "KUĆU SLAVNIH"
> Članak:


U San Antoniju među kandidatima jedan od najboljih evropskih igrača svih vremena

Danas u San Antoniju biće saopštena imena novih članova košarkaške "Kuće 
slavnih" u Springfildu (Masačusets,SAD), a očekuje se da će među izabranima 
biti i jedini predstavnik Evrope Dražen Dalipagić (53). Među 16 kandidata, naš 
proslavljeni reprezentatavac je jedan od dvoje koji nisu iz Sjedinjenih 
Američkih Država, a druga je bivša brazilska košarkašica Ortensija Markari.
To je treća Dalipagićeva kandidatura. Prošle godine prednost je dobio 
nekadašnji italijanski as Dino Menegin koji na terenu nije mogao ni u čemu da 
se meri sa njim.
Za ulazak u Najsmitovu kuću slavnih, koja nosi ime po ocu košarke, neophodno je 
18 od 24 glasa Počasnog komiteta. Dalipagić je prethodno dobio zeleno svetlo
od Međunarodnog komiteta, zaduženog za kandidate mimo SAD.
Od košarkaških stvaralaca iz bivše SFRJ do sada su izabrani dugogodišnji 
generalni sekretar Svetske košarkaške federacije (FIBA) Borislav Stanković 
(1991. godine, na stogodišnjicu rođenja košarke), legendarni trener Aleksandar 
Nikolić (1998.), čuveni centar Krešimir Ćosić (1996.) i jedan od najboljih 
evropskih igrača svih vremena Dražen Petrović (2002.).

Među 16 kandidata su i nekadašnje zvezde NBA Klajd Drekstler, Gas Džonson, 
Bernard King, Čet Voker i Moris Stouks, nezaboravna američka košarkašica Linet 
Vudard, poznati TV komentator Dik Vitale, trener Kalhun ... Drekstler i 
Vudardova su postali kandidati čim su stekli to pravo, popšto je jedan od 
preduslova da mora da prođe najmanje pet godina od prestanka igranja.
Dalipagić je rođen 27. novembra 1951. godine u Mostaru. Do 17. godine igrao je 
fudbal, a onda je mostarskoj Lokomotivi počeo košarku. Sa 20 godina prešao je u 
Partazan u kojem se proslavio. Najbolji je strelac Jugoslavije svih vremena. 
Rekorder je Prvenstva Italije sa 70 poena (kao igrdč Venecije protiv Kindera), 
a čak 15 puta je postizao 50 i više poena. Prvi je i po broju poena za državni 
tim (3.131), a drugi po medaljama (12) iza Krešimira Ćosića. Među mnogobrojnim 
priznanjima, na raznim takmičenjima, posebno mesto zauzima naziv najboljeg 
igrača Svetskog prvenstva u Manili 1978. godine.