> Izvor: ebart
> Datum: 
> Rubrika: sport
> Naslov: PARTIJAMA PRVOG KOLA U KALVIJU NA MAJORKI STARTUJE 36. ŠAHOVSKA OLIMPIJADA
> Članak:

PARTIJAMA PRVOG KOLA U KALVIJU NA MAJORKI STARTUJE 36. ŠAHOVSKA OLIMPIJADA

Plavi željni povratka stare slave protiv teških protivnika

Od specijalnog izveštača
MAJORKA

MAJORKA je od danas svetska prestonica šaha. U gradu Kalviju, partijama prvog 
kola startuju okršaji između više od hiljadu šahista i šahistkinja, 
predstavnika 135 zemalja. Tokom sledeće dve nedelje odigraće se 14 takmičarskih 
kola da bi se saznao odgovor na pitanje, koja je najbolja šahovska nacija sveta.
Rusija je došla bez Garija Kasparova i Vladimira Kramnika ali zato sa 
Morozevičem, Svidlerom, Griščukom, Drejevom i Halifmanom. Sasvim dovoljno za 
nastavak dominacije, smatra se. Ukrajinci se sa tim neće složiti. Vodi ih prvak 
Evrope Ivančuk sa odličnim Ponomarjovim, Volokitinom i Karjakinom. Među 
najboljima su i selekcije Izraela, Indije, Jermenije, Engleske...  
Prva zvezda Olimpijade je drugi igrač sveta, Indijac Višvanatan Anand. Od 
članova kluba Top 10, na Olimpijadi će igrati petorica. Pored Kasparova i 
Kramnika, nedostaju Topalov, Leko i Judit Polgar. Kada se pogleda Top 100, 
nedostaje 37 igrača, manjim delom iz ličnih razloga, a mahom jer nisu pozvani 
pod nacionalne zastave. Kompaktnost je često važnija od prisustva sujetnih 
zvezda i zvezdica.
Kineskinje su prema brojkama, najveći favoriti ženskog dela Olimpijade. 
Predvodi ih eks prvakinja sveta, Ksi Jun, koju pamtimo iz čuvenog meča sa 
Alisom Marić, odigranog 1991. godine u Beogradu i Pekingu, a koji je odredio ko 
će biti izazivač tadašnje vladarke šahovskog trona, Maje Čiburdanidze. Smena na 
prestolu koja je usledila, označila je i početak ere prevlasti Kine u ženskom 
šahu, u odnosu na prethodno neprikosnovene Gruzijke. Šahisti više ne greše pri 
izgovoru kineskih imena, ostalih članica tima: Ksu Juhua, Žao Ku i Huan Kian. 
Ruski tim je podmlađen, ali standardno ekstra snažan, a trougao najboljih 
zatvara nepoznanica u vidu tima SAD, za koji nastupa - Žuža Polgar! 
Olimpijada se održava pod pokroviteljstvom španskog kralja Huana Karlosa, u 
organizaciji Svetske šahovske federacije FIDE. Nacionalne reprezentacije 
nastupaju na četiri table u muškoj odnosno tri u ženskoj konkurenciji. 
Primenjuje se Švajcarski sistem parovanja po kojem u prvim kolima najbolje 
selekcije sa liste igraju protiv onih iz zlatne sredine. Titule brane Rusi i 
Kineskinje.