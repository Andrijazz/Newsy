> Izvor: ebart
> Datum: 
> Rubrika: sport
> Naslov: Naš internacionalac u redovima Čelzija nastavlja po starom
> Članak:

Naš internacionalac u redovima Čelzija nastavlja po starom

Mateja Kežman je dva puta pogodio stativu, ali i debitovao pogotkom u prvom 
pripremnom meču Čelzija protiv Oksforda (1:1). Posle odlaska Ernana Krespa na 
pozajmicu u Inter, naš internacionalac će ipak dobiti pojačanu konkurenciju u 
napadu - Didjea Drogbu, baš kao što je i najavio menadžer Hose Murinjo.
Roman Abramovič je dakle bacio novu udicu. Centarfor Obale Slonovače i Olimpika 
iz Marseja vratio se sa odmora koji je proveo na Floridi i odmah zakucao na 
vrata generalnog menadžera francuskog kluba Kristofera Bušea.
- Konačna odluka biće doneta do početka sledeće nedelje. Ako se dogovorimo oko 
transfera to bi moralo brzo da se obavi da Drogba ne bi propuštao pripreme ili 
Olimpika ili Čelzija - brine se za sudbinu tamnoputog centarfora Kristofer 
Buše. - Transfer možda bude odrađen već danas, jer je verovatno reč o ozbiljnoj 
ponudi, ali, da se zna, za sada niko ništa nije potpisao.
Dolaskom Drogbe iz Olimpika, Čelzi bi pored Kežmana, Mutua i Guđensona, 
raspolagao sa četiri centarfora. S druge strane, Olimpik je već počeo potragu 
za adekvatnom zamenom.