> Izvor: ebart
> Datum: 
> Rubrika: sport
> Naslov: SELEKTOR PLAVIH ILIJA PETKOVIĆ NAJAVLJUJE ŽESTOKU BORBU SA ITALIJOM
> Članak:

SELEKTOR PLAVIH ILIJA PETKOVIĆ NAJAVLJUJE ŽESTOKU BORBU SA ITALIJOM

Rezultat je obradovao i publiku i nas, pošto ćemo "vrata Portugala" držati 
otvorena do kraja

"VRATA Portugala" ostala su odškrinuta, tek toliko da naši fudbaleri još mogu 
da veruju u nemoguće. Dve serije prekinute su u Beogradu - naša očajna i velška 
sjajna, a kao najlepši pečat avgustovske noći ostaće veliko srce igrača i 
navijača.
- Konatkt publike bio je divan. Tu sam skoro 40 godina, ali takvu podršku 
odavno nisam video - zadovoljan je selektor Ilija Petković. - Naši navijači su 
opasni... Dobro znaju fudbal, pred njihovim očima ništa ne može da se 
improvizuje. Mislim da su navijači zadovoljni otišli kući, a možda su bili na 
granici da li posle Velsa da dolaze i dalje ili ne. Zbog toga su igrači najviše 
želeli opravdanje, svesni da su vinovnici svega što nam se dogodilo u poslednje 
vreme.
Bilo je, naravno, dobrih i loših strana.
- Videli smo da možemo, dosad se mislilo da ne možemo ili nećemo - kaže 
Petković. - Rezultat je obradovao i publiku i nas, pošto ćemo vrata Portugala 
držati otvorena do kraja. Motiv je anulirao sve nedostatke. Kada svi imaju 
odnos prema igri kao protiv Velsa, trener mora da bude zadovoljan. Ima, 
naravno, pukotina, stvari koje bi trebalo korigovati. Nemoguće je mnogo 
promeniti tako brzo, ali najvažnije je da smo vratili poverenje da možemo da se 
nadamo boljem.
Jedno od pitanja selektoru bilo je vezano za tremu.
- Jaaaa!? Ma, kakva trema. 
Vels ide u arhivu - stiže Italija. Petković neće moći da računa na Stankovića, 
Mihajlovića i Vukića (kartoni).
- Planiram da ekipu odvedem 5-6 dana van Beograda, da promenimo ambijent. Nema 
razloga da ne razmišljamo o dobrom rezultatu i protiv Italije, ali moraćemo da 
zapnemo iz petnih žila.
Selektor je otkrio i dilemu vezanu za sastav uoči utakmice:
- Kežman ili Milošević? Sva trojica napadača su imala veliku želju. I oni su 
pokazali da može slabo da se odigra, ali mora da se trči i zalaže.
Ipak, Savi Miloševiću i Saši Iliću bilo je dovoljno manje od 20 minuta da 
pokažu više nego neki za 70 ili svih 90 minuta.