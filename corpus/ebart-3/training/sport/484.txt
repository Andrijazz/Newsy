> Izvor: ebart
> Datum: 
> Rubrika: sport
> Naslov: Partizan i Refleks večeras u dvorani Pionir igraju zaostali meč 20. kola Gudjir 
> Članak:

Partizan i Refleks večeras u dvorani Pionir igraju zaostali meč 20. kola Gudjir 
lige

Zaostala utakmica pretprošlog, dvadesetog kola Gudjir lige između Partizana i 
Refleksa igra se večeras od 20 časova (nema direktnog TV prenosa). Meč ima 
izuzetno veliki takmičarski značaj, pošto obe ekipe imaju isti skor i pobeda im 
je neophodna kako bi se izdvojili iz gužve i uvećali šanse da regularni deo 
takmičenja završe na nekoj od prvih osam pozicija. 
Obe ekipe u poslednje vreme nisu beležile najbolje igre i rezultate, što je u 
direktnoj vezi sa oslabljenošću i povredama ključnih pojedinaca. Dok 
"panterima" nedostaju dragoceni plejmejker Marko Marinović i kapiten Redži 
Frimen, aktuelni šampion SCG ne može da računa na usluge Predraga Šuputa, 
Vuleta Avdalovića i Slobodana Božovića. Za utehu, u meču protiv Zadra minulog 
vikenda na teren se vratio krilni centar Dejan Milojević posle gotovo 
dvomesečnog odsustva. Njegovo prisustvo, uprkos porazu, donelo je veliko 
ohrabrenje treneru Dušku Vujoševiću, timu i navijačima.
- Povratkom Milojevića smo definitivno jači tim. On nam mnogo znači i daje nam 
sigurnost. Očekuje nas još jedna teška utakmica u seriji koja će trajati sve do 
završnice Kupa. Iako smo poslednji meč u Zadru izgubili, videlo sa da igramo 
bolje. Protiv Refleksa idemo na pobedu, jer nam svaka mnogo znači, kako u 
rezultatskom smislu, tako i za samopuzdanje pred Kup - rekao je mladi bek 
crno-belih Uroš Tripković, kao da jednim okom baca pogled na borbu za prvi 
ovosezonski trofej, čiji je početak zakazan za 17. februar u Vršcu.
Krilo Refleksa Milan Majstorović smatra da će večerašnji meč presuditi bolja 
koncentracija.
- Mislim da će meč presuditi odbrana i da će pobediti tim koji tokom 40 minuta 
bude uspeo da održi koncentraciju na višem nivou. Partizan jeste izgubio od 
Zadra, ali je igrao dobro. Uz to im se vratio Milojević, što uz prednost 
domaćeg terena daje crno-belima ulogu blagih favorita - rekao je Majstorović.
U jedinom međusobnom okršaju ove sezone, Partizan je sredinom oktobra u 
Železniku - na prepoznatljiv način - došao do pobede u neizvesnoj završnici 
(90:85), ali upravo tada počele su muke sa povredama, jer je pred kraj utakmice 
Šuput doživeo prelom pete. Ulaznice za večerašnju utakmicu prodavaće se na 
blagajni "Pionira" po ceni od 100 i 200 dinara, počevši od 16 časova.