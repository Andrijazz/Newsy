> Izvor: matf
> Datum: 
> Rubrika: sport
> Naslov: VRTOGLAVA CENA "NBA SLOBODE" DRUGOG PIKA NA DRAFTU
> Članak:


CENA NBA slobode Darka Miličića iznosi vrtoglavih deset miliona dolara! Toliko 
traži Hemofarm, koji po ugovoru još šest godina polaže pravo na srpskog 
košarkaškog vunderkinda. Stav vršačkog kluba preneo je Branko Babić, sin 
predsednika koncerna Miodraga, što je lice predstavnika agencije "Pinejkl" 
Marka Kornštajna pretvorilo u grimasu neverice.
Naime, prognozirana visina Miličićevog trogodišnjeg NBA ugovora sa Detroitom 
varira od 15 do 16 miliona dolara, tako da bi Hemofarmu na ime obeštećenja 
pripao kompletan iznos za prvu i lavovski deo plate drugog pika na predstojećem 
draftu za drugu sezonu. Podsećanja radi, od evropskih košarkaša slobodu je 
najskuplje platio bivši centar Barselone Po Gasol, i to sa "tričavih" 2,5 
miliona dolara.
Stav Darkovih zastupnika je izričit: ta cena ne dolazi u obzir! Predstoji 
konfliktan period, koji epilog može dobiti na arbitražnom sudu u Londonu, ali 
zasad tvrdo sučeljeni stavovi takođe mogu smekšati kompromisom, koji bi bar 
delimično zadovoljio obe strane.