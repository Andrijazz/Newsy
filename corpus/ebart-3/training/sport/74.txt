> Izvor: matf
> Datum: 
> Rubrika: sport
> Naslov: Juventus remizirao s Barselonom, Inter slavio 1:0
> Članak:


Jedan od najinteresantnijih mečeva četvrtfinala Lige šampiona trebalo je da 
bude viđen na stadionu "Dele Alpi" gde je Juventus dočekao Barselonu. 
Ipak, od očekivanog ništa, iako su Torinezi već u 17. minutu došli do prednosti 
efektnim pogotkom defanzivca Montera. Međutim, fudbaleri Barselone igrali su 
strpljivo, vrebajući priliku iz kontranapada, što im se isplatilo u 79. minutu 
kada je Saviola matirao Bufona i tako doneo povoljan rezultat svom timu. Remi 
iz Torina (1:1) otvara katalonskom klubu mogućnost prolaska u polufinale 
elitnog takmičenja.
U drugom meču, u kojem su takođe rivali bili italijanski i španski klubovi, 
Inter je na "Meaci" ostvario minimalnu pobedu protiv Valensije 1:0 (1:0), a 
strelac je bio Kristijan Vijeri u 16. minutu. Pre ovog susreta Ektor Kuper 
isticao je da Interu odgovara svaka pobeda bez primnjenog gola, što su njegovi 
izabranici uspeli da ostvare. 