> Izvor: ebart
> Datum: 
> Rubrika: sport
> Naslov: PRIPREME FUDBALERA CRVENE ZVEZDE 
> Članak:

PRIPREME FUDBALERA CRVENE ZVEZDE 

Kapiten "crveno-belih" ostao u Beogradu. - U prijateljskoj utakmici Zvezda 
bolja od praške Slavije 

Nenad Lalatović, kapiten Crvene zvezde, trebalo bi da danas ili sutra otputuje 
u Tursku. Ostaje, međutim, veliko pitanje - da li na pripreme "crveno-belih" 
ili u Galatasaraj. 

Lalatović je neposredno pred odlazak ekipe u Antaliju, po nalogu predsednika 
kluba Dragana Džajića, ostao u Beogradu. Razlog su novi pregovori o eventualnom 
transferu. 

U medijima se kalkulisalo sa mogućnošću da kapiten "crveno-belih" promeni 
odluku i pristane na transfer u Šahtjor, klub koji je već odbio ove zime. Ipak, 
verovatnije je da su ponovo u toku pregovori između Crvene zvezde i turskog 
Galatasaraja. Lalatović je ove zime već bio u Turskoj i složio se sa ponuđenim 
uslovima, čak mu je nuđen i predugovor kojim bi se obavezao da na leto, kada mu 
ugovor istekne, pređe u Galatasaraj. 

Zvezdin kapiten insistirao je tada, a to važi i danas, da će sve što čini 
raditi u dogovoru sa Crvenom zvezdom. 

- Dobio sam poruku predsednika da ostanem u Beogradu, nije mi rečeno zašto. Još 
prvog dana kada sam dobio dozvolu kluba da odem u inostranstvo, rekao sa da 
neću raditi ništa mimo volje Crvene zvezde i pri tome i ostajem. Prepustio sam 
sve predsedniku kluba i do mog odlaska sa naše "Marakane" doći će samo ako 
uslovi odgovaraju i Crvenoj zvezdi i meni - objasnio je Lalatović. 

"Crveno-belima" se već priključio golman Vladimir Dišljenković, koji zbog 
saniranja povreda nije otputovao sa ekipom. Sa Lalatovićem u Tursku ili koji 
dan kasnije trebalo bi da otputuju i Vidić i Žigić. 



