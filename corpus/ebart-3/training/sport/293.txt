> Izvor: matf
> Datum: 
> Rubrika: sport
> Naslov: Desetkovani Memfis ostvario pedesetu pobedu ove sezone, Denver i Portland 
> Članak:

sustigli Jutu, a San Antonio Lejkerse

U sezoni svog preporoda, Memfis Grizlis odavno su potukli klupski rekord po 
broju pobeda ostvarenih u jednoj sezoni, zatim su obezbedili plasman u plej-of, 
da bi pedesetom pobedom juče načinili još jedan korak napred na dosad 
nepoznatoj teritoriji. Predvođen krilnim igračem Džejmsom Posijem, Memfis je 
bez problema savladao Klivlend Kavalirse sa 92:74, iako su mu nedostajala čak 
dvojica "startera" i jedna važna rezerva. Džejson Vilijams izdržavao je meč 
suspenzije, Pau Gasol i Bonzi Vels nisu nastupili zbog povreda, ali je Posi sa 
35 poena, od toga 24 u prvom poluvremenu, u velikoj meri nadoknadio odsustvo 
pomenute trojke. 
- Džejms nas je nosio. Presrećan sam zbog njega jer je on odgovoran, skroman i 
vredan igrač koji ne izneveri kada se nađe pod pritiskom. Ovo je za naš tim 
posebno veče. Na početku sezone smo tražili od igrača da zabeleže 41 pobedu i 
da se plasiraju u plej-of. Sve su to uspeli da ostvare, pa čak i premaše - 
izjavio je Hjubi Braun, veteran na klupi Grizlisa koga je generalni menadžer 
kluba Džeri Vest prošle sezone izvadio "iz naftalina", posle čak decenije i po 
odsustva iz trenerskog posla.
Sa druge strane, za Klivlend je to bio deveti poraz u poslednjih deset 
utakmica, tako da se Kavalirsi ne mogu nadati plasmanu u plej-of, mada još uvek 
nisu i matematički eliminisani. Lebron Džejms, prvi "pik" sa poslednjeg drafta, 
očigledno nije uspeo da se u potpunosti nametne i izvede ekipu na pobednički 
put kada je bilo najgušće. Za razliku od njega, Karmelo Entoni sa svojim Denver 
Nagitsima vodi ogorčenu borbu za osmo mesto u Zapadnoj konferenciji. On je na 
gostovanju u Finiksu (111:96) za 38 minuta ubacio čak 36 koševa i uhvatio 11 
lopti, tako da je bez konkurencije bio igrač utakmice. Izabran sa treće 
pozicije drafta, posle našeg Darka Miličića, Entoni je na 26 od poslednjih 29 
utakmica Denvera postigao 20 i više poena, što ga objektivno stavlja u ulogu 
velikog favorita za titulu debitanta godine.
- Karmelo Entoni je igrač koji rešava utakmice. Na kraju, u neizvesnoj 
završnici, on ima odgovor i zna šta treba da uradi - pohvalio ga je i trener 
Finiksa Majk d'Antoni, pošto je u poslednjoj četvrtini, kada su Sansi smanjili 
na  70:76, postigao 13 poena.
Denver je u trci za poslednje mesto koje vodi u plej-of potpuno izjednačen sa 
ekipama Jute Džez i Portland Trejlblejzersa - svi imaju skor 41-37 i veoma 
težak raspored u preostale četiri utakmice. Veoma neizvesno takođe je na vrhu 
Zapada, gde su se tik iza Sakramenta i Minesote smestili Los Anđeles Lejkersi i 
San Antonio. Sparsi su rutinskom pobedom nad svojim starim mušterijama Sijetl 
Supersoniksima (96:75) sustigli "jezeraše", tako da sada dele treće i četvrto 
mesto sa skorom 53-25. Dve od poslednje četiri utakmice vladajući šampioni 
igraju protiv Portlanda.
- Blejzersi su u poslednje vreme stvorili dobru hemiju u ekipi. Igraju na 
vrhunskom nivou i te utakmice će predstavljati veliki izazov za nas - kaže 
trener San Antonija Greg Popović.