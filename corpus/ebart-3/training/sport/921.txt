> Izvor: matf
> Datum: 
> Rubrika: sport
> Naslov: DEJAN MUSLI I DIMITRIJE MILETIĆ BUDUĆNOST NAŠE KOŠARKE
> Članak:


KRAGUJEVAC - Kandidat za državnu kadetsku reprezentaciju, petnaestogodišnji 
plejmejker iz Kragujevca, Dimitrije Miletić, zaputio se stazom svog najboljeg 
druga i nekadašnjeg saigrača, iz, takođe, nekadašnjeg KK Buks kompjuters, u 
Beograd, preciznije rečeno, u njegovo predgrađe - Železnik. Miletić je novi 
pulen Dragana Dragosavca, trenera kadetske ekipe FMP. 
Miletićev otac Nebojša ističe da je za ovakav potez bilo više razloga. Jedan je 
nemogućnost daljeg napredovanja, jer se, kako ocenjuje, u Kragujevcu igrači 
odlično napreduju do kadetskog uzrasta i onda (ne)očekivano stanu.
Iako je Dimitrije tek nešto više od 20 dana u beogradskom predgrađu, ne krije 
zadovoljstvo:
- Treniram dva puta dnevno u idealnim uslovima, organizovan je i individualan 
rad, tako da mogu da se ozbiljno pripremam za nastupe u svom klubu i kadetskoj 
reprezentaciji.
Miletić je plejmejker, specijalista za asistencije, ali želi da unapredi brzinu 
i šut i tako ostvari želju da zaigra u NBA. Ne zaboravlja da pomene doprinos 
svog dosadašnjeg trenera Nenada Nikolića Šoneta, koji je mnogo zaslužan za 
njegov košarkaški razvoj.
Dok smo razgovarali sa Dimitrijem, u poseti mu je bio drug Dejan Musli, koji je 
isto godište, ali je godinu dana ranije došao u FMP i već postao standardni 
član kadetske reprezentacije. Iskoristili su slobodan dan za vreme vikenda da 
skoknu do svog Kragujevca, svesni da će takvih prilika, kada počne prvenstvo, 
biti sve manje.
A dečko oko kojeg su, prošle godine, i vrhunski evropski klubovi digli prašinu, 
ne leti u oblacima:
- Bio sam zauzet igrama u kadetskoj reprezentaciji i odskora sam se priključio 
mladom timu FMP, koji će, pod rukovodstvom Slobodana Klipe, igrati u Prvoj B 
ligi. Očekujem da ću imati priliku da igram 10-15 minuta, što bi za mene bilo 
dovoljno, jer imam tek 15 godina.