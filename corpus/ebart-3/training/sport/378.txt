> Izvor: ebart
> Datum: 
> Rubrika: sport
> Naslov: Fudbaleri Borca danas (16) nastavljaju plodonosni beogradski serijal 
> Članak:

Fudbaleri Borca danas (16) nastavljaju plodonosni beogradski serijal 

U lepom sećanju ostala je Stara Karaburma fudbalerima čačanskog Borca koji su u 
prolećnom delu minulog šampionata u duelu sa "romantičarima" osvojili bod koji 
je odigrao ključnu ulogu u daljoj borbi za opstanak u eliti. "Moravske zebre" 
ponovo stižu na megdan Jokiću i kompaniji, ali ovoga puta u znatno opuštenijoj 
atmosferi. Pobeda nad Crvenom zvezdom i remi sa Partizanom, učenicima Slavka 
Vojčića dala je krila na startu šampionata i zato novo gostovanje u metropoli 
nestrpljivo iščekuju.
- Došlo je do izvesne euforije u našim redovima posle dobrih igara i rezultata 
sa našim najvećim klubovima, ali se iskreno nadam da se u glavama mojih 
izabranika normalizovala situacija i da će protiv OFK Beograda odigrati u 
skladu sa mogućnostima- spušta loptu na zemlju Slavko Vojčić, šef struke Čačana.
Kostić i drugovi, po svemu sudeći, nemaju nameru da grozničavo brane mrežu 
Radiše Ilića.
- Prevashodno želim da odigramo kvalitetno i da dopadljivu partiju krunišemo 
bar jednim golom. Da li će to biti dovoljno za osvajanje bar jednog boda ostaje 
da vidimo. Ono što pouzdano znamo to je da nam predstoji jako težak posao, jer 
OFK Beograd, posle Crvene zvezde i Partizana, glavni je favorit za osvajanje 
titule - konstatuje Slavko Vojčić.