> Izvor: matf
> Datum: 
> Rubrika: sport
> Naslov: EKIPNO STONOTENISKO PRVENSTVO SVETA U BREMENU
> Članak:


Na Ekipnom prvenstvu sveta u Bremenu najbolji stonoteniseri Srbije su u 
dramatičnom susretu savladali Poljsku sa 3:2 što će im olakšati borbu za 
opstanak u najvišem rangu. Bez obzira na ishod današnjih mečeva kojima se 
zatvara nadmetanje po grupama, izvesno je da će "plavi" u drugom krugu igrati 
za plasman od 13. do 20. mesta, a 18. pozicijaje posledlja koja garantuje 
učešće u eliti i na narednom "mundijalu".
Srpski tim će u razigravanju biti nosilac. Ako pobedi u prvom narednom meču, u 
kojem je favorit (protivnik će biti neko slabije plasiran u prvom delu 
šampionata), nastavlja borbu za plasman od 13. do 16. mesta. U suprotnom, 
nadmetaće se za pozicije od 17. do 20. Aleksandar Karakašević (52. na svetskoj 
ranglisti) jeste junak utakmice s Poljacima. Doneo je dve pobede, u prvoj 
partiji protiv Danijela Gorka (100), i u četvrtoj, presudnoj, protiv najboljeg 
poljskog igrača Lucijana Blaščika (24).
Sve želje oba tima slila su se u taj četvrti meč: Blaščik je imao šansu da svom 
timu donese ukupnu pobedu od 3:1, a Karakašević je pošto poto hteo da izjednači 
na 2:2 i tako pruži šansu Slobodanu Grujiću (46) da u petom susretu dotuče 
protivnika (Gorak).
Blaščik je počeo silovito i za svega par minuta dobio prvi set (11:3). 
Karakašević je smogao snage da dobije dva "tvrda" seta i da čak u četvrtom 
povede sa 7:1. Izgledalo je da je poljski igrač sateran uza zid, ali on je dva 
puta "vaskrsao": prvo izjednačio na 8:8, pa na 8:10 spasao dve meč-lopte i ipak 
osvojio set (12:10). Obično u petom setu veće izglede ima igrač koji se 
"spasavao". Međutim, Karakašević je taktizirao samo u početku (3:3) a kada se 
odlepio na 10:4 sve je bilo jasno. Ostalo je da Grujić "overi" pobedu.
Naš najiskusniji igrač, klupski prvak Evrope s Genernom (Nemačka), prepustio je 
Gorku samo jedan set. Doduše, bilo je malo napeto u četvrtom setu kada je Gorak 
izjednačio na 10:10, ali dva brza poena su stavila tačku na utakmicu.
Poljaci su do vođstva od 2:1 došli posle Blaščikove pobede protiv Grujića (3:2) 
i Vang Zenga protiv Vukelića (3:0). I u susretu Blaščik - Grujić odlučivale su 
finese.
Stonoteniseri, četvrto kolo, Srbija - Poljska 3:2, Karakašević - Gorak 3:1 
(11:3, 12:10, 8:11, 11:3), Grujić - Blaščik 2:3 (11:9, 6:11, 7:11, 11:9, 9:11),
Vukelić - Vang Zeng Ji 0:3 (9:11, 5:11, 7:11), Karakašević - Blaščik 3:2 (3:11, 
11:9, 13:11, 10:12, 11:5), Grujić - Gorak 3:1 (13:11, 11:6, 9:11, 12:10).
Stonoteniserke, peto kolo, Srbija - Rumunija 1:3, Rečko Štef 1:3 (11:2, 3:11, 
5:11, 4:11), Plavšić - Dodean 0:3 (4:11, 8:11, 4:11), S. Erdelji - Samara 3:2 
(11:9, 13:11, 11:13, 7:11, 11:8), Plavšić - Štef 0:3 (7:11, 12:14, 6:11).