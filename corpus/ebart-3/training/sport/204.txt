> Izvor: ebart
> Datum: 
> Rubrika: sport
> Naslov: Korektor plavih odbojkaša Ivan Miljković o izazovima Svetskog kupa 
> Članak:

Korektor plavih odbojkaša Ivan Miljković o izazovima Svetskog kupa 

U početku vanserijski talenat, a sada jedan od nosećih stubova reprezentacije 
olimpijskih šampiona i Lubea iz Maćerate, Ivan Miljković, skupljenim iskustvom 
nadmašuje krštenicu. Pred nastupajuća iskušenja Svetskog kupa, na kome će plavi 
u Japanu od 16. do 30. novembra voditi bitku za jednu od tri olimpijske vize, 
precizno je analizirao predstojeću situaciju, podvlačeći prednosti, ali i mane 
plavih odbojkaša.
- Mi igrači najbolje znamo šta nas očekuje tamo u Japanu. Biće nam teško, 
pogotovo u početku. Nama protivnik i ne znači toliko, koliko smo mi sami sebi 
najveći rivali-konstatovao je Miljković. 
Da li se takva situacija može da se izbegne?
- Moguće je ako bismo smanjili broj grešaka koje pravimo u igri naročito onih 
"ličnih" kojima protivnicima poklanjamo poene. Ipak, svesni smo i toga da je u 
današnjoj odbojci nemoguće ne činiti greške.
Da li vas dodatno uznemiruje dužina turnira tokom kojeg će plavi za skoro isto 
toliko dana odigrati 11 utakmica?
- Dobro je što nas tri najopasnija rivala očekuju na kraju takmičenja (Brazil, 
Francuska i Italija), tako da ćemo imati vremena da se uigramo, sa bar na 
papiru, slabijim protivnicima. Takođe mislim da će predstojeći turnir biti 
uveliko neizvestan. Toliko da će o plasmanu odlučivati i set količnik.
Kako pored svega stići do olimpijske vize?
- Krenućemo od početka punom snagom.Naravno ne zavisi sve od nas samih, već i 
od sreće, pa i od rivala, koji su u igri protiv nas posebno motivisani- 
zaključuje plavi korektor Ivan Miljković.