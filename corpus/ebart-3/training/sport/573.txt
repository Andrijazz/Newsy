> Izvor: ebart
> Datum: 
> Rubrika: sport
> Naslov: FINALE KOŠARKAŠKOG "PLEJ-OFA"
> Članak:

FINALE KOŠARKAŠKOG "PLEJ-OFA"

Partizan MB - Hemofarm 104:89 (25:32, 21:16, 27:19, 31:22). - Treći meč 
prekosutra u Vršcu, Beograđanima potrebna još jedna pobeda

Ako se ispostavi da su Partizan i Hemofarm sinoć odigrali poslednju utakmicu u 
dvorani "Pionir" ove sezone, onda će ona ostati u pamćenju kao predstava 
dostojna da spusti zavesu na niz velikih nadmetanja u našem "hramu" košarke u 
proteklih deset meseci.
"Crno-beli" su pobedili sa za poen većom razlikom nego dva dana ranije - 104: 
89 (25:32, 21:16, 27:19, 31:22), ali pored jakog otpora Vrščana i nove odlične 
partije domaćih, 37-38 minuta rezultatske neizvesnosti i izuzetnog ambijenta sa 
konačno krcatim tribinama, nedostajao je samo šampionski pehar na kraju.
Partizan je poveo sa 2:0 i za četvrtu uzastopnu titulu nedostaje mu još samo 
jedna pobeda koju će tražiti u Vršcu, gde će se prekosutra igrati treći susret.
U drugoj utakmici finala "plej-ofa" gosti su dugo bili na nivou neverovatnih 93 
odsto šuta za tri poena iz svog trijumfa nad Dinamom u Moskvi kada su imali 12 
pogodaka iz 13 pokušaja što je rekord Ulebovog kupa. U prvih 17 minuta pogodili 
su čak osam od deset "trojki" i dva puta imali po deset poena prednosti. Da od 
takve inspiracije praktično nema odbrane videlo se po tome što kroz čitavu tu 
impozantnu seriju Partizan nije tražio nijedan "tajm aut", osim onog 20 sekundi 
pre kraja prve četvrtine koji je uzeo da bi pripremio poslednji napad.
Drugo poluvreme je donelo obrnutu situaciju: Partizan je pogodio deset od 14 
"trojki" pa je u tom elementu ukupno bio uspešniji od protavnika (59 prema 
55%). I u tom pogledu prednjačio je Dejan Milojević pogodivši sva tri svoja 
šuta sa udaljenosti veće od 6,25 metara.
Ono što su mu "trojke" donele, Hemofarm je proćerdao pre svega na liniji 
slobodnih bacanja, koja je šutirao isto kao za tri poena 55%. Vicešampion je 
promašio čak 16 od 36 "penala", od toga čak pet zaredom od šest koje su njegovi 
košarkaši šutirali zbog tri uzastopna Partizanova faula. To se dogodilo na 
"plus deset" za "crno-bele" u finišu, pa je Vrščane koštalo više od tehničke 
greške dosuđene treneru Lukajiću malo pre toga dok je na semaforu stajalo 84:79.
Samo sam pitao zašto je dosuđen faul, nisam opsovao, rekao je posle Željko 
Lukajić, trener Hemofarma u čijim redovima su dvocifren poenski učinak imala 
petorica igrača. Odigrali smo koliko nam je bilo dozvoljeno i koliko smo mogli. 
Ne bih da komentarišem sušenje dok ne pogledan snimak. Bili smo agresivniji 
nego u prvoj utakmici i kao trener mogu da budem zadovoljan. Broj grešaka smo 
sa 19 smanjili na sedam, u prvom poluvremenu imali samo dve. Odigrali smo na 
nivou finala, a sad nas čeka selidba u Vršac. Ovoga puta Partizan je osim na 
Milojeviću, koji je sa 35 koševa bio još efikasniji nego u nedelju i imao manje 
grešaka, počivao naročito na Šuputu i Amerikancu Stepu, kao i Samardžiskom. 
Makedonski centar je bio zaslužan što se nije osetio nedostatak većeg učinka 
Perovića, koji se kretao sa teškoćama zbog povrede u prvom susretu, "stegavši 
zube" za 21 minut na terenu. Iz drugog plana zablistao je i Veličković čijih je 
pet poena donelo 73:67 na kraju treće četvrtine.
Bila je ovo izvanredna utakmica pogotovu kada se uzme. u obzir važnost meča 
koja je pritiskala obe ekipe. Kada je Lukajić opravdano zadovoljan, mođete da 
mislite koliko sam tek onda ja. Vodimo sa 2:0, ali daleko od toga da je gotovo. 
Mi smo u psihološkoj prednosti, ali neće ona odlučiti. Zahvaljujem publici što 
je došla u ovolikom broju. I mi smo odigrali koliko nam je bilo dozvoljeno, ali 
ne bih da trošim energiju na reči jer imamo utakmice ispred sebe.
Dvorana: "Pionir". Gledalaca: 6.570. Sudije: Belošević (Beograd), Nešković 
(Kraljevo), Rutešić (Nikšić).
Partizan MB: Tripković 6 (dve "trojke"), Bogdanović 6 (2), Perović 7, Šuput 15 
(2), Samardžiski 8, Milojević 35 (3), Avdalović 5, Erden, Borovnjak, Veličković 
5 (1), Bakić, Step 17 (3). 
Hemofarm: Bogavac 26 (4), Bakić 3 (1), Rakić 7, Hukić 10 (2), Miking 5 (1), 
Popović 14, Vasiljević 10(1), Aleksić, Đikanović, Topić 14 (2), Borisov, 
Nikolić.