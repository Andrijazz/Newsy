> Izvor: matf
> Datum: 
> Rubrika: sport
> Naslov: ODREĐENI NOSIOCI ZA PREDSTOJEĆI "JU-ES OPEN" U NjUJORKU
> Članak:


Jelena Janković 19. "kosturašica", Novak Đoković kreće kao 20. favorit u 
Njujorku

ANA Ivanović je postavljena za 16. nosioca na "Ju-es openu". Posle trijumfa u 
Montrealu, najbolja srpska teniserka od sledećeg ponedeljka igra u Njujorku, a 
napredak na VTA listi doneo joj je i najbolju "startnu poziciju" na jednom 
grend slem turniru u karijeri.
Jelena Janković je 19. favorit u ženskoj, a Novak Đoković 20. nosilac u muškoj 
konkurenciji, što znači da bi na startu plava trojka trebalo da ima lakši žreb. 
Prvi nosilac kod dama je Francuskinja Ameli Morezmo, drugi Belgijanka Žistin 
Enan-Arden, a treći Ruskinja Marija Šarapova (Kim Klajsters je odustala zbog 
povrede). Kod muškaraca je najveći favorit Rože Federer, drugi nosilac je 
Španac Rafael Nadal, a treći Hrvat Ivan Ljubičić.
Od naših tenisera u glavnom žrebu igraće još Boris Pašanski, koji je eliminisan 
u drugom kolu ATP turnira u Nju Hejvenu (675.000 dolara) od Čileanca Masua sa 
6:4, 7:6, ali i Janko Tipsarević. U dublu, predstavljaće nas i Nenad Zimonjić.
Na startu kvalifikacija za "Ju-es open" uspešan je bio Viktor Troicki, koji je 
savladao Australijanca Buržoa sa 6:4, 7:6, dok je Anu Timotić u ženskoj 
konkurenciji eliminisala Belgijanka Flipkens - 3:6, 6:4, 6:1. Ilija Bozoljac je 
drugi najbolje rangiran teniser u kvalifikacijama, pa se očekuje da bez većih 
problema izbori plasman u glavni žreb.