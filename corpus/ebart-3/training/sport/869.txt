> Izvor: matf
> Datum: 
> Rubrika: sport
> Naslov: DRUGI MEČ TREĆEG VIKENDA SVETSKE LIGE ZA ODBOJKAŠE
> Članak:


Poljska - Srbija i Crna Gora 3:1 (25:23, 21:25, 25:18, 25:19)

Od izveštača "Žurnala"
LOĐ, 31. jula - Posle trijumfa u prvom meču u Lođu i na prethodne dve utakmice 
kod kuće, "plavi" odbojkaši su osetili "hladan tuš" i propustili veliku šansu 
da načine krupan korak ka finalnom turniru Svetske lige u Moskvi. Pobeda 
Poljaka 3:1 (25:23, 21:25, 25:18, 25:19) svakako će doći kao dobro otrežnjenje 
pred put u SAD na četvrti vikend Svetske lige.
Poljaci su napali servisom, "plavi" su bili u igri dok su imali dobar prijem 
servisa, tačnije u prva dva seta. Ipak, kasnije su podlegli atmosferi, a krivca 
ne bi trebalo tražiti u pojedincu, obzirom da je cela ekipa podbacila. Ipak, 
nije bilo ni realno očekivati četiri trijumfa za samo dve nedelje protiv tako 
jakog rivala kao što je tim Raula Lozana.
Goran Vujević je čestitao Poljskoj: 
- Poljaci su igrali mnogo bolje nego juče. Posle drugog seta, mi smo totalno 
ostali bez igre, načinili mnogo grešaka i pomogli Poljacima da dođu do 
trijumfa. Pohvalio bih i publiku, koja je bukvalno nosila vaše igrače do 
pobede. Naš najslabiji element bio je servis i to je umnogome uticalo na ishod 
meča.
Selektori obe reprezentacije Ljuba Travica i Raul Lozano imali su mnogo šta da 
kažu i jedan drugome i predstavnicima sedme sile.
Travica je prvi dobio reč:
- Svi komplimenti domaćinu, zaslužili su pobedu. Smatram da nivo igre nije bio 
zadovoljavajući, načinjeno je mnogo grešaka, naročito mog tima. U principu, to 
ne menja moju konstataciju da je Poljska zasluženo trijumfovala. Najveća 
razlika u igri dva tima predstavljao je servis. Imali smo mnogo problema na 
prijemu. Sa druge strane, Poljaci su sjajno servirali. Ključni momenat je bio u 
finišu prvog seta. Imali smo vođstvo od 22:19, i propustili važnu kontru. U 
poslednja dva seta viđena je ogromna razlika u igri dva.
Lozanu nije bilo pravo što naš selektor nije pohvalio kvalitet meča, pa je 
odmah stigao da odgovori:
- Bila je to sjajna utakmica! Mi smo mnogo unapredili igru u odnosu na 
prethodnu i smatram da nije samo servis presudio pobednika. Naš blok i prijem 
su takođe bili na visokom nivou. Kontrolisali smo igru i to je bio ključ 
pobede. Od prve lopte konačno smo zaigrali rasterećeno i hrabro. Smatram da je 
nivo igre u prvom setu bio fantastičan. U svakom slučaju bili smo i za nijansu 
srećniji i dobili smo ovaj meč. Servis i organizacija igre bili su naši 
najbolji.
Na pitanje poljskog novinara da li je Miljković podbacio, Travica je rekao:
- Svi smo živi ljudi, pa i Ivan Miljković. Svi imamo pravo da odigramo nešto 
lošije, ali ne bih se složio da je Ivanova igra uticala da izgubimo ovaj meč. 
Videli ste koliko je samo odbrana imao na ovom susretu, pa nije sve u napadu.
Zašto nije načinio još neke izmene, bilo je naredno pitanje upućeno našem 
selektoru:
- Janić je povređen, Mitrović realno nije u stanju da nam pomogne na prijemu 
servisa, elementu u kojem je trebalo da se unapredi igra. Ulazili su Stanković 
i Perić, pokušavali smo, ali nije sve ni u izmenama. Videli ste kako je Poljska 
prošla u našem subotnjem meču, a kolega Lozano promenio je ceo tim.
Na kraju, Poljake je zanimalo i šta Travica očekuje od raspleta u grupi.
- Sve tri ekipe, a tu naravno mislim i na Amerikance, imaju šansu da se 
plasiraju u Moskvu. Ipak, smatram da mi posle tri pobede protiv Poljske imamo 
realne izglede da sve rešimo u poslednjem kolu, na našem parket.
Dvorana: Mozir u Lođu. Gledalaca: 9,780. Sudije: Tufegdžijev (Bugarska) i Radi 
(Mađarska).
POLjSKA: Zagumni 1, Vinjarski, Sviderski 15, Kađevič 9, Plinjski 12, Ignačak, 
Murek 13, Žigadlo, Šimanjski, Gruška, Gžib. Selektor: Lozano.
SRBIJA I CRNA GORA: Petković 2, Miljković 14, Vujević 13, Boškan 11, Gerić 13, 
Bjelica 5, Roljić, Perić, Bojović, Mitrović, Stanković, Janić. Selektor: 
Travica.