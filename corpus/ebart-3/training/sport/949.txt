> Izvor: ebart
> Datum: 
> Rubrika: sport
> Naslov: Mladost veruje u novi uspeh, iako ulogu favorita sutra u Apatinu prepušta 
> Članak:

Mladost veruje u novi uspeh, iako ulogu favorita sutra u Apatinu prepušta 
Crvenoj zvezdi

APATIN - Nakon odlične igre i zaslužene pobede nad OFK Beogradom u osmini 
finala našeg najmasovnijeg takmičenja, fudbalere apatinske Mladosti očekuje 
novo iskušenje. U goste dolazi lider na tabeli, Crvena zvezda i već sada je 
izvesno da će stadion u SC "Rade Svilar" biti tesan da primi sve koji će doći 
da vide ovu utakmicu. Beograđani do sada još uvek nisu osetili gorčinu poraza, 
dok je Mladost ostvarila maksimalan bodovni učinak na domaćem terenu, što ovaj 
susret svrstava u derbi kola.
Trener Apatinaca, Petar Kurćubić, ističe da ga ohrabruje raspoloženje među 
igračima, ali ulogu favorita ipak prepušta gostima.
- Iluzorno bi bilo da pretimo aktuelnom državnom prvaku, koji zaslužuje respekt 
i pored nešto slabijih igara za koje ih prozivaju. Iako je Zvezda apsolutni 
favorit u ovoj utakmici, pokazali smo da možemo da se ravnopravno nosimo sa 
svakim protivnikom u domaćem prvenstvu. U ovom trenutku svaki rezultat sem 
poraza, za nas bi bio veliki uspeh, - ističe Kurćubić.
Dobri rezultati Mladosti iz kola u kolo privlače sve veći broj navijača, koji i 
ovoga puta očekuju nastavak uspešne serije.
- Pune tribine uvek motivišu igrače, a ja u njihovo ime jedimo mogu obećati da 
će maksimalnim zalaganjem pokušati da ostvare još jedan dobar rezultat. 
Neosporno je da smo do sada na našem terenu imali storocentni učinak, ali 
susret sa Crvenom zvezdom je nešto sasvim drugo. To nije strah od protivnika, 
već realnost koje moramo biti svesni, - smatra Kurćubić.
Bespoštednu borbu do poslednjeg atoma snage najavljuje i Igor Kozoš, jedan od 
najpouzdanijih igrača Mladosti u dosadašnjem delu prvenstva.
- Zvezda nam je stari dužnik i vreme je za revanš za njihove pobede u kupu i 
prvenstvu. Ne bojimo se odgovornosti u susretu sa velikim favoritom, jer nemamo 
šta da izgubimo. Nadam se da će stadion biti ispunjen do poslednjeg mesta. 
Ujedno obećavam da ćemo se svojski potruditi da ne izneverimo sve kojima je kub 
pri srcu, - poručuje Kozoš.
Početak je u 14 č, obezbeđen je direktan TV prenos, a za Mladost će nastupiti: 
Žakula, Desnica, Mojić, (Višinka), Smiljanić, Trnavac, Srđan Radosavljev, 
Stevanović, (Marinković), Trivunović, (Mišković), Sava Radosavljev, Kozoš, 
Drakulić.