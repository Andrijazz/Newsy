> Izvor: matf
> Datum: 
> Rubrika: sport
> Naslov: CRVENA ZVEZDA - RADNIČKI (O) 1:0 (0:0) 
> Članak:


"Crveno-beli" na najbolji način razbili sumnje da će prepustiti Obrenovčanima 
bodove, a Radničkom poraz bio dovoljan za opstanak i sačuvao obraz 

Kraj utakmice Crvena zvezda - Radnički (O) 1:0 (0:0) doneo je radost navijačima 
i igračima oba kluba. Domaći "crveno-beli" su na najbolji i najdirektniji način 
razbili sve sumnje da će Obrenovčanima prepustiti bodove koji bi im osigurali 
opstanak. S druge strane, Radnički je, uprkos porazu, sačuvao i obraz i 
prvoligaški status. 

Prethodnih 90 minuta nisu doneli mnogo lepog. Fudbaleri Crvene zvezde igrali su 
bezvoljno, bledo, ali, takođe, ni u jednom trenutku nisu "davali popust" 
gostima. Radnički se trudio, ali jasno je bilo da protiv sebe ima mnogo jaču 
ekipu. 

Šansi je bilo svega nekoliko, u prvom poluvremenu praktično nijedna. Jedini 
pogodak postigao je Dragan Mladenović odličnim šutom sa oko 20 metara sa desne 
strane. Golman gostiju Viborg Koceić, koji je pre, a i posle toga, zaustavio 
više udaraca ka golu, ovog puta nije mogao mnogo da učini - 1:0 za 
"crveno-bele" u 81. minutu. 

Pogotku su prethodile dve akcije vredne pažnje. U 60. minutu u šesnaestercu 
Crvene zvezde došlo je do kontakta između Vidića i Usenija. Useni je, međutim, 
desetak minuta ranije dobio žuti karton zbog simuliranja, pa možda sudija 
Rabrenović i zbog toga nije dosudio jedanaesterac. 

U 70. minutu Marković je lepo centrirao sa desne strane, ali je Pjanović sa oko 
12 metara šutirao pravo u golmana. Željeni stoti prvenstveni pogodak tako je za 
centarfora "crveno- belih" ostao neostvarena želja. Ni postignutih 99, naravno, 
nije za potcenjivanje. 

Stadion: Crvene zvezde. Gledalaca 1.500. Sudija: Nebojša Rabrenović 
(Podgorica). Strelac: 1:0 Mladenović (80). Žuti kartoni: Mileta, Useni, Bulić, 
Nikolić (Radnički). 

CRVENA ZVEZDA: Ranđelović -, Marković 6, Luković 6 (od 67. minuta Perović -), 
M. Dudić 6, Vidić 6, Mladenović 7, Milovanović 6 (od 76. Orahovac -), 
Krivokapić 6, Bošković 6, Pjanović 6, Jelić 6 (od 55. Mrđa -). 

RADNIČKI (O): Koceić 6, Joksimović 6, Mileta 6, Stojanović 6, Popović 6, Useni 
6, Veličković 6 (od 84. Obradović -), Tešić 6, Bulić 6, Nikolić 6 (od 61. Vitas 
-), Stojmirović 6. 