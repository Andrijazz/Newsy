> Izvor: matf
> Datum: 
> Rubrika: sport
> Naslov: PARTIZAN OVE NEDELjE ZAVRŠAVA NAJVEĆI DEO PRELAZNOG ROKA
> Članak:


Ugovori spremni za Babića, Emegharu, Brnovića i Petrovića, čekaju se povratnici 
Ilić i Ćirić. Duga i lista za odlaske

VRI u Humskoj kao u košnici. Početak nedelje, reklo bi se početak prelaznog 
roka u Partizanu. Baš kako je najavio direktor crno-belih Nenad Bjeković, u 
narednih sedam dana trebalo bi da se reši najveći deo dilema vezanih za sastav 
"parnog valjka" za narednu sezonu.
- Tokom ove nedelje bi trebalo da se završe pregovori za nekoliko igrača iz 
domaće lige, za koje očekujemo da će potpisati za Partizan - kaže Bjeković.
Čini se da je sve jasno što se tiče dolazaka. Kapiten Napretka iz Kruševca Ivan 
Babić želja je crno-belih i veliki su izgledi da će pojačati konkurenciju u 
zadnjoj liniji, a na mesto levog spoljnjeg stiže iz Teleoptika Nigerijac Ifeani 
Emeghara, koji će ugovor potpisati čim stigne sa odmora u domovini. 
Znatiželju navijača ovih dana najviše je zagolicalo koji će igrači iz Zete 
stići u Partizan. Duže vreme na "nišanu" su bili Nenad Brnović, Branimir 
Petrović i Miloš Marić, a kada se učinilo da su prva dvojica mnogo bliži 
Humskoj, Marić je zablistao na EP u Nemačkoj i pored naših velikana, podigao je 
na nogu i veliki deo Evrope. 
- Već je velika konkurencija na sredini terena, nema mesta za svu trojicu 
igrača - jasan je Bjeković. 
Kako stvari stoje, ipak su Brnović i Petrović za korak bliži Partizanu. Najveće 
nepoznanice vezane su za dva najzvučnija imena, Dragana Ćirića i Sašu Ilića. 
Dok Ilića ugovor veže na još godinu dana, ali ima ponudu Bešiktaša, Ćirić i 
dalje razmišlja gde bi rađe igrao, u zemlji ili inostranstvu.