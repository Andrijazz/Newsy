> Izvor: ebart
> Datum: 
> Rubrika: sport
> Naslov: Zvonimir Vukić: Pobegao sam iz Ukrajine zbog pogibeljne igre, a sad me sredili 
> Članak:

Zvonimir Vukić: Pobegao sam iz Ukrajine zbog pogibeljne igre, a sad me sredili 
Rusi

Najveće pojačanje Partizana u zimskom prelaznom roku Zvonimir Vukić moraće da 
pauzira naredna dva meseca zbog naprsnuća jedne od kostiju levog stopala na 
meču sa Uralom u Dubaiju. Tako je jedna utakmica prijateljskog karaktera 
pretvorila boravak crno-belih u Ujedinjenim Arapskim Emiratima u noćnu moru.
Ruski tim je igrao kao da je pitanje života i smrti, borbe za opstanak u ligi. 
Onesposobili su prvo mladog Milana Stančeskog, da bi se niz pogibeljnih 
startova okončao Vukićevim odlaskom u bolnicu. Sportski direktor Nenad Bjeković 
žali zbog trenutka kada je dao pristanak za odigravanje meča sa "kaubojima s 
divljeg istoka".
- Danima smo izbegavali da igramo sa Uralom, jer smo otprilike znali šta možemo 
da očekujemo od takvog protivnika. Bili smo pred izborom da se sastanemo s 
njima ili da ne igramo uopšte. Odlučili smo ipak da prihvatimo ponudu, pošto su 
lokalni klubovi na odmoru ili učestvuju u nacionalnom kupu - objašnjava 
Bjeković.
- Vukićev status se neće promeniti. Ostaje naš igrač i uz ekipu do odlaska u 
Beograd. Kad se vratimo kući, proći će dodatne preglede - dodao je.
Pokazujući rukom na gips, vezni igrač crno-belih otkriva zašto je letos od 
čelnika Šahtjora ultimativno zahtevao da promeni klub i fudbalsko podneblje.
- Čast izuzecima, ali tako se igra u Rusiji i Ukrajini. Tražio da napustim 
Šahtjor da mi se ne bi dogodilo ovo što me je zateklo na meču s ovim kaubojima 
iz Urala. Ovo mi je najteža povreda u karijeri. Ne razmišljam o Svetskom 
prvenstvu niti o prelasku u Olimpijakos - kaže Vukić.
Grci nisu odustali od transfera ni posle njegove teške povrede.
- Zovu me grčki novinari non-stop, čuo sam se i s Predragom Đorđevićem. 
Olimpijakos pregovara sa Šahtjorom, ali kako to obično biva kad je gazda Rinat 
Ahmetov u pitanju, uvek se traži milion više od ponuđenog.