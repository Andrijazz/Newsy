> Izvor: ebart
> Datum: 
> Rubrika: sport
> Naslov: Dejvid Bekam oglušio se o naređenje trenera Fabija Kapela
> Članak:

Dejvid Bekam oglušio se o naređenje trenera Fabija Kapela

Kad već nije uspeo Aleks Ferguson, onda će Dejvidu Bekamu "doći glave" supruga 
Viktorija. nekoliko dana pošto mu je izričito zabranila da se upozna sa svetski 
poznatim reperom "Snup Dogom", popularna Poš nagovorila je vezistu Real Madrida 
da otputuju u Rim na sinoćnje venčanje godine glumca Toma Kruza i Keti Holms.
Bekam je već nekoliko nedelja van terena zbog povrede kolena.
Međutim, sinoć je odigrana utakmica Primere između "kraljevskog kluba" i Rasing 
Santandera. Dan uoči utakmice trener Madriđana Fabio Kapelo, obavešten o 
namerama familije Bekam, rekao je:
- Dejvid je povređen i neće igrati. Međutim, ostaće u Madridu i treniraće.
Na konstataciju novinara da će je "nemoguća misija" propustiti ženidbu Toma 
Kruza, Kapelo je smireno odgovorio:
- To nije moj problem.
Bekam i Kapelo od početka saradnje nisu na istoj talasnoj dužini. Bivši kapiten 
engleske reprezentacije nije krio nezadovoljstvo podatkom da ga je italijanski 
stručnjak samo četiri puta ove sezone svrstao u startnu postavu.
Samo nekoliko minuta pošto je Kapelo na konferenciji "zapretio" Dejvidu, 
Bekamovi su sleteli u Rim.
Uzburkane strasti pokušao je da smiri portparol Reala koji je istakao da je 
Dejvid dobio dozvolu da na nekoliko sati ode do Italije, ali da se posle večere 
vrati kako bi izvršio snimanje povređenog kolena. Međutim, dobro obavešteni 
izvori tvrde da takva naredba nije stigla od Kapela.