> Izvor: matf
> Datum: 
> Rubrika: sport
> Naslov: Ćabi Alonso, fudbaler Liverpula, postigao gol sa 55,63 metra
> Članak:


Nije čudno što postižem ovakve pogotke, jer stalno ostajem posle treninga i 
vežbam dalekometne udarce - kaže ljubiomac 
navijača "crvenih" iz Liverpula

Malo je fudbalera na kugli zemaljskoj koji se mogu pohvaliti da su u jednoj 
godini dva puta postigli pogodak sa pedeset i više metara. Jedan od njih je 
prvotimac Liverpula Ćabi Alonso, koji je u sredu na prvenstvenom meču sa 
Njukaslom zadivio svet postigavši pogodak sa tačno 55,63 metara udaljenosti.
Ruku na srce golu za pamćenje kumovala je i trapava reakcija čuvara mreže 
"svraka" Stiva Harpera, koji se u grčevitoj borbi za stizanjem Alonsovog 
projektila u odsudnom trenutku okliznuo i na taj način omogućio vezisti 
Liverpula mesto u istoriji Premijer lige.
Upoređivajući gol protiv Lutona u FA Kupu s početka godine sa ovim protiv 
Njukasla, neumorni vezista nema dilemu koji je lepši i koji je ostavio veći 
utisak na navijače Liverpula.
- Siguran sam da je ovaj poslednji bolji i lepši - kaže Alonso i dodaje - 
Koliko se sećam lopta je pre ulaska u mrežu gola Lutona nekoliko puta 
odskočila, dok je hitac protiv Njukasla ušao pravo u gol Harpera. Da budem 
iskren nisam odmah pomislio da uputim loptu ka golu, već sam tražio slobodnog 
saigrača kako bi mu odigrao pas. Međutim, sudija je stajao tačno između mene i 
Džerarda pa sam posegao za alternativnim rešenjem koje je na kraju ispalo 
idealno. Ključna stvar je što se gostujući golman okliznuo, jer da nije bilo 
tako verovatno bi odbranio moj šut. U svakom slučaju, drago mi je kako se sve 
završilo.
Da ovakvi golovi istinskih bombardera kakav je Alonso nisu slučajnost potvrdio 
je i sam heroj nedelje u engleskom prvenstvu.
- Trpeo sam mnogo kritika zbog činjenice da vrlo često upućujem dalekometne 
hice tokom meča, ali malo ljudi zna da gotovo svakodnevno na treninzima 
uvežbavam šut sa distance pa je u neku ruku to postao moj zaštitni znak - kaže 
Bask koji je u ekipu Liverpula stigao 2004. godine iz Real Sosijedada za sumu 
od 16 miliona evra.
Svoje zadovoljstvo zbog pobede ali i čudesnog gola Alonsa nije mogao da sakrije 
ni trener Liverpula Rafa Benitez.
- Dugo sam čekao da Alonso prosledi loptu ka Džerardu i planirao sam da mu to 
zamerim prvom prilikom ali kada sam video da njegov šut ulazi u mrežu, samo sam 
uzviknu: Bravo, fantastičan gol! On je i ranije uspevao da postigne pogotke 
ovog tipa tako da nisam bio preterano iznenađen viđenim u sredu uveče, ali sam 
mu napomenuo da pažljivo bira momenat kada da ih izvede- rekao je Benitez.