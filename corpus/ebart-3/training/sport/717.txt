> Izvor: matf
> Datum: 
> Rubrika: sport
> Naslov: U finalne mečeve plej ofa po konferencijama plasirali se Sijetl, Denver i 
> Članak:

Pitsburg posle šokantne završnice u Indijanapolisu

Sijetl Sihouksi i Denver Bronkosi prvi su učesnici finala plej ofa u obe 
konferencije NFL nakon što su u subotu savladali Vašington Redskinse, odnosno 
Nju Ingland Petriotse. Pobedu Sihouksima donela je odlična odbrana protiv 
napada trčanjem Vašingtona. Klinton Portis zadržan je na svega 41 jard, dok je 
jedina svetla tačka bio hvatač Santana Mos sa 103 jarda i jednim tačdaunom. U 
ekipi Sijetla najbolju utakmicu sezone odigrao je hvatač Darel Džekson koji je 
zabeležio 143 jarda i jedan tačdaun. Vašington nije uspeo da iskoristi ni 
povredu prvog raning beka Sijetla Šona Aleksandra u prvoj četvrtini (potres 
mozga) zbog koje se nije vraćao na teren. S druge strane, Denver Bronkosi u 
potpunosti su iskoristili neverovatan broj grešaka aktuelnih šampiona, Nju 
Ingland Petriotsa. Odbrana gostiju uspešno je zaustavljala napade Denvera, koji 
su u prvoj četvrtini jedva uspevali da pređu na polovinu protivnika. U drugoj 
četvrtini zaustavljen je i napad Bronkosa na samo tri jarda od end zone. 
Međutim, na dva minuta pre kraja poluvremena najpre je raning bek Kevin Folk 
ispustio loptu na 39 jardi od svoje end zone da bi zatim sudije svirale sumnjiv 
prekršaj korner beka Asante Samjuela u end zoni i dale loptu Denveru na samo 
jard od end zone Petriotsa. Priliku je iskoristio raning bek Majk Anderson 
postigavši tačdaun trčanjem. Nakon ispucavanja kika loptu je ispustio i korner 
bek Elis Hobs. Ovaj poklon realizovao je šuter Denvera Ilam pogotkom sa 50 
jardi. Petriotsi su minut pre kraja trećeg dela došli u priliku da preokrenu 
rezultat. Međutim, pas Toma Brejdija ka Givensu za tačdaun presekao je korner 
bek čemp Bejli i vratio je pred end zonu Petriotsa trčanjem od 99 jardi. 
Egzekutor je ponovo bio Anderson. U poslednjem delu Vinatijeri je promašio fild 
gol a ubrzo nakon toga Troj Braun je ispustio loptu pri hvatanju panta na 15 
jardi od svoje end zone. Tačdaun Roda Smita rešio je pitanje pobednika. 
Kvoterbek Petriotsa Brejdi doživeo je prvi poraz nakon deset uzastopnih pobeda 
u plej ofu. Krilni hvatač Dion Brenč zabeležio je 153 jarda.
U trećoj utakmici vikenda Pitsburg Stilersi napravili su čudo savladavši 
favorizovane Indijanapolis Koltse na njihovom RCA domu. Gosti su potpuno 
iznenadili Koltse dobrom pas igrom i već u prvom napadu poveli tačdaunom Rendl 
Ela. Oni su postigli još jedan tačdaun u prvoj četvrtini tako da su na 
poluvreme otišli sa vođstvom od 14:3. Domaći su se probudili tek u poslednjoj 
četvrtini kada je rezultat smanjio tajt end Dalas Klark. Tračak nade za Koltse 
javio se i posle tačdauna raning beka Edgerina Džejmsa i pretvaranja za dva 
poena Redžija Vejna četiri i po minuta za 18:21. Kada je na minut i devet 
sekundi pre kraja loptu uzeo Pitsburg izgledalo je da je pobednik rešen ali je 
raning bek Džerom Betis ispustio loptu. Koltsi su u poslednjem napadu stigli na 
28 jardi od end zone gostiju. Ipak, šuter Majk Vanderjagt promašio je fild gold 
za izjednačenje sa 46 jardi.
Rezultati: Sijetl - Vašington 20:10, Denver - Nju Ingland 27:13, Indijanapolis 
- Pitsburg 18:21. SINOĆ: Čikago - Karolina.