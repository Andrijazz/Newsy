> Izvor: ebart
> Datum: 
> Rubrika: sport
> Naslov: Uoči poslednjeg vikenda takmičenja u Svetskoj ligi 
> Članak:

Uoči poslednjeg vikenda takmičenja u Svetskoj ligi 

Kada su prošle godine na startu Svetske lige, najbolji odbojkaši Srbije i Crne 
Gore poraženi dva puta na gostovanju Francuskoj, i u domaćoj javnosti i u 
taboru plavih loš početak sezone doživljen je isključivo kao posledica kratkih 
priprema i samim tim slabe forme. U nastavku takmičenja ispostavilo se da je 
problem slabijih partija reprezentacije ponajviše ležao u tom detalju. Plavi su 
na završnom turniru u Brazilu zauzeli treće mesto a finale im je izmaklo za 
samo dva poena. Na Svetskom prvenstvu, mesec i po kasnije, ispostavilo se, 
međutim, da Nikola Grbić i društvo nemaju više dovoljno energije da u finišu 
velikih turnira dostignu onaj nivo igre kojem prethodnih godina niko na planeti 
nije mogao da parira. U tom trenutku bilo je jasno da ekipa koja je osvojila 
gotovo sve što se moglo na međunarodnoj sceni, polako krenula silaznom putanjom 
- oni igrači koji su popeli na vrh, braća Grbić, Vujević i Mešter kuburili su, 
u sve kraćim intervalima, sa povredama. Miljković, Gerić, Boškan i Mijić bili 
su sve premoreniji od napornog takmičarskog tempa... Naravno, plavi se nisu 
predavali, igrali su pod inekcijama, nakon ubrzanih terapija ali to, ipak, nije 
više bio onako moćan tim kao par sezona ranije.
Ove godine, utisak je nakon deset utakmica u Svetskoj ligi, odbojkaška 
reprezentacija Srbije i Crne Gore pala je za još jedan stepenik kada je u 
pitanju njen potencijal, što je sasvim prirodan tok stvari. Bugari su to, u 
euforičnoj atmosferi dvorane u Varni, uz naklonost arbitara i sjajno vođstvo sa 
klupe, znali da iskoriste i dva puta savladaju olimpisjkog šampiona. Plavima 
se, međutim, ne može zameriti što posao nisu obavili onako kako su želeli a 
samokritičnst koju su ispoljili nakon svakog izgubljenog meča ove sezone mogla 
bi se objasniti isključivo kao emotivna reakcija.
Na ovakav zaključak upućuje i statistika Svetske lige nakon pet vikenda 
takmičenja. Pre četiri godine Vujević je, naime, bio najbolji server planete, 
Vanja Grbić i Gerić u samom vrhu - ove sezone nisu među prvih dvadeset u tom 
segmentu igre. Nikola Grbić je bio najuspešniji dizač - trenutno je po učinku 
na 15. mestu. Vasa Mijić je bio među najboljim primačima - nakon deset mečeva 
Svetske lige nije među prvih 20. Upravo u ovim segmentima igre inače, plavi su 
podbacili u svim mečevima protiv Bugara. 
Da li plava četa može sa takvom formom uspešno završiti posao u poslednja dva 
kola Svetske lige, u duelima sa Holandijom, ostaje da se vidi. Vukovićevoj 
ekipi treba samo jedna pobeda za plasman na finalni turnir u Madridu što, 
utisak, i nije mnogo težak zadatak. Koliki su dometi plavih na turniru u 
španskoj prestonici, međutim, mnogo je teže pretpostaviti. Rusija, Brazil i 
Italija su trenutno, sigurno, u mnogo boljoj formi. O glavnoj premiji (500.000 
dolara), sa aspekta trenutne forme, plavi ne bi smeli ni da pomišljaju, mada se 
situacija može popraviti do odlaska u Madrid. Čini se, ipak, da je ostalo 
suviše malo vremena da se stvari na tom planu radikalno izmene.