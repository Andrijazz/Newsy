> Izvor: matf
> Datum: 
> Rubrika: sport
> Naslov: KAKO SPREČITI DOPING U KONjIČKOM SPORTU
> Članak:


HIPODROMSKA HRONIKA

Na poslednjoj sednici Upravnog odbora KSS vodila se rasprava i o jednoj 
"eksplozivnoj" temi: doping kontroli. Sa razlogom i ozbiljnom zabrinutošću. 
Povod je sumorna konstatacija: u toku sezone na Beogradskom hipodromu utvrđeno 
je da je četiri grla trčalo zaraženo nedozvoljenim medikamentima! To je porazna 
činjenica, velika optužba odgovornih lica, pre svega trenera. Malo je verovatno 
da se desilo iz neznanja, više namerno da se ostvari rezultat, koji bi, 
kratkotrajno, godio sujeti pojedinih vlasnika, zadovoljio njihovu ambiciju da 
makar i na ovaj način u svojoj sredini se pohvale kako i oni imaju konje 
pobednike! Koliko upotreba nedozvoljenih lekova štetno utiče na zdravlje konja, 
kakve teške posledice ima na odgoj i unapređenje konjičkog sporta o tome 
prekršioci propisa očigledno nisu razmišljali.
Bolna je konstatacija predsednika D. Satarića: "Neki konji enormno trče! 
Poslednji trkački dan to najbolje pokazuje. Sem jedne, u svim ostalim trkama 
više grla svojim ponašanjem i izgledom slutilo je na nedozvoljenu upotrebnu 
lekova! U padoku su bili gola voda, posebno u poslednjoj trci". To nisu 
primetile dežurne sudije u padoku, nije video ni dežurni veterinar, treneri su 
se pravili "toše". Ceo lanac, svaki beoočuk u njemu zatajio je, ogrešio se o 
propise, ljudski zastranio.
Kratak, ali sugestivan izveštaj predsednika Veterinarske komisije prof. dr 
Dragiše Trailovića, otkrio je suštinu problema. Od 26 ispitanih konja, četiri 
je bilo pozitivno. Kod tri grla pronađeno je po jedno zabranjeno sredstvo, a 
kod jednog čak četiri zabranjene supstance! Doping kontrolom je obuhvaćen mali 
broj grla. U unutrašnjosti nije bilo kontrole ni na jednom hipodromu. Neophodno 
je preduzeti rigorozne mere i redovnim nadzorom obuhvatiti što veći broj konja, 
ne samo plasirane, već i one koji su "na bilo koji način ispoljili neočekivanu 
formu". Takvi slučajevi posebno se zapažaju u handikap trkama.
Ni drugim učesnicima u diskusiji nije bilo teško da se slože sa profesorom. Svi 
su se založili za striktne kaznene mere, posebno novčane i savesnu primenu 
postojećih propisa. Uspešna kontrola, i to na svim hipodromima u zemlji, 
zahteva i ozbiljna materijalna sredstva. Zato će se KSS obratiti Ministarstvu 
za poljoprivredu, šumarstvo i vodoprivredu i Agenciji za doping kontrolu radi 
stvaranja posebnog fonda. Taj fond ne bi trebalo shvatiti samo kao pomoć 
Savezu, već i obavezu države koju ima prema odgoju i unapređenju konjičkog 
konjarstva u celini. Uvozom grla problem se ne rešava. Bitan je odnos prema 
domaćem odgoju.
Naravno, briga o zdravlju konja je kompleksna i ne može se svesti samo na 
zabranu nedozvoljenih lekova. Beogradski Hipodrom je najbolji primer. Već je 
doživeo jednu zabranu zbog infekcija. Zbog loših staza česte su povrede konja. 
U štalskom krugu vlada pravi haos. Konji se ne vakcinišu na vreme. Sem malih 
izuzetaka, u nizu štala nedostaju odgovarajuće apoteke, uslovi su krajnje 
nehigijenski. Gomile đubriva prekrile su prihvatilište za kasače i njihov 
nedeljni boravak na Hipodromu.
Ovakvo ponašanje nikog ne opravdava. Propisi su jasni, tu i tamo možda po neka 
dopuna, strože mere, ali nužna je podela odgovornosti u njihovoj primeni i 
poštovanja. Radi regularnosti takmičenja, pre svega zdravlja i napretka domaćeg 
odgoja.