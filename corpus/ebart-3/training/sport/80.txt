> Izvor: ebart
> Datum: 
> Rubrika: sport
> Naslov: Formula 1: Velika nagrada San Marina na stazi u Imoli
> Članak:

Formula 1: Velika nagrada San Marina na stazi u Imoli

Iza Mihaela Šumahera, kroz cilj prošli Kimi Raikonen i Rubens Baričelo

Mihael Šumaher u Ferariju pobednik je Velike nagrade San Marina, vožene na 
stazi u Imoli. Drugo mesto zauzeo je Kimi Raikonen, a treći Rubens Baričelo. I 
pored porodične tragedije koja je zadesila porodicu Šumaher (smrt majke), i 
Mihael i Ralf su se pojavili na stazi, pokazujući da su vrhunski 
profesionalci.  
Trku za veliku nagradu San Marina poveo je Ralf, ispred brata Mihaela koji je 
zauzimao pol-poziciju posle jučerašnjeg zvaničnog treninga. Mlađi Šumaher bio 
je u vođstvo sve do 16. kruga, kada je otišao u boks na redovni servis. U 18. 
krugu i Mihael odlazi u boks, a vođstvo preuzima Raikonen. Finac odlazi na 
servis u 21. krugu i vraća se iza dva Ferarija. Posle obavljena dva 
zaustavljanja, u 39. krugu u vođstvu je aktuelni šampion sa 1,5 sekundi 
prednosti u odnosu na Raikonena.
Veliku borbu za treće mesto vodili su Ralf Šumaher, Rubens Baričelo i Dejvid 
Kultard. U 54. krugu Brazilac pretiče mlađeg Šumahera i kreće u lov za 
Raikonenom, koji je vozio na istrošenim pneumaticima. Finac polako smanjuje 
razliku u odnosu na Mihaela Šumahera. U poslednjem krugu Baričelo stiže na 
"rep" Meklarenu, ali ne uspeva da ga prestigne. Na kraju, zaslužena pobeda 
Ferarija koji polako počinje da se vraća posle lošeg starta šampionata.