> Izvor: ebart
> Datum: 
> Rubrika: sport
> Naslov: Počelo licitiranje ko će biti novi trener Crvene zvezde
> Članak:

Počelo licitiranje ko će biti novi trener Crvene zvezde

Golman Vladimir Stojković u Nantu, defanzivac Aleksandar Luković u Udinezeu, 
trener Valter Zenga na klupi katarskog Al Rajana, pet članova Upravnog odbora 
podnelo je ostavke usled nezadovoljstva zbog prodaje talentovanog čuvara mreže 
i imenovanja Nebojše Lekovića za novog generalnog sekretara, a na "Marakani" 
juče nije bilo "žive duše" da se obrati javnosti.
Predsednik "crveno-belih" Dragan Stojković trenutno se nalazi u Parizu, gde će 
večeras prisustvovati finalnom meču Lige šampiona, a gde je prema nezvaničnim 
informacijama sinoć trebalo da večera sa trenerom Arsenala Arsenom Vengerom i 
razgovara o Nikoli Žigiću. Sportski menadžer, Stevan Stojanović, u ponedeljak 
uveče boravio je u Italiji, gde je završavao transfer Lukovića, a juče ni traga 
ni glasa od njega. Portparol kluba, Milan Bošković, takođe se nalazi u Parizu, 
gde će za svoju medijsku kuću pratiti finale između Barselona i Arsenala...
Na "Marakani" smo juče jedino zatekli Nebojšu Lekovića, ali ni od njega nije 
bilo neke vajde. Novi generalni sekretar novinarima je saopštio da, zbog 
delikatne situacije u klubu, do kraja nedelje neće biti u mogućnosti da daje 
izjave.
Dakle, u Ljutice Bogdana 1a, juče se nije moglo ni naslutiti kakve će poslovne 
poteze klub povući narednih dana i ko će biti novi strateg "crveno-belih". 
Šuška se da bi naslednik Valtera Zenge mogao biti Italijan Alberto Zakeroni, 
Francuz Luis Fernandez, pa čak i Ilija Petković...