> Izvor: matf
> Datum: 
> Rubrika: sport
> Naslov: komentar
> Članak:


Branislav Parović urednik sporta

Može li Crvena zvezda da izbegne pad na vetrenjače iz Ajndhovena čije latice 
opasno prete da samelju crveno-bele nade o plasmanu u Ligu šampiona? 
Može, i to ne zato što je lopta okrugla, pa dok ona skakuće traje i nada i tome 
sličnih tra-la-la trenerskih doskočica, nego zato što Zvezda ima tim koji je u 
avgustovskim okršajima sposoban da PSV eliminiše - loptom, nogom i glavom. 
Odmah, večeras treba uhvatiti vetar za Ligu šampiona!
Ova ekipa iz Ajndhovena je bleda senka PSV-a sa Kežmanom, Robenom i Romedalom. 
Kroz obrtna vrata na stadionu "Filips" prošlo je deset igrača od kojih su zbog 
vraćanja oštrine napadačkom vrhu dovedeni Sibon, Heselink i Koku.
Kad Gus Hidink ovom "Filipsovom" fudbalskom modelu pronađe željenu frekvenciju 
mogao bi na njemu da čuje "Đurđevdan"!
Kristalno je jasno, Holanđani će večeras u Beogradu igrati sa ciljem da kupe 
vreme - dve nedelje za iscrtavanje linija tima evropskim markerom. To im se ne 
sme dozvoliti. Crveno-beli moraju biti mladalački odvažni, svesni da imaju 
protivnika krupnih slova, iza čijeg imena će još dve-tri nedelje stajati 
upitnik kao simbol nedovoljno poznate veličine tima.
Na prepunom ovalu "Marakane", na travi i iznad nje, večeras će biti energije 
kao u TE "Obrenovac". Samo da klupa crveno-belih ne bude dispečerski centar 
restriktivnog opredeljenja.