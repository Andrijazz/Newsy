> Izvor: ebart
> Datum: 
> Rubrika: sport
> Naslov: Teniski turnir u Vimbldonu
> Članak:

Teniski turnir u Vimbldonu

Zimonjić i Knoul plasirali se u finale 

Ruskinja Marija Šarapova sa tek napunjenih 17 godina trijumfovala je na 
najjačem, najvećem i najprestižnijem teniskom turniru. U finalu Vimbldona 
ubedljivo je savladala dvostruku pobednicu Serenu Vilijams - 6:1, 6:4.
Mlada Ruskinja, koju po lepoti porede sa Anom Kurnjikovom, u londonsko 
predgrađe je i došla sa jednom željom - da se popne na pobedničko postolje.
- Presrećna sam, ovo je fantastičan osećaj - rekla je u dahu mlada šampionka na 
nikad posećenijoj pres konfereciji. - Zahvaljujem se mojim roditeljima, 
treneru, Sereni, publici... Pa i ova londonska kiša će mi ostati u najlepšoj 
uspomeni.
Za nas takođe stižu sjajne vesti iz kišom zalivenog Londona. Selektor-igrač 
našeg Devis kup tima Nenad Zimonjić, zajedno za partnerom iz Austrije Julianom 
Knoulom, plasirao se u finale parova. Oni su savladali kombinaciju Nouls 
(Bahami)/ Nestor (Kanada) - 6:2, 3:6, 6:3, 6:7 (7:9), 6:3. Meč je počeo u 
petak, ali je zbog kiše prekinut kod rezultata 1:1 u setovima i 3:2 za "naše". 
U nastavku usledila je dobra igra Zimonjića i Knoula i, uz još jedan prekid, 
najzad trijumf. U finalu ih očekuju prvi nosioci, Šveđanin Jonas Bjorkman i 
Australijanac Tod Vudbridž.
U juniorskoj konkurenciji Ana Ivanović je postigla, takođe, sjajan uspeh 
plasmanom u finale. U polufinalnom meču, koji je počeo u petak, ali je bio 
prekinut zbog kiše kod rezultata 1:1 u setovima, protiv Beloruskinje Viktorije 
Azarenko. U trećem setu, odigranom u subotu, posle velike i neizvesne borbe 
slavila je naša talentovana teniserka - 6:0, 1:6, 12:10.
I u konkurenciji juniora Viktor Troicki sa partnerom Haseom iz Holandije stigao 
je do finala, pobedom nad parom Žustel/Bubka - 6:3, 6:3.
U polufinalnim mečevima muškog singla, branilac titule Švajcarac Federer je 
lako došao do pobede u meču sa Francuzom Grožanom. Rezultat - 6:2, 6:3, 7:6 
(8:6). U drugom polufinalnom meču Rodik je savladao Hrvata Ančića - 6:4, 4:6, 
7:5, 7:5. Pobednici danas igraju za trofej.