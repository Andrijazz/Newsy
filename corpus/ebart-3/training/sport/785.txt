> Izvor: matf
> Datum: 
> Rubrika: sport
> Naslov: PARTIZAN ŽELI DA OSVOJI F8 GUDJIR LIGE
> Članak:


Poštujemo svakog rivala i svako takmičenje, zato i idemo da se borimo za prvi 
trofej u sezoni - kaže trener Vujošević

ŠAMPION države je furiozno počeo Superligu pobedom protiv Mornara (96:68) i još 
u petak uveče najavio da je jedini favorit za prvo mesto u grupi A domaće elite.
Crno-beli su odmah posle potopa barske košarkaške barke počeli pripreme za 
fajnal-ejt u Sarajevu. Beograđani putuju u Sarajevo kao lider regularnog dela 
lige, ali i sa još svežim sećanjima na prošlogodišnje finale iz "Pionira", kada 
su izgubili od Hemofarma.
Trener Duško Vujošević je protiv Mornara dobro odmorio kapitena Milojevića. 
Šansu je dao njegovom prirodnom košarkaškom nasledniku Novici Veličkoviću, koji 
je, uz asistenciju Koste Perovića, pokazao kakva je budućnost tog dela 
Partizanovog tima.
- Ovo je samo početak Superlige. Pokazali smo kako se igra agresivna odbrana 
punih 20 minuta. Za nas tek dolaze velika iskušenja. Već smo počeli pripreme za 
fajnal-ejt u Sarajevu, gde želimo da pokažemo zašto smo bili najbolji tim u 
regularnom delu sezone - kaže Veličković.
Crno-beli su prošle godine u finalu poklekli protiv Hemofarma, a sada za 
plasman u finalni meč imaju poseban motiv: nagradu Gudjir lige od 40.000 evra.
- Trebalo bi prvo da preskočimo Zadar. Dobili smo ih oba puta u sezoni. Ako i 
sada slavimo, najverovatnije ćemo naleteti na Cibonu. Put do uspeha nije ni 
malo lak. Poštujemo svakog rivala i svako takmičenje, zato i idemo u Sarajevo 
da se borimo za prvi trofej u sezoni - naglašava Duško Vujošević.