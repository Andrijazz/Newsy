> Izvor: ebart
> Datum: 
> Rubrika: sport
> Naslov: Objavljene najnovije liste WTA i ATP trke
> Članak:

Objavljene najnovije liste WTA i ATP trke

tenis

Iznenađujući trijumf u finalu Rolan Garosa omogućio je Argentincu Gastonu 
Gaudiju, koji nije bio postavljen za nosioca, skok za istoriju na 
novoobjavljenoj listi ATP trke. Gaudio je napravio neverovatan napredak od 31. 
pozicije i sada zauzima odlično četvrto mesto, što je njegov najbolji rejting u 
karijeri. 
Zanimljivo je da je Argentinac, osim prve Gren slem titule omogućio sebi i 
napredak na ATP listi, na kojoj i zvanično od juče drži 10. poziciju sa 1.705 
bodova, što je za čak 34 mesta bolji plasman od onog koji je imao pre starta 
turnira u Parizu. Uprkos porazu u finalu i Gaudiov zemljak Giljermo Koria uspeo 
je da zabeleži pomak za jednu poziciju u ATP trci, što ga sada svrstava odmah 
iza vodećeg Rožea Federera. U konkurenciji dama takođe su najveći skok 
zabeležile finalistkinje Rolan Garosa - Anastazija Miškina je sa petog mesta, 
stigla do druge pozicije, dok je Elena Dementieva posle boravka na 10. poziciji 
pre dve nedelje načinila napredak od četiri stepenice. Mesta među deset 
najboljih na svetu dokopala se i polufinalistkinja u Parizu Paola Suarez, kao i 
Ruskinja Svetlana Kuznjecova. 
Konačno posle nekoliko sezona boravka pri vrhu liste najboljih teniserki sveta, 
Serena Vilijams pala je van "top 10" i bar narednih sedam dana zauzimaće 11. 
mesto. Najbolja teniserka Srbije i Crne Gore je i dalje Jelena Dokić, koja je 
plasirana poziciju niže u odnosu na pre dve nedelje, pa je sada na 24. mestu sa 
1.144 bodova, dok je Jelena Janković i posle turnira u Parizu ostala na 53. 
poziciji WTA liste sa ukupno osvojenih 633 poena. 

ATP TRKA
  1. (1) Rože Federer (Švajcarska) 501 
  2. (3) Giljermo Koria (Argentina) 448 
  3. (2) Karlos Moja (Španija) 384 
  4. (34) Gaston Gaudio (Argentina) 285 
  5. (5) Marat Safin (Rusija) 281 
  6. (4) Endi Rodik (SAD) 274 
  7. (7) Tim Henman (V. Britanija) 268 
  8. (10) David Nalbandian (Argentina) 252 
  9. (6) Lejton Hjuit (Australija) 246 
10. (8) Dominik Hrbati (Slovačka) 182 

WTA LISTA
  1. (1) Žastin Enan Arden (Belgija) 5.791
  2. (2) Kim Klajsters (Belgija) 5.069
  3. (5) Anastazija Miškina (Rusija) 3.816
  4. (3) Ameli Morezmo (Francuska) 3.502
  5. (4) Lindzi Devenport (SAD) 3.080
  6. (10) Elena Dementieva (Rusija) 3.038
  7. (6) Dženifer Kaprijati (SAD) 2.887
  8. (9) Venus Vilijams (SAD) 2.406
  9. (14) Paola Suarez (Argentina) 2.081 
10. (11) Svetlana Kuznjecova (Rusija) 2.069
