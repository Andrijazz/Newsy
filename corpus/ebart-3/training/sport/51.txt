> Izvor: matf
> Datum: 
> Rubrika: sport
> Naslov: AS ostaje as i kad ga mnogi otpišu, kad se posle prisilne dvogodišnje pauze, 
> Članak:

kao što se to desilo Dragutinu Topiću, vrati na velika vrata takmičenja. Na 
Balkanskom prvenstvu u Atini preskočio je iz prvog pokušaja 2,30 metra, zaradio 
za najbolji rezultat 2.750 evra i "jednim metkom" pogodio tri norme. Sad ima 
vizu za Svetsko dvoransko prvenstvo u Birmingemu (14-16. mart), ali je možda 
još važnije što se izborio za mesta na SP, avgusta u Parizu i Olimpijske igre u 
Atini, gde je postavljena "A" norma od 2,27 metra.
- Topić je odskočio ne samo rezultatom, nego i verom u svoje psihičke i fizičke 
mogućnosti - naglašava savezni kapiten Dejan Nikolić. - Zahvaljujući velikom 
iskustvu, uspeo je da prebrodi sve što ga je pratilo u dve godine pauze, a sad 
mirno može da nastavi da radi. 
Naš skakač je iz prvog pokušaja ostvario 2,15, iz drugog 2,22 i 2,26, a kad je 
preleteo 2,30 metra, ispraznio se i više nije ni želeo ni mogao da iskušava 
sreću. Po pravilu vezanom za najbolje, ali i one koje uhvate u nedozvoljenim 
radnjama, morao je na doping-kontrolu, što je posle takvog rezultata možda 
najmanje važno. Drugo mesto pripalo je Rumunu Vasilakiju sa skromnih 2,24 metra.
Zlatne medalje za plave osvojili su još Dragan Perić, hitnuvši kuglu 19,77 
metara i Miroslav Novaković na 60 metara prepone u vremenu 7,85 sekundi. Raduje 
i novi juniorski rekord Milana Jotanovića, čija je kugla odletela 17,03 metra.
- Ovo je jedan od naših uspešnijih dvoranskih nastupa na balkanijadama i pored 
loših uslova za rad, pogotovo u tehničkim disciplinama - podseća Nikolić. - 
Perić je ostvario najbolji rezultat posle 2001. godine, a sa trenerom 
Tomasovićem je hteo samo da proveri efekte priprema. Bio je to najbolji način 
da utvrdi kako reaguje i fizički i psihički u ovom trenutku. 
Perić za ovu godinu nije "planirao dvoranu", tako da su preksinoć za Birmingem 
prijavljeni samo Topić i Novaković. Pre toga će naš najbolji skakač imati probu 
danas na mitingu u Atini, gde bi trebalo da se pojave i neka zvučna imena.