> Izvor: matf
> Datum: 
> Rubrika: sport
> Naslov: Selektor Ilija Petković objavio spisak
> Članak:


"Očekivao sam da ću iznenaditi javnost sa bar dva imena, ali nisam uspeo"

 Selektor fudbalske reprezentacije Srbije i Crne Gore Ilija Petković objavio je 
juče spisak igrača na koje računa u utakmici sa San Marinom (subota, 20.30, u 
Sarvelju), prvoj u kvalifikacijama za Svetsko prvenstvo u Nemačkoj 2006. Ako 
ima iznenađenja na Petkovićevoj listi, to su jedino Partizanov bek Milivoje 
Ćirković, koji se prošle nedelje vratio na teren posle povrede, i golman 
Železnika Oliver Kovačević, debitant u zvaničnim mečevima plavih.
- Očekivao sam da ću vas iznenaditi sa bar dva imena, ali vidim da ste vi već 
sve pogodili - obratio se selektor novinarima. 

- Zbog povreda nisam pozvao Ilića iz Partizana, Ljuboju iz Pari Sen Žermena, 
Predraga Đorđevića i malog Marića iz Olimpijakosa. Nije bilo potrebe da ih 
proveravamo jer nisu igrali ni za svoje klubove. Ćirković je pozitivan momak, 
takav model će nam biti potreban u kvalifikacijama, možda i neće igrati sve 
vreme, ali zaslužio je da ga uzdignemo i fizički i psihički - objasnio je 
Petković i zašto sada nije pozvao Bojana Nezirija iz ukrajinskog 
Metalurga.         
- Razmišljao sam mnogo o njemu, pogledajte u mojoj svesci koliko... Ovaj ciklus 
biće dug i naporan put na kojem svi igrači moraju da se potvrde jer sada nas 
interesuje samo rezultat. Ne može se zadržavati onaj koji ne ostvaruje ono što 
se od njega očekuje, i zato su svi pod lupom. Nećemo nijednog fudbalera 
izostaviti ako zasluži poziv, isto je i sa Dišljenkovićem, a što se tiče 
ostalih - na startnoj su poziciji, pa ko voli, nek izvoli - kategoričan je 
selektor plavih, koji je oprezan pred utakmicu sa San Marinom u Sarvelju. 
- Nemamo dovoljno podataka o njima - u aprilu su pobedili Lihtejnštajn 2:1, a i 
to smo skinuli sa sajta. Ose su nas već ujedale, na "malim" mečevima smo padali 
i treba da se dobro pripremimo za San Marino. Za mene je to meč od velike 
važnosti jer moramo dobro početi kvalifikacije, ali ne treba da se misli 
negativno,  sigurno nećemo igrati kao ranije - tvrdi Petković i dodaje: 
- Stručni štab upozoriće igrače putem kaseta, na kojima smo izdvojili loše 
nastupe. U Sloveniji mi se dopala igra, ali to ništa ne znači, iako iz takve 
igre proizlazi rezultat koji je sada primaran. Možda će se neko smejati, kao 
San Marino... Ali, ne daj Bože, da bude iznenađenja, koja se sada stalno 
dešavaju. Nije me uhvatila panika, ali da ne bude posle "išli smo grlom u 
jagode" - završio je selektor plavih, koji sutra u 13 časova u hotelu 
"Jugoslavija" očekuje reprezentativce. 
Prvi trening imaće već danas u 18 časova u "Zemunelu".U četvrtak putuju u San 
Marino.