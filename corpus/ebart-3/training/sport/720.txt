> Izvor: ebart
> Datum: 
> Rubrika: sport
> Naslov: Sa priprema Crvene zvezde na Kipru  
> Članak:

Sa priprema Crvene zvezde na Kipru  

Fudbaleri Crvene zvezde su i trećeg dana boravaka u Aja Napi nastavili sa 
predviđenim radom i treninzima po ranije utvrđenom rasporedu - dva puta dnevno, 
a akcenat je, naravno, i dalje na sticanju snage i kondicije za nastavak 
sezone. 
Izabranici Valtera Zenge trebalo je danas da, prijateljskim mečom protiv 
poljske Krakovije, uđu u fazu uigravanja. Međutim, poljski prvoligaš je bio 
prinuđen da otkaže ovaj test-meč, tako da će crveno-beli, ukoliko sve bude išlo 
po planu, prvi "kontrolni" zadatak imati sutra, protiv bugarskog Liteksa, ekipe 
koju sa klupe vodi nekadašnji trener Crvene zvezde Ljupko Petrović. U prvoj 
proveri na pripremama u Aja Napi, šef Zvezdine struke Valter Zenga će, ipak, 
moći da računa na kapitena Nenada Kovačevića, koji je u utorak na treningu 
zaradio, kako je kasnije utvrđeno lakšu, povredu kolena leve noge. Vezista 
crveno-belih je trenirao juče slabijim intenzitetom.