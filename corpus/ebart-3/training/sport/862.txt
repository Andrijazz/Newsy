> Izvor: ebart
> Datum: 
> Rubrika: sport
> Naslov: Vaterpolisti u poslednjem kolu bolji od Grčke 
> Članak:

Vaterpolisti u poslednjem kolu bolji od Grčke 

Plavi se sa pet ubedljivih pobeda plasirali na finalni turnir Svetske lige. 
Šapićeva "petarda"

Vaterpolisti Srbije i Crne Gore bez poraza su završili takmičenje na 
polufinalnom turniru Svetske lige u španskom gradiću Portugaleteu. Plavi su za 
kraj pobedili Grke sa 13:7, domaćine velikog finala koje se od 2. do 6. avgusta 
igra u Atini. Pored SCG i Grčke, za nagradu od 100.000 dolara boriće se i 
reprezentacija Španije koja je u odlučujućem meču bila bolja od Hrvatske - 10:8.

Trener Dejan Udovičić posebno može da bude zadovoljan igrom sa vaterpolistom 
više, u kojoj su plavi bili gotovo nepogrešivi - 8:7.
- Malo smo se ispraznili protiv Hrvata, gde smo odigrali preko očekivanja. Grci 
su umrtvili igru, a kada smo uhvatili ritam, sve je bilo gotovo. Zadovoljan sam 
jer su Grci školovan, odličan tim - rekao je Dejan Udovičić.
Slobodan Nikić je odlično obavljao svoj posao na poziciji centra i čak šest 
puta je dobijao isključenje. Grci su gajili nade do poslednjeg dela u koji su 
ušli sa minusom od dva gola - 7:5. Četiri minuta pre kraja još je bilo 9:7, a 
onda su pojačali Šapić, Vujasinović i Savić, koji su postigli četiri gola za 
ubedljivu pobedu.
- Okrećemo se narednom cilju, a to je finale u Atini. Siguran sam da ćemo se 
kvalitetno pripremiti i da ćemo se za prvo mesto boriti sa Špancima - dodao je 
igrač utakmice Aleksandar Šapić, koji je postigao pet golova.
Kapiten Vladimir Vujasinović je ocenio čitav tok turnira.
- Najvažnije je da sve ide prema planu. Forma je u usponu, što se dobro videlo 
protiv Grka koje smo dobili sa pola snage. Mislim da smo svih pet mečeva 
odigrali bez oscilacija i velikog broja grešaka, što ohrabruje pred odlazak u 
Atinu - poručio je Vujasinović.