> Izvor: matf
> Datum: 
> Rubrika: sport
> Naslov: Danas prestaje da postoji FSSCG, srpski savez na početku bez selektora, boje 
> Članak:

dresova i tima

Fudbalski savezi Srbije i Crne Gore danas će se i zvanično razdružiti. Kako je 
predsednik FSS Zvezdan Terzić još ranije najavio, na Vidovdan zvanično prestaje 
da postoji FSSCG, čije će ingerencije u evropskim i svetskim forumima preuzeti 
srpski savez, dok će crnogorski sa Dejanom Savićevićem na čelu potražiti prijem 
u UEFA i FIFA. Igrači iz obe republike sami će se u budućnosti izjasniti da li 
žele da nose dres jedne ili druge države.
Fudbalska reprezentacija Srbije imaće debi 16. avgusta protiv selekcije Češke u 
Pragu. Zanimljivo je da je selekcija najboljih fudbalera Kraljevine Jugoslavije 
28. avgusta 1920. godine u Antverpenu odigrala prvu zvaničnu utakmicu baš sa 
Čehoslovačkom i izgubila sa 7:0. Posle Drugog svetskog rata, tadašnja 
komunistička Jugoslavija odigrala je prvi meč sa Česima i pobedila sa 2:0.
Prvi čovek Fudbalskog saveza Srbije Zvezdan Terzić najavio je promenu boje 
dresova nacionalnog tima. Nakon što Ministarstvo sporta i Vlada Srbije odobre 
taj predlog, sportisti će u svim međunarodnim takmičenjima nositi crvene 
dresove i slušati himnu "Bože pravde".
Prvi zadatak rukovodstva FSS je da izabere selektora reprezentacije. Među 
najozbiljnijim kandidatima za mesto prvog trenera Srbije jesu Bora Milutinović, 
Ratomir Dujković i Milorad Kosanović. Novi selektor moraće da stvori kult 
reprezentacije i poštovanja prema nacionalnom grbu i dresu, te uspostavi 
kriterijume novih vrednosti.
Premijeru u evropskim takmičenjima fudbalska selekcija Srbije imaće u 
septembru, kada startuju kvalifikacije za Evropsko prvenstvo, koje će 2008. 
godine biti održano u Švajcarskoj i Austriji. Terzić je naglasio da je odlazak 
na EP prioritet za državu Srbiju, a taj podvig neće biti nimalo lako ostvariti, 
s obzirom na to da su protivnici naše selekcije Portugal, Poljska, Belgija, 
Finska, Azerbejdžan, Jermenija i Kazahstan.
Poslednjih dana određeni krugovi bliski najvećim srpskim klubovima Crvenoj 
zvezdi i Partizanu najavili su zahtev za ponovno održavanje izbora za Fudbalski 
savez Srbije, pošto nisu zadovoljni raspodelom funkcija, ali i radom 
predsednika Zvezdana Terzića. Ipak, kako stvari sada stoje, do izbora neće doći 
sve do 2009. godine. Određene strukture iz bivšeg FSSCG preći će u nadležnost 
FSS, a to se najviše odnosi na međunarodne komisije, koje imaju odlične veze sa 
UEFA i FIFA, dok će ostali ostati bez posla, ili će otići u penziju.
Fudbaleri iz Srbije i Crne Gore imaće pravo da odluče za koju će reprezentaciju 
igrati u budućnosti. Jedini fudbaler oko koga bi mogla da se povede polemika 
između dva saveza jeste Mirko Vučinić. On bi, prema nekim nagoveštajima, mogao 
da zaigra za Srbiju, mada je mnogo verovatnija opcija da sačeka debi Crne Gore 
na međunarodnoj sceni. Od Srba, želju da zaigra za samostalnu Crnu Goru izrazio 
je rođeni Kragujevčanin Danko Lazović.
Pored tema vezanih za reprezentaciju, akutni problem Srbije je i domaće 
prvenstvo. Zvezdan Terzić je tokom cele prošle godine vodio kampanju po 
fudbalskim centrima Srbije, pa se ovih dana može saznati da bi moglo da dođe do 
reorganizacije domaće lige. Naime, Premijer liga sa 12 klubova mogla bi da bude 
proširena za još četiri ekipe, pošto su Napredak iz Kruševca, Spartak iz 
Subotice, kao i niški i kragujevački Radnički, spremni da uđu u elitno društvo. 
U bliskoj budućnosti planirana je i revitalizacija centara poput Novog Pazara, 
Pirota i Užica, sve u cilju debeogradizacije Prve lige.