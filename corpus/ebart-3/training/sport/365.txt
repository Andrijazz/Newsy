> Izvor: ebart
> Datum: 
> Rubrika: sport
> Naslov: olimpijski teleks
> Članak:

olimpijski teleks

Premijer Grčke Kostas Karamanlis razgledao je u utorak uveče obnovljeni 
Olimpijski sportski kompleks u Atini (OAKA) i potom izjavio da će Letnje 
olimpijske igre biti "izuzetne". Novinari su udaljeni iz premijerove pratnje 
pre no što je ušao na glavni stadion, jer se tamo postavlja scena za svečano 
otvaranje Igara 13. avgusta, a izgled scene i program ceremonije su zvanična 
tajna iako su detalji prošle nedelje procureli u britansku štampu. 
"Grčka i mi, Grci, kroz deset dana šaljemo u ceo svet svoju poruku mira i 
bratstva, nadmetanja i saradnje, humanosti i kulture, poruku o sposobnosti naše 
zemlje i naroda u novoj epoh - rekao je Karamanlis, istakavši da su "olimpijski 
objekti Atine i ostalih pet gradova spremni da dočekaju, ugoste i usluže 
članove olimpijske porodice - sportiste, novinare i gledaoce iz svih zemalja 
sveta" i ukazao da su Grci "zajedničkim snagama organizovali izvrsne Igre u 
uslovima najveće bezbednosti". 
Novinarima nije bio dopušten ulazak ni u prostor plivališta jer ga je policija 
pregledala i zatvorila za sve do početka Igara, ali je dopustila Karamanlisu i 
pratnji da prođu kroz njega. Među novinama Olimpijskog kompleksa, izgrađenog 
pre dve decenije, iz temelja renoviranog za četvrt milijarde evra, su 
novoizgrađeno natkriveno šetalište i veliki dekorativni bazeni, drvoredi i 
izloženi ostaci antičkog rimskog vodovoda. Vlada Grčke je juče još jednom 
razmotrila mere bezbednosti pripremljene za Igre, a predviđeno je da Karamanlis 
uz počasti rezervisane za šefa države dočeka predsednika Međunarodnog 
olimpijskog komiteta Žaka Roga. Grčka vlada je najavila da će premijer danas 
uputiti proglas svim zemljama i narodima sveta o značenju i značaju olimpijskog 
duha i predstojećih Igara u Atini. Beta