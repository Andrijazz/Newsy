> Izvor: matf
> Datum: 
> Rubrika: sport
> Naslov: Vanja Udovičić, naš reprezentativac i jedan od najboljih vaterpolista u sastavu 
> Članak:

Jadrana, ekipe koja je u četvrtak odbranila titulu šampiona SCG, kaže da je 
toliko zadovoljan svojim klubom da uopšte nije opterećen odlaskom "preko 
granice":
- Normalno je da svako od nas razmišlja o inostranstvu, ali meni to nije 
prioritet. U potpunosti sam zadovoljan Jadranom i imam mnogo poverenja u taj 
klub. Mnogo mi je bolje nego u Partizanu, pogotovo što se zna da su svi koji su 
otišli iz Partizana bili, u stvari, oterani. Jadran je u samom vrhu evropskog 
vaterpola i verujem da ćemo sledeće sezone biti još bolji - ističe Udovičić u 
izjavi za Glas.
Vanja kaže da se dobro snašao za dve godine koje je proveo u Herceg Novom, ali 
ipak kaže da ništa ne može da zameni rodni grad:
- Nedostaje mi Beograd, kao što svakome nedostaje rodni grad kada ode iz njega. 
Ponekad me uhvati nostalgija, ali ne pada mi toliko teško, zato što su me ovde 
u Jadranu jako lepo prihvatili. Mnoge stvari moram da žrtvujem zato što sam 
ovde već dve godine, naročito trpi moje studiranje, ali ne odustajem od visokog 
obrazovanja, hoću da završim fakultet.
I pored svih obaveza u klubu i reprezentaciji, Udovičić je uspeo da stigne do 
četvrte godine na Fakultetu organizacionih nauka, uz veliku podršku ljudi sa 
fakulteta.
- Samo preko leta mogu da polažem ispite. Mnogo mi znači pomoć dekana i svih 
ljudi sa fakulteta koji su pokazali razumevanje za mene. Bez njihove pomoći 
sigurno ne bih mogao sve to da postignem - zaključuje Udovičić.