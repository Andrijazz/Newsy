> Izvor: matf
> Datum: 
> Rubrika: sport
> Naslov: Pobede Nju Džersija i Sijetla, Klipersi opet poraženi u produžetku
> Članak:


Nju Džersi Netsi, zasad najlošiji napadački tim lige (ušli u meč sa prosekom od 
81,7 postignutih poena), nisu mogli poželeti adekvatnijeg rivala od Atlanta 
Hoksa, sastava sa najgorom odbranom (primaju 102,3 poena). Svih 12 Netsa 
upisalo se u listu strelaca, a među rezervistima je u prvi plan iskočio Nenad 
Krstić, koji je na ovom susretu pokazao izuzetnu produktivnost. Za 20 minuta 
bivši centar Partizana ubacio je 15 poena (šut iz igre 9-5, penali 6-5) i 
postavio rekord svoje NBA karijere. Na prethodnih 10 nastupa Krstić je postigao 
ukupno 21 koš za 72 minuta.
Sijetl Supersoniks održali su korak na čelu tabele sa San Antonio Sparsima 
(skor 15-3), pošto su i posle okršaja sa Portlandom održali nedodirljivost 
njihove Ki Arene (9-0). Vladimir Radmanović je sa 17 poena postignutih u prvom 
poluvremenu pomogao ekipi da premosti period u kom dobro čuvani Rej Alen nije 
mogao da dođe do izražaja. Igra reprezentativca SCG nije bila svedena samo na 
šut, briljirao je i u ostalim aspektima - skoku, asistencijama, ukradenim 
loptama.
- Imamo mnogo odličnih igrača, samo treba da shvatimo ko je te večeri 
raspoložen i "hranimo" ga loptama. Večeras sam to bio ja - izjavio je 
Radmanović, koji je prethodne večeri debitovao u ulozi pozorišnog glumca - u 
predstavi "Krcko oraščić" u izvođenju Pacifik Nortvest baleta, on je igrao dedu 
Droselmajera!