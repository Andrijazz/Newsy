> Izvor: matf
> Datum: 
> Rubrika: sport
> Naslov: Selektor Okuka i mladi reprezentativci SCG uvereni da će Hrvatska pasti u 
> Članak:

subotu na "Marakani" u prvom meču baraža za EP (20.00) 

Prva utakmica baraža za EP između mladih reprezentacija SCG i Hrvatske, koja se 
igra u subotu (20.00, TV Pink) na beogradskoj "Marakani", izazvala je ogromno 
interesovanje domaće javnosti. Plavi klinci se nadaju da će imati veliku 
podršku sa tribina i obećavaju da će se potruditi da na teren istrče hladnih 
glava, jer bi smirenost trebalo da bude odlučujući faktor u ovom duelu.
- U Novom Sadu akcenat smo stavili na upoznavanje sa reprezentacijom Hrvatske, 
ali i na to da igrači zadrže neophodnu koncentraciju uprkos velikoj medijskoj 
pažnji. Reprezentacije su sličnih kvaliteta, ali mislim da smo mi za nijansu 
jači i na tome gradim svoj optimizam. Daj bože da napravimo rezultat koji će 
nam omogućiti miran revanš u Zagrebu, ali podsećam da nas očekuje dva puta po 
90 teških minuta - rekao je selektor Dragan Okuka, i "priznao" da ima "problem" 
koga da stavi u tim:
- Prvi put nam je na okupu zaista najjači sastav, a ja zbog toga još imam 
trilemu. Dosta sam razgovarao sa igračima i vidim da su i oni svesni da sve 
treba staviti u službu kolektiva. Hrvatska reprezentacija igra veoma tvrdo, 
teško daje, ali i prima golove. Međutim, nećemo se prilagođavati njima nego 
ćemo se truditi da nametnemo svoj tempo. Hrvate moramo da poštujemo, ali daleko 
od toga da moramo i da strepimo. Imamo ono šta oni nemaju, a to su igrači koji 
su navikli na velike utakmice i veliku odgovornost.
Kapiten plavih Danko Lazović izrazio je zadovoljstvo zbog velike pažnje medija:
- Poslednji put nas je pratilo ovoliko novinara pre godinu i po dana na Paliću, 
pred odlazak na EP u Nemačkoj. O motivima ne treba pričati, jer oni ne mogu da 
budu veći od toga što je protivnik Hrvatska i što se borimo za plasman na EP. 
Na teren moramo da istrčimo hladne glave i da pokušamo da ne primimo gol. 
Raduje nas interesovanje publike, a bilo bi veoma lepo da se i mi poput "A" 
selekcije nađemo na velikom takmičenju sledeće godine.
On je dodao da je na ovakvim mečevima presudna želja.
- U ovakvim utakmicama ne pobeđuje onaj ko je bolji, nego onaj ko više želi 
trijumf. Nas nekoliko igrali smo protiv Hrvatske u Nemačkoj i znamo da se ne 
može dati 100 odsto mogućnosti, nego je potrebno još više. Bilo je lepo kada 
smo se posle pobede radovali u Nemačkoj i nadam se da ćemo se tako osećati i 
posle ovog baraža.
Lazović je ponovio da uloga favorita pripada selekciji Hrvatske, koja je 
kvalifikacije završila na prvom mestu u svojoj grupi.
- U pitanju je odličan tim u kom nema mnogo igrača iz prethodne generacije. 
Međutim, i mi imamo kvaliteta. Možda smo čak i bolji pojedinačno, ali to treba 
dokazati na "Marakani".
Centarfor Milan Purović je apelovao na navijače da se uzdrže od incidenata:
- Videli smo kako je UEFA kaznila naš savez zbog dešavanja na meču sa BiH. 
Zvezda je zbog kazne igrala protiv Bazela pred praznim tribinama i grdno sam se 
osećao tada. Zbog toga se nadam da će "Marakana" biti puna, ali da neće biti 
nikakvih problema.
Inače, UEFA je ovaj susret proglasila utakmicom visokog rizika, zbog čega će na 
"Marakani" biti prisutan specijalni posmatrač Belgijanac Fernand Mese. Za meč 
sa Hrvatskom štampano je 40.787 ulaznica, a do juče je prodato oko pola.