> Izvor: ebart
> Datum: 
> Rubrika: sport
> Naslov: Fudbaleri večeras protiv Tunisa
> Članak:

Fudbaleri večeras protiv Tunisa

Ne možemo ispraviti ružnu sliku onoga što nam se desilo na Olimpijadi

Verovatno da niko u Olimpijskom selu, gde su smešteni brojni sportisti iz svih 
zemalja, ne čeka povratak kući kao fudbaleri Srbije i Crne Gore. Posle blamaže 
na premijeri sa Argentinom (0:6), pa nastavka sa Australijom (1:5) u drugom 
kolu, plave danas očekuje poslednji meč u Patri, sa selekcijom Tunisa (19.30 - 
TV). 

Utakmica koja ne znači ništa, na sreću, biće poslednja izabranicima selektora 
Vladimira Petrovića. Baš po zaslugama i prikazanoj igri u Grčkoj.
- Jedva čekam da se vratim kući. Znam da i ako pobedimo Tunis sa 20:0 nećemo 
ispraviti ružnu sliku onoga što nam se desilo u dosadašnja dva duela - kaže 
Andrija Delibašić, kapiten naše reprezentacije. 
Đorđe Jokić je trebalo da bude neprelazni bedem plave odbrane, kao i na 
Evropskom prvenstvu za mlade, ali na Olimpijadi nije ni senka nemačkih igara.
- I protiv Australije smo se nadali najboljem, želeli i hteli sve najbolje, pa 
u na kraju svi videli kako je ispalo.
Petrović danas neće moći da računa na Igora Matića, koji ima dva žuta kartona, 
na njegovom mestu će zaigrati Miloš Krasić, dok će novo lice u timu biti 
Branimir Petrović, član Partizana.
Sastav: Milojević, Neziri, Baša, Jokić, Lazarević, Biševac, Lovre, Petrović, 
Vukčević, Krasić, Delibašić.