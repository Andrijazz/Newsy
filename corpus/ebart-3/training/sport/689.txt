> Izvor: matf
> Datum: 
> Rubrika: sport
> Naslov: Ferguson oduševljen oproštajem od Džordža Besta
> Članak:


Ser Aleks Ferguson ne krije oduševljenje zbog načina na koji su navijači 
Mančester junajteda, ali i igrači, pre i za vreme meča sa VBA u Karling kupu, 
odali poslednju počast preminulom Džordžu Bestu. Legenda sa "Old Traforda" je 
ispraćen pesmom, zatim minutom ćutanja, a skoro 50.000 navijača je u rukama 
držalo postere sa njegovim likom.
Ferguson je posebno bio impresioniran činjenicom što je baš Kristijan Ronaldo, 
koji na dresu nosi nekadašnji broj Besta, postigao prvi gol:
- Bilo je fantastično. Naši navijači su se odužili kako treba, a i klub je sve 
to organizovao na specijalan način. Od početka do kraja, sve je bilo 
fantastično - blistao je menadžer "đavola".
U neviđenoj atmosferi, ispunjenoj jakim emocijama na sećanje Besta, Mančester 
junajted je rutinski savladao VBA (3:1).
- U subotu protiv Portsmuta očekujem nešto slično. Štaviše, smatram da će 
navijači na stadionu tako snažno aplaudirati kako nikad niko nije doživeo u 
svom životu - ubeđen je Ferguson.