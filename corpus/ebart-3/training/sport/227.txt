> Izvor: ebart
> Datum: 
> Rubrika: sport
> Naslov: ITALIJANSKA KOŠARKAŠKA BAJKA MILOŠA VUJANIĆA RASPALILA MAŠTU NJUJORKA
> Članak:

ITALIJANSKA KOŠARKAŠKA BAJKA MILOŠA VUJANIĆA RASPALILA MAŠTU NJUJORKA

Neću u Ameriku do kraja sezone, ne pada mi na pamet da gledam NBA utakmice kao 
neki naši igrači - kaže plejmejker Skipera 

FENOMEN, tasmanijski đavo, ubica... Nadimci iz mašte italijanskih medija, koji 
objedinjuju otisak košarkaške čizme Miloša Vujanića posle samo dva meseca u 
bolonjskom Skiperu.
- Prijaju mi nadimci, svaki put neki novi i svi su zanimljivi - kaže plejmejker 
lidera Palakanestra, kome je čestitao i Leri Bird lično. - Posle meča sa 
Benetonom videli smo se na minut. 
Bolonja je kroz istoriju bogata košarkaška trpeza za Srbe, od Đorđevića, 
Savića, Danilovića, Jarića...
- Jedini grad u Italiji u kom košarka pobeđuje fudbal. Šteta je samo što ove 
godine nema onog rivaliteta sa Kinderom. Imam utisak kao da ovde živim mnogo 
duže od dva meseca. Nemam previše vremena za izlaske, treninzi dvaput dnevno, 
utakmice svaki treći dan. Živim u samom centru grada i kada sam u Bolonji 
uopšte ne koristim automobil. 
Ubistvene igre u Skiperu oživele su i želje ranjenog NJujorka da već tokom 
tekuće sezone ukrcaju Miloša na prekookeanski let.
- Nema šanse, bar do kraja ove sezone. Nedavno su me posetili skauti Niksa. 
Idem sigurno u NJujork na desetak dana kada završim sve obaveze sa Skiperom, 
ali još ne znam da li ću odigrati Letnju ligu.
Dok naši talenti popunjavaju ona krajnja mesta na NBA klupi, Vujanić zavodi 
Italiju...
- Odluka da ne idem direktno iz Partizana u Ameriku apsolutno je pametna. Ne 
pada mi na pamet da gledam NBA utakmice, kao neki naši igrači. Nisam ja za 
klupu. Mnogo je bolje ovako, a kada dođe vreme, posetiću Ameriku pod mojim 
uslovima.
Da se vratimo na Skiper.
- Zadovoljila bi me titula prvaka Italije i plasman u drugi krug Evrolige. 
Fajnal--for je ekstra dobitak, jer u našoj grupi su sve sami prvaci Evrope.
Mnogi su zabrinuti za sudbinu plavih, ali ne i "fenomen".
- Iskreno, mislim da ne treba brinuti za reprezentaciju. Ne može zlatna medalja 
svaki put. Objektivno, nismo ni mogli do vrha u Švedskoj. Samo da se ne ponovi 
onakva predigra i neće biti problema. U kompletnom sastavu, idemo na olimpijski 
vrh.
Srpska klupska košarka s nostalgijom pominje dane Miloša Vujanića, ali emocija 
nije obostrana.
- Trenutno ne osećam neku nostalgiju. Možda zbog velikih obaveza, a i stalno 
imam naše goste. Sad su me posetili sestra i njen dečko. Dolazim za Novu 
godinu, da vidim šta sam propustio...