> Izvor: matf
> Datum: 
> Rubrika: sport
> Naslov: Posle više od dve godine pauze, nekada najbolja teniserka sveta Martina Hingis 
> Članak:

najavila je povratak na teren i nastup na jednom od VTA turnira.
Švajcarkinja koja se poslednji put takmičila još na jesen 2002. godine, 
učestvovaće na turniru u tajlandskom letovalištu Pataji, koji počinje 31. 
januara i igra se za nagradni fond od 170.000 dolara. Razlog za Martinino 
"povlačenje iz penzije" je humanitarne prirode, s obzirom da sav prihod sa 
turnira ide Fondu za pomoć zlostavljanim ženama i deci, beskućnicima i 
bolesnicima:
- Moj nastup na Tajlandu je prilika da pomognem deci koja su bolesna i bez 
roditelja. Želim da ta deca budu srećna i da im se vrati osmeh na lice - rekla 
je Martina Hingis.
Švajcarska teniserka je imala 22 godine kada se povukla od aktivnog igranja 
posle operacije oba članka. Tokom uspešne karijere osvojila je ukupno 76 
pojedinačnih i dubl titula i bila najmlađi "svetski reket broj jedan" u 
istoriji sa svega 16 godina i šest meseci. Hingis je imenovana ambasadorom 
dobre volje Svetske zdravstvene organizacije, a 2000. godine pokrenula je 
kampanju "Meč poen protiv polija".
Martina će zimske pripreme, pre odlaska u Pataju, obaviti u paru sa našom Anom 
Ivanović, nagovestio je menadžer švajcarske teniserke. 