> Izvor: ebart
> Datum: 
> Rubrika: sport
> Naslov: ODBOJKAŠICE U IŠČEKIVANJU SUTRAŠNJEG STARTA NA EVROPSKOM PRVENSTVU
> Članak:

ODBOJKAŠICE U IŠČEKIVANJU SUTRAŠNJEG STARTA NA EVROPSKOM PRVENSTVU

Dobro je što se odmah sastajemo sa najvećim favoritom i taj duel iščekujemo sa 
velikim nestrpljenjem - kaže Mira Golubović, kapiten plavih dama

ANKARA će u narednih deset dana biti "druga kuća" plavim odbojkašicama. Naše 
gracije na mreži juče su, preko Istanbula, stigle u prestonicu Turske, koja je 
od sutra do 28. septembra, zajedno sa Antalijom, poprište 23. završne smotre 
najboljih 12 reprezentacija na Starom kontinentu. Izabranice Zorana Terzića već 
na startu u subotu od 15.30 časova očekuje najteži mogući rival, trostruki 
zaredom šampion Rusija.
- Dobro je što se odmah sastajemo sa najvećim favoritom i taj duel iščekujemo 
sa velikim nestrpljenjem. Ruskinje su, verovatno, najjača selekcija na EP, ali 
imaju valjda i one slabih tačaka. Mi, s druge strane, jedva čekamo da šampionat 
krene, nemamo šta da izgubimo, a na želju i svežinu mogle bismo mnogo da 
dobijemo. Uzdamo se u individualni i kolektivni kvalitet koji posedujemo i 
rasterećenost što se plasmana tiče - prenosi raspoloženje u plavom taboru iz 
hotela "Dede" kapiten Mira Golubović. 
Raspored takmičenja, inače, ide naruku našim damama, o čemu svedoče i reči 
selektora Zorana Terzića:
- Da smo ga sami sastavljali, ne bi mnogo toga menjali. Kada je o Ruskinjama 
reč, naš cilj nije da ih pobedimo, već da damo svoj maksimum, pa ako nam se 
uopšte i ukaže prilika da eventualno priredimo iznenađenje...
Posle Ruskinja, na suprotnoj strani mreže će se naći domaćin Turska (nedelja, 
18.00), Nemačka (ponedeljak, 15.30), pa posle dana pauze Rumunija (sreda, 
13.00) i Slovačka (četvrtak, 15.30). U grupi u Antaliji igraće: Bugarska, 
Češka, Poljska, Ukrajina, Holandija i Italija.
Na kraju prve faze takmičenja dve poslednjeplasirane ekipe vratiće se kući, 
treća i četvrta razigravaće za plasman od petog do osmog mesta, a prve dve će u 
borbu za medalje.
- Očekujem da prođemo prvi krug i da se borimo od petog do osmog mesta. O svemu 
preko toga ne smemo ni da razmišljamo, jer se graniči sa podvigom - poručila je 
iz Ankare Vesna Tomašević.