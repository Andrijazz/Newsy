> Izvor: ebart
> Datum: 
> Rubrika: sport
> Naslov: Napadači prolećni adut Partizana 
> Članak:

Napadači prolećni adut Partizana 

Lazović: Ne obećavam golove. Nije bitno ko trese mreže, važno je da pobeđujemo 
Radonjić: Mislim da još nismo pokazali koliko vredimo zajedno. 
Tu su još Veselinović i Boja, biće golova

Partizan u subotu od duela sa Habitfarmom kreće da brani titulu - sa tri boda 
manjka u odnosu na večitog rivala i čak sa 35 golova manje kada su u pitanju 
"ubice golmana". U Humskoj su uvideli gde škripi pa su odlučili da pojačaju 
napadački red. Titula stiže sa pobedama, a za pobede su potrebni golovi. Danko 
Lazović se vratio da prekine golgeterski post, ali je povredio zglob samo par 
dana pred nastavak prvenstva.

- Srećom, nije ništa strašno - kaže Lazović. - Trenirao sam juče, idem na 
terapije i biću spreman za nastavak prvenstva. Jesam se uplašio posle povrede 
na treningu, razmišljao kako smo veliki maler jer je Vukić već van stroja, ali 
kada sam došao kući video sam da mogu da stanem na nogu, da se oslonim. Znao 
sam da nije ništa ozbiljno.
Vratili ste se u Partizan zbog titule i golova?
- Ne obećavam golove, ali borbu za titulu svakako. Nije bitno ko trese mreže, 
važno je da pobeđujemo. Crvena zvezda je mnogo puta osvajala trofeje pobedama 
od 1:0, ne bih imao ništa protiv da ovog puta to mi učinimo. Vratio sam se zato 
što volim Partizan, zato što u njegovom dresu dajem 110 posto svojih 
mogućnosti. Želim da pomognem u osvajanju titule, kasnije ne bih imao ništa 
protiv da u crno-belom dresu pokušam da izborim Ligu šampiona. Ako Reber računa 
na mene za subotu istrčaću na teren, mala bol me neće sprečiti u tome. Nisam se 
vratio posle dve i po godine da lenčarim, nego da igram. 
Sa priprema su stizale vesti da se dobro slažete sa Radonjićem?
- Rano je pričati o tome. Radonjić je najbolji strelac Partizana i to dovoljno 
govori o njegovim kvalitetima. A sad, da li će da daje golove on, ja, ili neko 
treći, sasvim mi je svejedno. Bitno je da  pobeđujemo, ali se i nadam da ćemo 
biti efikasniji nego što smo bili.  
Srđan Radonjić može da odahne jer će ovog proleća sa Lazovićem podeliti teret 
koji je jesenas nosio sam. 
- Danko je veliko pojačanje, i ne treba mnogo da pričamo o njegovim 
kvalitetima. Dobro funkcionišemo, videlo se to u Dubaiju, ali mislim da još 
nismo pokazali ni 50 posto koliko vredimo zajedno. Tu su još Veselinović i 
Boja, biće golova.
Da li vas plaši podatak da ste kao najbolji strelac Partizana postigli "samo" 
deset golova, naspram 45 koliko su postigli Žigić, Purović, Janković i 
novajlije u Zvezdi, Đokić i Milijaš? 
- Večiti rival je, za razliku od nas, doveo i neke igrače koji se još nisu 
izborili za status standardnog, a mi smo u prelaznom roku dobili ono što nam je 
nedostajalo. Istina je da nas je povreda Vukića poremetila. Velika je šteta 
zbog njega, ali će se i on vratiti na vreme, da zajedno proslavimo novu titulu. 
Hoće li pitanje novog prvaka odlučiti međusobni duel u Humskoj, ili nešto 
drugo? 
- Ne verujem da će samo večiti derbi odlučivati o tituli. Ima još kvalitetnih 
ekipa u prvenstvu koje mogu da se suprotstave i nama i Zvezdi, ali je činjenica 
da je došlo vreme da pobedimo u večitom derbiju. Sve ćemo učiniti da tako i 
bude - kaže Radonjić.