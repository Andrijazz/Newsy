> Izvor: ebart
> Datum: 
> Rubrika: sport
> Naslov: Odbojkaška reprezentacija Srbije i Crne Gore poražena u drugom meču sa Bugarskom
> Članak:

Odbojkaška reprezentacija Srbije i Crne Gore poražena u drugom meču sa Bugarskom

I drugog vikenda takmičenja u Svetskoj ligi, odbojkaška reprezentacija SCG 
ostvarila je polovičan uspeh - plavi sinoć u podgiričkoj Morači protiv 
Bugarske, nisu bili srećni kao u petak u Pioniru. I drugi susret sa 
izabranicima Milorada Kijca, aktuelni olimpijski i evropski prvaci odigrali su 
u promenljivom ritmu, uz mnogo grešaka i slab blok. Silno motivisana gostujuća 
selekcija, takvu igru plavih nije propustila da kazni kao pre dva dana u 
Beogradu - posle 113 minuta efektivne igre u pet setova, teren su pognute glave 
napustili domaći odbojkaši. 
Nakon teško i srećno osvojenog prvog seta, plavi su ušli u dobar ritam i poveli 
sa 20:15 u drugom periodu. Neshvatljivom serijom grešaka domaćin je tada, 
međutim, dozvolio protivniku da se vrati u igru, izjednači na 21. poenu, a onda 
i dobije set. U trećem periodu prave borbe nije ni bilo, jer su Bugari poveli 
na startu sa 3:7, a zatim rutinirano, uglavnom zahvaljujući slavnom bloku, 
održavali stečenu prednost. Uz dosta sreće, domaćin se izborio za taj-trejk - 
pošto su Bugari ispustili meč loptu kod rezultata 23:24, plavi su vezali tri 
poena i dobili set. U  poslednjem petom periodu, međutim, na terenu je 
postojala samo jedna ekipa, o čemu dovoljno govori rezultat. Fantastičnu igru u 
taj-brejku prikazao je Plamen Konstantinov, koji je od 15 poena svoje ekipe 
zabeležio čak sedam. 
- Propustili smo šansu kod vođstva 1:0 u setovima i 20:15 u drugom periodu da 
lako rešimo ovaj meč u svoju korist. U tim trenucima odigrali smo prilično 
neozbiljno i to nam se osvetilo, a ujedno i iskomplikovalo situaciju u nastavku 
takmičenja u Svetskoj ligi - prokomentarisao je nakon utakmice selektor plavih 
Veselin Vuković.