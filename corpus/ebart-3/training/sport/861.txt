> Izvor: ebart
> Datum: 
> Rubrika: sport
> Naslov: EVROPSKO PRVENSTVO ZA MLADE KOŠARKAŠE U IZMIRU
> Članak:

EVROPSKO PRVENSTVO ZA MLADE KOŠARKAŠE U IZMIRU

U polufinalu SCG - Italija 89:83 na dva produžetka

Naša mlada košarkaška reprezentacija je u finalu Devetog evropskog prvenstva u 
Izmiru. U polufinalu je savladana Italija na dva produžetka 89:83, a protivnik 
za zlato biće bolji iz sinoćnjeg duela između domaćina Turske i Slovenije.
"Plavi" danas u 19.30 časova biju bitku da ponove uspeh generacije koja se s 
najsjanijim odličjem vratila iz Palerma pre osam godina. Predvodili su je Igor 
Rakočević, Ratko Vrada, Milan Dozet, Jovo Stanojević, Dejan Milojević...
Meč protiv Italijana je bio kakav i dolikuje borbi za finale, da pozavide i 
seniorske reprezentacije. Naš krilni centar Maraš je dva puta bio u situacijama 
od kojih zastaje dah i saigračina i protivniku. Prvi put je iz ćoška uputio šut 
za tri poena kojim su naši mogli da pobede i bez produžetka, ali su Italijani 
odahnuli.
U produžetku su naši bili kao sapeti. Činilo se da "male boginje" neće moći da 
se preleže u tih pet minuta i da će "azure" srljanje naših da odvede u finale. 
Nekoliko sekunda pre kraja Maraš se našao na istom mestu kao i pred istek 40 
minuta. Nije imao izbora nego da šutira za "trojku", jer je prednost Italije 
bila tolika. Ovoga puta Italijani su ostali skamenjeni. 
Taj pogodak je naše dozvao pameti da umire igru u drugom produžetku. Razigrao 
se Mijatović, koji je u prvom produžetku najviše navodio vodu na italijanskzu 
vodenicu. Ključnu loptu protivniku je ukrao Jereminov.     
SCG: Dragićević 6, Tepić 14, Bakić, Veličković, Labović, Mijatović 21, 
Jeremonov, Rakić 3, Peković 23, Paunić 2, Dragović 11, Maraš 9. Selektor: 
Nikolić.
ITALIJA: Pjaca 4, Kavaljaro, Skarponi, Đerđati, Kukarolo 2, Antonuti 22, Vitali 
20, Kanavezi 6, Kimenti 2, Datome 6, Saketi 7, Lehtaler 14. Selektor: 
Sakripanti.