> Izvor: matf
> Datum: 
> Rubrika: sport
> Naslov: Vladimir Vermezović najavljuje promene u sastavu Partizana. - Nenad Đorđević: 
> Članak:

Tradicionalno neugodan protivnik

Ove jeseni, baš kao i prošle, naši ljubitelji fudbala ponovo će, zahvaljujući 
podvigu "crno-belih" i njihovom plasmanu u ligi Evropske fudbalske unije, moći 
da vide velike evropske timove. Pre starta koji crno-bele očekuje 21. oktobra, 
Vermezovićev tim će se suočiti sa dva teška domaća ispita. Prvi je već danas u 
Železniku, gde klub iz Humske očekuje tradicionalno neugodan rival. U ovom času 
Partazan stoji daleko bolje na tabeli od svog protivnika, ali bez obzira na tu 
činjenicu, s razlogom se nadamo da će to biti dobar i zanimljiv fudbal. A posle 
prvenstvene pauze, koja će uslediti zbog obaveza našeg nacionalnog tima u 
kvalifikacijama za Prvenstvo sveta, doći će i do prvog duela "večitih rivala" 
16. oktobra.
Dakle, obaveze ne jenjavaju. Naprotiv, za crno-bele nema predaha. U očekivanju 
meča sa Železnikom Vladimir Vermezović je izjavio: "Znamo koliko Železnik 
vredi, znamo da nas očekuje veoma težak ispit. Nama je domaće prvenstvo 
prioritet i biće sigurno, u odnosu na sastav iz Bukurešta, promena, a mi u ovom 
meču postavljamo visoke ciljeve - idemo na pobedu".
Po mišljenju trenera crno-belih Partizan u ovom trenutku ima 25 kvalitetnih 
fudbalera, od kojih je svaki spreman da odgovori velikim obavezama. Vermezović 
takođe smatra da igrači, ali i klub imaju obavezu za stalnim dokazivanjem kako 
na domaćoj, tako i na međunarodnoj sceni.
Nenad Đorđević, zajedno sa Zoranom Mirkovićem i golmanom Ivicom Kraljom, bio je 
čvrst bedem Partizanove odbrane u rumunskoj prestonici. Pred današnje 
gostovanje u Železniku Đorđević je rekao: "Domaćin je naš tradicionalno 
neugodan protivnik, ali ja verujem u naš uspeh. Praktično mi ćemo odlučiti o 
sudbini ovog meča, a svi zajedno želimo da predstojeću prvenstvenu pauzu 
dočekamo sa još jednom pobedom."
U Partizanu, posle velikog podviga i plasmana u Uefinu elitu, razmišljaju o 
novim obavezama i s nestrpljenjem očekuju žreb u utorak Nionu.
Fudbalski hram u Humskoj spremno će dočekati nove evropske velikane, što kod 
naših ljubitelja fudbala istovremeno izaziva veliku radoznalost i oduševljenje.