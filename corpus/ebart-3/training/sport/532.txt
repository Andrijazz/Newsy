> Izvor: ebart
> Datum: 
> Rubrika: sport
> Naslov: Košgeter Partizana MB u meču sa Zvezdom   (97:87), prekinuo šestomesečnu pauzu
> Članak:

Košgeter Partizana MB u meču sa Zvezdom   (97:87), prekinuo šestomesečnu pauzu

ispovest

Plašio sam se da neću izdržati, da ću pasti nasred terena. Izdržao sam i 
otklonio sam strah

Brojke sudbine. Dan uoči večitog derbija, 19. aprila, Predrag Šuput je 
zaokružio šestomesečnu apstinenciju sa košarkaških terena posle neugodne 
povrede i operacije kosti stopala.
Veliki povratak velikog letošnjeg pojačanja crno-belih iz redova Vojvodine 
usledio je u sredu uveče. Sjajni košgeter je ovog puta odigrao osam minuta i za 
to vreme ubacio šest poena - bez promašaja!
- Početnička sreća - kroz osmeh će Šuput kome su "grobari" srdačno poželeli 
dobrodošlicu u "Pionir".
- Priznajem, imao sam malu dozu straha. Ni vreme mi nije išlo naruku. Dani pred 
derbi su bili kišoviti, tmurni, a tada sam zbog rane imao bolove, loš osećaj. 
Nisam znao koliko ću moći da izdržim, mislio sam - pašću nasred terena. Srećom, 
ispalo je sve kako treba. Nisam puno obraćao pažnju na koš, jer koševima i nije 
moguće brzo se vratiti u željenu formu. Više sam gledao saigrače, a baš taj 
timski duh nas je i doveo do izuzetno važne pobede nad Crvenom zvezdom.
Iako mu je trener Duško Vujošević desetak dana uoči derbija najavio da će biti 
u sastavu, Šuput priznaje da je do kraja bio pomalo nepoverljiv.
- Stvarno ću igrati?! - pitao sam Vujoševića u utorak, iako mi je bilo jasno da 
je meč mog povratka bio izvestan. Više mi nije toliko bitno da li ću igrati 
osam ili 30 minuta, igraću koliko mogu da izdržim, koliko god mogu da pružim 
maksimum. Potrebno je vreme da se potpuno vratim u prepoznatljivu košgetersku 
formu, ali ne žurim, treniram tek dve nedelje. Srećom, uskoro se vraća i Step, 
pa ćemo imati više igrača u rotaciji.
U proteklom periodu Šuput je iz ćoška "Pionira" čak i na štakama bodrio 
saigrače. Posle svega, veruje da će doprineti odbrani šampionske titule.
- Za trofej svi živimo. Od Avdalovića koji je već tri puta osvojio šampionat, 
pa do nas kojima je ovo prva sezona u Partizanu. Verujem da ćemo ponovo igrati 
u Evroligi - zaključuje Šuput.