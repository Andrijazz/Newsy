> Izvor: ebart
> Datum: 
> Rubrika: sport
> Naslov: Branko Bulatović, generalni sekretar FSSCG, tvrdi da su u Savezu spremni da 
> Članak:

Branko Bulatović, generalni sekretar FSSCG, tvrdi da su u Savezu spremni da 
"odreše kesu"

Ljudi iz Saveza ne kopiraju ideje Partizana, iako ih hvale - kaže Ivan Ćurković
BEOGRAD - Dejan Savićević je obavljajući dužnost selektora reprezentacije 
mesečno zarađivao 1.500 evra (godišnje 18.000), kojih se odrekao u svrhu rada 
mlađih kategorija FSSCG. Volonterski posao sada već bivšeg kormilara plavih i 
Dragana Stojkovića na mestu predsednika doneo je i takav rezultat. Sada su 
čelnici Saveza na potezu - traži se Genijev naslednik. Svakako da će ovoga puta 
kesa morati da se odreši, bilo koji trener da dođe tražiće mnogo više, a bez 
ulaganja, ipak, nema ni rezultata. To se najbolje videlo u poslednjim 
kvalifikacionim rezultatima, zbog čega smo prokockali 20 miliona evra, koliko 
se dobija za plasman na EP. 
Branko Bulatović, generalni sekretar FSSCG, kaže:
- Novac nikad nije bio problem, ali ne treba i ne moramo da platimo novog 
selektora kao što to rade u Nemačkoj, Italiji, Engleskoj... Nećemo da 
zamajavamo javnost i širimo lažne iluzije, sigurno je da ćemo tražiti najbolje 
moguće rešenje. Dakle, želimo najveće ime, sa međunarodnim iskustvom, koje hoće 
i može da prihvati poziv. Za to su potrebne dve strane, jer prošle godine nas 
je Bajević držao do juna, pa je produžio ugovor sa AEK, sa Ljupkom Petrovićem 
je sve bilo završeno, na kraju je dobio atraktivnu ponudu iz Kine, Davidović je 
sam sebe eliminisao... 
Do kraja juna ili početkom jula na Izvršnom odboru FSSCG će dobiti novog 
selektora?
- Nećemo da odugovlačimo, iako ima dovoljno vremena. Bilo bi idealno da ugovor 
potpišemo do 2005, sa klauzulom da se saradnja produži, ako se naravno 
kvalifikujemo za SP u Nemačkoj. Ni naredne tri utakmice neće biti bez izazova, 
mada je uz nas samo teorija. Ovo je pogodan trenutak za dolazak selektora koji 
može da napravi čudo i plasira nas u Portugaliju. To ne stavljamo pred njega 
kao zadatak, prioritet je ipak Nemačka 2006. godine - dodao je Bulatović. 
Ivan Ćurković, predsednik Skupštine fudbalskog kluba Partizan i nekadašnji član 
selektorske komisije FSJ, prethodnih par dana se bavio klupskim fudbalom, ali 
svakako pratio je i dešavanja u reprezentativnom.
- Ljudi iz Saveza odobravaju dovođenje Mateusa, daju nam komplimente na 
održavanju Sportskog centra "Partizan-Teleoptik" u Zemunu, međutim, ne trude se 
da kopiraju naše stavove koji su se pokazali uspešnim. Dvojica mladih ljudi, 
Savićević i Stojković, aklamacijom su došli na mesto selektora i predsednika, 
narodski rečeno, preko aplauza koje je u suštini i najveće priznanje. Naravno 
da su oni mislili sve dobro za naš fudbal, međutim, bilo je i ostalo pitanje da 
li oni mogu da sprovedu ideje u ovakvoj fudbalskoj organizaciji. Piksi je 
izuzetna ličnost, to nije sporno. Lepo je kad on ugovara prijateljske utakmice 
sa svetskim velikanima, ide na sastanke UEFA i FIFA, pa u Mančester na finale 
Lige šampiona, međutim, njegova druga strana medalje je loša organizacija 
unutar Saveza. Ne može se sve svoditi na jednog do dva čoveka, kakav je slučaj 
recimo i u Zvezdi gde Džajić odlučuje o svemu. Za uspešan rad je potrebna jaka 
konkurencija sastavljena od ljudi koji bi obavljali svoj posao. Takav je slučaj 
u Partizanu, zna se koja je moja dužnost, koja Bjekovićeva, šta radi Zečević, 
šta Babić, a šta Kons-tantinović - kratko i jasno je Ivan Ćurković ukazao na 
probleme u našem fudbalu.