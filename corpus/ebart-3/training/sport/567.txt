> Izvor: matf
> Datum: 
> Rubrika: sport
> Naslov: Pivotmen plavih, i pored poraza u Bukureštu, ne sumnja u plasman plavih na EP 
> Članak:


rukomet

Ni dan posle poklon pobede Rumunima u prvom baraž susretu za odlazak na 
šampionat Evrope, pivotmen naše reprezentacije Ratko Nikolić ne može da se 
pomiri sa istinom da plavi rukometaši nisu već ovog vikenda u Bukureštu 
izvadili vizu za takmičenje u Švajcarskoj. 
- Nismo smeli sebi da dopustimo poraz od Rumunije. Ne zato što strahujem za naš 
plasman na prvenstvo Evrope, jer razlika u kvalitetu je tolika da bi stvarno 
bilo čudo da ne uspemo u ovim kvalifikacijama, već zbog toga što je taj 
rezultat na trenutak ugrozio renome koji je ova generacija počela da stiče na 
šampionatu sveta u Tunisu. Nije mala stvar sa deset golova razlike dobiti 
rivala na njegovom terenu, a mi smo mogli još ubedljivije da slavimo - ne može 
da prežali prokockan trijumf nad Tomom i ekipom, jedan od najboljih kružnih 
napadača današnjice, uz tvrdnju da su igrači sa ovog dela Balkana najtraženiji 
u španskoj ligi, čak više i od Hrvata koji su se naosvajali medalja u proteklih 
pola decenije.
Mogli su Vujovićevi puleni da "smrve" domaćina, ali nisu. Ne zato što je 
domaćin zaigrao oštrije u poslednjih dvadesetak minuta meča, niti zbog 
sudijskih propusta u završnici, već isključivo radi sopstvenih grešaka. Počev 
od preuranjene odluke selektora da šansu da "drugopozivcima", čije je 
nesnalaženje poremetilo do tada dobru igru Marka Krivokapića i društva.
- Ne bih da komentarišem selektorove odluke, sigurno je hteo najbolje. Pitanje 
je čime smo mi igrači doprineli strmoglavom padu posle, činilo se, nedostižnih 
plus osam u 42. minutu. Prva ili peta postava, svejedno, svako je obavezan da 
pruži maksimum, bez obzira na trenutni rezultat. Biće da smo, "zavedeni" 
ogromnim vođstvom i dominacijom u igri, počeli pre vremena da slavimo. Zaro smo 
platili ceh. Ali, u svakom zlu ima nečeg dobrog. Ovaj će nas "minus", sigurno, 
naterati na pun angažman u revanšu. 
Niko, pa ni novo pojačanje španskog prvaka Portlanda, ne sumnja u slavljeničko 
raspoloženje osvajača 5. mesta na poslednjem SP krajem nedelje u Lazarevcu.
- Mada je u sportu sve moguće, tvrdim da ćemo se mi zadnji smejati.