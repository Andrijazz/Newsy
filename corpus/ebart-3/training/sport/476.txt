> Izvor: ebart
> Datum: 
> Rubrika: sport
> Naslov: BORIS ZLOKOVIĆ SE ODLIČNO SNAŠAO U POSILIPU I BRZO STEKAO SIMPATIJE PUBLIKE
> Članak:

BORIS ZLOKOVIĆ SE ODLIČNO SNAŠAO U POSILIPU I BRZO STEKAO SIMPATIJE PUBLIKE

Priznajem da mi se ostvario dečački san da zaigram u najjačoj vaterpolo ligi na 
svetu - naglašava centar plavih

OD prošle jeseni koloniju naših vaterpolista u Italiji povećao je svojim 
dolaskom mladi centar Boris Zloković. Sigurno da je njegov prelazak u 
italijanski Posilipo bio najjači vaterpolski transfer, ali je nekako kod nas 
ostao u senci olimpijskih dešavanja.
- Moram priznati da mi se ostvario dečački san da zaigram u najjačoj ligi na 
svetu, a uz to još i u vodećem klubu. Primili su me odlično. Već posle nepunih 
mesec dana sam se uklopio u njihov rad, sada se polako prilagođavam na njihov 
način života. Napulj je fantastičan grad, vreme, sunce, ljudi, prosto ne možeš 
biti neraspoložen - priča Zloković.
Mladog centra su prošle godine pratili pehovi, povrede, zbog koje je propustio 
Olimpijske igre.
- To je za mene, hvala bogu odavno prošlost, mislim na povrede, a što se Atine 
tiče ostaće žal za medaljom, ali mislim da će biti još prilika. Sada sam se 
potpuno posvetio obavezama u novom klubu, one nisu male jer su i ambicije 
velike. U italijanskom prvenstvu smo među glavnim favoritima za titulu, a što 
se Evrolige tiče želimo finale. Što se mene lično tiče još nisam dostigao 
vrhunac, imam dosta prostora za napredak, za poboljšanje igre - kaže Zloković.
Centar plavih je brzo stekao simpatije publike, jer na svakoj utakmici zatrese 
barem po nekoliko puta protivničku mrežu, a to navijači najviše vole. 
- Zaista su me primili korektno, i ljudi iz kluba, navijači i saigrači. I ako 
tamo nema nekog privatnog druženja nekako sam najbliži sa Ratkom Štritofom, 
Grkom Afrodakisem, ali i sa njihovim mladim igračima, oni su nekako posebno 
druželjubivi, sličnog su mentaliteta nama.
Vaterpolo je Borisu trenutno glavna preokupacija, jer sada je profesionalac - 
mora da opravda odluku ljudi iz Posilipa da ga angažuju.
- Posle Jadrana ovde mi to pada mnogo lakše. Da budem iskren ne radi se kao kod 
Petra Porobića, ali ja to nadoknadim dodatnim radom. I atmosfera je nekako 
opuštenija nego što je bila kod nas. Nema puno gledanja snimaka, a pred 
utakmicu igramo fudbal, to nisam navikao. Kad izgubite utakmicu nema neke tuge 
ili neke velike radosti kad pobedimo. To mi nekako nedostaje - kaže Zloković.