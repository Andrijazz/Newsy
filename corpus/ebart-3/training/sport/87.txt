> Izvor: ebart
> Datum: 
> Rubrika: sport
> Naslov: MINESOTA NIJE PRODUŽILA UGOVOR SA NAŠIM REPREZENTATIVCEM
> Članak:

MINESOTA NIJE PRODUŽILA UGOVOR SA NAŠIM REPREZENTATIVCEM

Plejmejker plavih ne odustaje od NBA karijere, povratak u Evropu poslednja 
alternativa. Nova šansa u letnjoj ligi

MINESOTA nije produžila ugovor sa Igorom Rakočevićem, saopštio je generalni 
menadžer "vukova" Kevin Mekhejl. Tako je plejmejker naše reprezentacije, već 
posle NBA ruki sezone, stekao status slobodnog agenta. Poslovna linija 
Minesote, koja bi u slučaju produženja ugovora na sezonu 2003/04. isplaćivala 
Rakočeviću oko 390.000 dolara, odlučila je da napravi još prostora u timskom 
budžetu, a jedan od razloga svakako je i potpuna afirmacija prvog pleja Troja 
Hadsona.
Sada već bivši plejmejker "vukova", koji je igrao prosečno 5,8 minuta na 42 
utakmice u ovoj sezoni (1,9 poena, 0,8 asistencija i 0,4 skoka), ne odustaje od 
NBA karijere. Rakočević će igrati u letnjoj ligi, moguće čak i u dresu 
Minesote, dok je povratak u Evropu poslednja alternativa, osim u slučaju 
izuzetno atraktivne ponude.
Podsećanja radi, Minesota je odabrala Rakočevića kao 51. pika u drugoj rundi 
drafta 2000. godine. Debitovao je 1. novembra 2002. protiv Orlanda, najviše 
minuta (17) proveo je na terenu u duelu sa Golden Stejtom, a najviše poena 
ubacio je Hjustonu (9). Tokom prve runde plej--ofa protiv Lejkersa, Rakočević 
nijednom nije bio u sastavu Minesote.