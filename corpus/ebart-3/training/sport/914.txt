> Izvor: matf
> Datum: 
> Rubrika: sport
> Naslov: Dragan Stojković
> Članak:


Nije mi jasno zašto ekipa igra bojažljivo, nema karakter i samopouzdanje. 
Navijači imaju puno pravo da se ljute

Dragan Stojković....
Predsednik Crvene zvezde Dragan Stojković, posle mršavih 1:1 protiv Bežanije, 
nije ništa manje ljut nego što je bio posle poraza od Libereca. Piksi kaže da 
mu užasno smeta slaba forma ekipe i da bi bio jednako nezadovoljan da je 
Bežanija kojim čudom pobeđena. Stojković ne može da razume da fudbaleri 
šampiona igraju tako plašljivo.
- Forma je slaba, mimo svih očekivanja. I da smo pobedili Bežaniju, osećao bih 
se isto. Posle svega, izgleda kao da timu nedostaju karakter i samopouzdanje. 
Ekipa igra bojažljivo i zaista mi nije jasno čega se plaše. Nadam se da će 
ekipa uspeti da se izdigne iznad trenutne situacije i da će se već sutra protiv 
Zemuna prikazati u mnogo boljem izdanju. Da se razumemo, pobede jesu bitne, ali 
ja uz to želim kvalitetnu igru i šanse. Trenutna situacija nije odraz realnog 
stanja. Znam da ovaj tim mora znatno više i bolje. I dalje verujem u kvalitet 
ove ekipe - kaže predsednik Dragan Stojković.
Predsednik Zvezde osvrnuo se i na ulazak predstavnika "Delija" u svlačionicu, 
koji su igračima jasno stavili do znanja šta misle o njihovoj trenutnoj formi.
- Gnev naših navijača je potpuno opravdan. Oni dolaze na svaku utakmicu, prave 
atmosferu i bezrezervno daju podršku klubu. Zato i imaju pravo da postave 
pitanje šta je s igrom i rezultatima.
Stojković smatra da je jedina svetla tačka u timu Crvene zvezde iskusni golman 
Ivan Ranđelović, koji od početka sezone brani u vrhunskoj formi.
- Kada je Vladimir Stojković odlazio u Nant, znao sam da imamo još jednog 
vrhunskog golmana. Ivan Ranđelović brani odlično i jedino na njegov učinak 
nemam zamerke.
Zbog verbalnog napada na sudiju Milana Karadžića posle utakmice sa Bežanijom, 
predsednik crveno-belih kazniće napadače Dušana Đokića i Milana Purovića.
- Đokić i Purović biće novčano kažnjeni zbog duela sa glavnim sudijom 
Karadžićem. Ne znam šta su mislili njih dvojica, pa nije im valjda sudija kriv 
za onakvu igru. U svakom slučaju, fudbaleri Crvene zvezde ne smeju tako da se 
ponašaju, i to neću tolerisati - jasan je bio Stojković.
Da li će Zvezdini igrači uspeti da ispune očekivanja navijača i rukovodstva, 
ostaje da se vidi. Trener Bajević najavio je radikalne promene, jer su 
pojedinci umorni, a deo njih je istrošio sve kredite. Vremena više nema!