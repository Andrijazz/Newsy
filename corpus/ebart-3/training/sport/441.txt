> Izvor: matf
> Datum: 
> Rubrika: sport
> Naslov: FORMULA JEDAN
> Članak:


POSLE Džensona Batona, i drugi vozač BAR Honde Entoni Dejvidson sprečen je u 
nameri da pređe u BMV Vilijams. Sir Frenk Vilijams, gazda britanskog tima, 
želeo je 1. decembra da dovede talentovanog Dejvidsona na testiranja za 
upražnjeno mesto pored Marka Bebera, ali je Honda rekla odlučno ne!
 Naime, BAR je bio spreman da pozajmi Dejvidsona, kao svog test vozača, 
Vilijamsu za narednu sezonu, ali čelnici Britiš-Amerikan-Rejsinga nisu pristali 
na klauzulu po kojoj bi Dejvidson postao Vilijamsov vozač ako ne dobije šansu u 
BAR Hondi 2006. godine. 
- Sve što smo želeli je da Entoni ostane u Vilijamsu, ako BAR ne bude u 
mogućnosti da mu ponudi mesto u timu 2006. godine - rekaoje portparol BMV 
Vilijamsa.
Posle svega, najveći gubitnik je sam Entoni, koji se neće takmičiti sledeće 
godine, jer su prvi vozači tima Dženson Baton i Takuma Sato, iako je nebrojeno 
puta prošle sezone bio brži od obojice tokom test vožnji i nezvaničnih treninga 
uoči trke.
Ovakav rasplet povećao je šanse Nika Hajfelda i Antonija Piconije da se domognu 
mesta za volanom Vilijamsa.