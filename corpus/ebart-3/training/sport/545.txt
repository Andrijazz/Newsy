> Izvor: ebart
> Datum: 
> Rubrika: sport
> Naslov: VLADIMIR ČIKA CRNI VERMEZOVIĆ KAŽE DA SU PARTIZAN I ZETA NAJKVALITETNIJI
> Članak:

VLADIMIR ČIKA CRNI VERMEZOVIĆ KAŽE DA SU PARTIZAN I ZETA NAJKVALITETNIJI

Sastaju se trenutno dve najbolje ekipe u našoj zemlji - tvrdi trener Partizana

PAKLEN raspored ima Partizan u poslednje vreme, sve derbi do derbija! Samo što 
se neslavno završio okršaj sa večitim rivalom u polufinalu Kupa SCG, crno-bele 
očekuje danas (17.00) duel za Zetom u Golubovcima, za koji šef struke "parnog 
valjka" kaže da će biti teži nego minuli sa Crvenom zvezdom!
- Ovo je još jedan derbi u nizu, sastaju se trenutno dve najbolje ekipe u našoj 
zemlji! To sam rekao jesenas, a i sada stojim iza toga - rekao je (i ostao živ) 
Vladimir Čika Crni Vermezović.
Poraz u polufinalu Kupa od "tamo nekog tima" nije uzdrmao fudbalere Partizana, 
pa će Beograđani danas u Golubovcima jurišati svim snagama na pobedu.
- Poraz u Kupu neće uticati na duel sa Zetom. Istina, nikom neuspeh u derbiju 
ne prija, ali mi smo profesionalci, već smo Zvezdu zaboravili, život ide 
dalje... Respektujemo Golubovčane, zaigraćemo u najjačem sastavu, jedino će nam 
nedostajati suspendovani Mirković. Zeta je sigurno silno motivisana, učiniće 
sve da nas iznenadi, ali znamo koja su najjača oružja domaćina i učinićemo sve 
da to neutrališemo - ističe trener Partizana Vladimir Čika Crni Vermezović.