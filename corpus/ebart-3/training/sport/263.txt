> Izvor: matf
> Datum: 
> Rubrika: sport
> Naslov: Evropsko prvenstvo boksera u Puli
> Članak:


Samo dva boksera naše reprezentacije učestvovaće u drugom krugu eliminacija na 
Evropskom prvenstvu u Hrvatskoj, koji počinje danas - za razliku od Ivana 
Ribaća i Nikole Sjekloće, ostalih šest izabranika selektora Tadije Kačara 
završili su takmičenje već na prvoj prepreci.
Neuspeh koji su u petak najavili Piperski i Zlatičanin, juče su zaokružila 
četiri plava borca. Najpre je Saša Janjić u bantam kategoriji (do 54 kilograma) 
poražen tehničkim nokautom u trećoj rundi od Rumuna Valdemara Kukereanua, u 
prvom terminu (13 sati), a ubrzo je iz konkurencije eliminisan i Predrag 
Radošević, koga je u velter kategoriji (69 kilograma) savladao turski 
reprezentativac Bulent Ulusoj na poene, rezultatom 21:13.
U večernjem terminu (18.30), na scenu je stupila teška artiljerija plavih, ali 
bez uspeha. Teškaš Milorad Gajović (do 91 kilograma) izgubio je od Aleksandra 
Aleksejeva iz Rusije, inače glavnog favorita u ovoj kategoriji, rezultatom 
15:30, dok je superteškaša Milana Vasiljevića (preko 91 kg), takođe na poene 
savladao Bugarin Sergej Rožnom 32:14.
Takmičenje u Puli nastavlja se danas drugim krugom kvalifikacija, u kojem će 
boje naše zemlje braniti samo pomenuti Ribać (poluteška) i Sjekloća (srednja). 