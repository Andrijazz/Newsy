> Izvor: ebart
> Datum: 
> Rubrika: sport
> Naslov: Komentar
> Članak:

Komentar

Čedomir Đoinčević  trener Kastorije

Protivnik Partizana u drugom kolu Lige Kupa UEFA Egaleo ima solidnu ekipu bez 
izrazitih pojedinaca. Kao i ostale grčke ekipe igra dosta tvrdo i ne dozvoljava 
protivniku da stvori mnogo šansi, a najkvalitetniji igrači im igraju u napadu i 
nemaju mnogo upotrebljivih lopti. To se pokazalo i u poslednjim mečevima sa 
Panatinaikosom i Midlsbroom.
Grci će u Beograd svakako doći da se brane. Partizan je favorit u tom meču jer 
ima kvalitetniju ekipu i prepoznatljivu pas-igru koja može da probije odbranu 
Egalea. Možda bi po crno-bele bilo bolje da su Atinjani uspeli da osvoje bod u 
prvom kolu, jer mislim da će posle utakmice sa Midlsbroom igrati još 
zatvorenije.
Našem predstavniku u Kupu UEFA konkurenciju predstavljaju Viljareal, Lacio i 
Midlsbro i ne vidim kako bi Grci mogli da se uključe u trku za prolazak u 
narednu rundu. 
Nedostatak iskusnih napadača u Partizanu nadoknađuju istureni vezni igrači, kao 
što su Saša Ilić, mladi Simon Vukčević i Dragan Ćirić i sve osim pobede u meču 
sa Atinjanima bilo bi veliko iznenađenje.