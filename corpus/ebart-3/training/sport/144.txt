> Izvor: ebart
> Datum: 
> Rubrika: sport
> Naslov: Selektor Dušan Vujošević odlučio
> Članak:

Selektor Dušan Vujošević odlučio

"Košarkaš Sakramenta biće novi lider reprezentacije ukoliko ne zakasni na 
avion," našalio se Duško Vujošević

Nije ni čudo što se u poslednje tri godine ide na pripreme u Rotenburg, jer su 
uslovi za rad zaista odlični. Ne može se reći da je učinak bio optimalan, jer 
su nam u ovoj fazi priprema nedostajala još dva do tri igrača - rekao je Dušan 
Vujošević, selektor košarkaške reprezentacije Srbije i Crne Gore.  
Prvi deo priprema ipak je protekao u znaku otkazivanja pojedinih 
reprezentativaca. Negativni trend je u neku ruku nastavljen i po povratku u 
Beograd, a u Savez je stigao faks iz podgoričke Budućnosti. "Miodrag Baletić, 
trener Podgoričana i prvi pomoćnik selektora plavih, zbog specifične situacije 
u klubu neće biti u mogućnosti da pomogne aktuelnim šampionima Evrope u 
Švedskoj."
- On je bio moj izbor, i njegov otkaz ide meni na dušu. To nije slučaj i sa 
igračima koji su otkazali svoje učešće, jer to nisu uradili meni lično nego 
reprezentaciji. Ne kajem se što sam preuzeo reprezentaciju. Reći ću poslednji 
put: iznenađen sam odnosom mlađih igrača prema nacionalnom dresu. Između 
njihovih želja i moje ambicije je okean razlike. Moraćemo sve da uradimo kako 
bismo povratili taj kult da odnos prema reprezentaciji ponovo postane pitanje 
časti.
Plavi sutra putuju za Solun, gde će na turniru odmeriti snage sa selekcijama 
Grčke, Bugarske i Australije. Aktuelni šampioni Starog kontinenta biće smešteni 
u hotelu "Panorama", a sve utakmice će se igrati u dvorani "Aleksandrija". 
Reprezentaciji bi na turniru trebalo  da se pridruži i zvezda Sakramenta 
Predrag Stojaković.  
- Čuo sam se sa Peđom, radio je po ranije utvrđenom planu i programu našeg 
kondicionog trenera Predraga Zimonjića. Pokazao je veliki interes za ekipu, 
priključiće nam se u Solunu. Dolazi nam zdrav, ali i van sistema po kojem 
igramo, ali sigurno da poseduje potreban kvalitet i znanje, tako da verujem da 
će se odmah uklopiti - rekao je Vujošević. 
Izgleda da su sve dileme i kada je reč o kapitenu razrešene.
- Kada ekipa bude bila kompletna, rešićemo i to pitanje. Mogu da kažem da ko 
bude nosio kapitensku traku na prvoj utakmici u Solunu, takvu ulogu će imati i 
u Švedskoj, osim, naravno, ako Peđa ne zakasni - našalio se na kraju selektor 
plavih.