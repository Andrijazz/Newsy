> Izvor: matf
> Datum: 
> Rubrika: sport
> Naslov: VUJOŠEVIĆ ZADOVOLJAN ODNOSOM IGRAČA
> Članak:


DUŠKO Vujošević imao je razloga da bude zadovoljan posle susreta sa Bugarskom. 
Plavi su dominirali, a borbenost je i pored visoke prednosti tokom cele 
utakmice bila na visokom nivou.
- Napadi su nam duži, tečniji - kaže Vujošević. - Primenjuju se stvari koje smo 
radili na treninzima i Stojaković se uklapa u ekipu na način kojim sam 
zadovoljan. Igrači su pokazali pravi odnos, iako nema kontinuiteta tokom svih 
40 minuta, ali je to sasvim normalno u ovom periodu priprema. Sa dozom 
optimizma možemo da očekujemo nastavak priprema.
Selektor nije želeo da posebno komentariše učinak pojedinih igrača, ali je 
izdvojio dvojicu:
- Avdalović je pokazao da je dragocen igrač u svakoj situaciji, njegovim 
ulaskom u igru menjan je ritam, odbrana bila jača. Igrao je potpuno podređeno 
kolektivu. Drobnjak je dobro trenirao, "stegnut" je pošto i dalje igra 
nedovoljno odmoran, ali će i njegov trening da izbije na videlo kasnije. Bitno 
je istaći da niko nije ovde zbog sebe, već zbog zajedničkog cilja i tima kome 
pripada.