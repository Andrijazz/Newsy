> Izvor: ebart
> Datum: 
> Rubrika: sport
> Naslov: Mladen Krstajić, komandant odbrane   reprezentacije Srbije i Crne Gore 
> Članak:

Mladen Krstajić, komandant odbrane   reprezentacije Srbije i Crne Gore 

"Očekujem meč sa malo golova. Sačuvati gol i bez Vidića". DRAGUTINOVIĆ: 
Motivišu nas tvrdnjama da smo autsajderi, nisu bolji 
Optimizam iz hotela "Vejsenberg", gde su smešteni reprezentativci Srbije i Crne 
Gore, razlio se kao lava Bilerbekom u trenutku kada je ushićenje među igračima 
kulminiralo zbog činjenice da danas konačno počinje Svetsko prvenstvo, na kojem 
plavi nisu učestvovali još od 1998. Svi pehovi iz prošlosti izbrisaće se onog 
trenutka kada tim Ilije Petkovića u nedelju (15 časova) istrči na teren 
"Central stadiona" u Lajpcigu, gde će za protivnika imati starog dužnika - 
Holandiju.

Mladen Krstajić ne strepi zbog činjenice da će najbolju odbranu iz 
kvalifikacija za SP napasti jedna od najefikasnijih navala sveta koju u ovom 
trenutku čine Van Nistelroj, Roben i Van Persi.
- Holanđani imaju izuzetno dobru reprezentaciju, dugo su u samom vrhu svetskog 
fudbala, ali ulogu favorita na papiru moraju da dokažu i na terenu. Siguran sam 
da i oni nas veoma poštuju i zato očekujem da ni "lale" ne odigraju previše 
ofanzivno, jer je ipak u pitanju prvi meč u grupi. Uveren sam da će meč biti 
tvrd, sa malo golova - kaže Krstajić.
As Šalkea tvrdi da kada počne takmičenje u C grupi više uopšte neće biti važno 
koje ekipe se nalaze u njoj.
- Tačno je da svi daju prednost Argentini i Holandiji, ali mi smo hit iz 
kvalifikacija, a Obala Slonovače je ekipa koja bi svima mogla da pokvari 
planove. Nema potrebe da više pričamo koliko je grupa jaka jer bi to moglo da 
zvuči kao alibi, a mi imamo ambiciju da se iz nje iščupamo. Posle toga niko ne 
može da zna ko je dovoljno jak da nas zaustavi. Našu odbranu svi hvale i to nam 
ne predstavlja opterećenje, naprotiv, budi nam želju da takvo mišljenje o nama 
i opravdamo.
Krstajić smatra da je izostanak Vidića hendikep za plave, ali da i bez njega 
moraju da zaustave holandsku mašinu za davanje golova.
- Mi ne možemo da se poredimo sa svetskim fudbalskim silama, poput Brazila, 
Francuske ili Nemačke, koje u svojim redovima imaju po 23 vrhunska igrača, ali 
sam siguran da u timu imamo čoveka koji može na visokom nivou da zameni Vidića 
- uveren je Krstajić. 
Ivica Dragutinović, fudbaler Sevilje, imaće posla da bi po desnoj holandskoj 
strani zaustavio Van Persija, ukoliko se Van Basten odluči da ga uvrsti u 
startnu postavu.
- Uveren sam da odbrana SCG može da parira bilo kojem napadu na Mondijalu, pa 
nema razloga da se posebno plašimo Holanđana, čak i kada nam ne igra fudbaler 
poput Vidića. Nas svrstavaju u autsajdere, ali nisu svesni da nam tako samo 
daju dodatnu motivaciju da opravdamo dobar glas koji nas prati od 
kvalifikacija. Većina nas igra u dobrim evropskim klubovima i nema razloga da 
se plašimo - rekao je Dragutinović.
On je priznao da očekuje u nastavku karijere još velikih utakmica, ali da će 
susret Holandijom predstavljati najvažniju utakmicu koju je do sada odigrao.
- Jeste najvažnija, ali biće ih još i to nadam se na ovom SP. Moje mišljenje je 
da ako pobedimo Holandiju možemo da uspešno izađemo iz grupe C, iako blagu 
prednost dajem Argentini. Poznajem mnogo igrača iz selekcije "lala" i tvrdim da 
nisu kvalitetniji od nas, što znači da mi nismo autsajderi. 