> Izvor: ebart
> Datum: 
> Rubrika: sport
> Naslov: Odbojkaši Srbije i Crne Gore imaju maksimalan učinak posle dva odigrana kola na 
> Članak:

Odbojkaši Srbije i Crne Gore imaju maksimalan učinak posle dva odigrana kola na 
Evropskom prvenstvu u Beogradu. Plavi su slavili pobede u duelima sa Španijom 
(3:0) i Češkom (3:1) i blizu su plasmana u polufinale EP. Našoj selekciji 
potrebna su još dva trijumfa u preostala tri kola u grupi 2 da bi se preselili 
u Rim, gde će se odigrati završnica prvenstva.
- Očekivali smo težak susret protiv selekcije Češke zato što smo 
pretpostavljali da će rival u duelu sa nama pružiti mnogo bolju igru nego na 
startu EP. Posle izgubljenog prvog seta, uspeli smo da preokrenemo meč i 
slavimo zasluženu pobedu. Odlučujući trenutak utakmice bio je kraj drugog seta, 
koji smo prelomili u svoju korist, jer bismo teško stigli prednost Čeha od 2:0 
u setovima - kaže kapiten SCG Nikola Grbić.
Primač servisa Goran Vujević nastupa sedmi put na EP i po tome je rekorder u 
plavom dresu.
- Češka je u prvom setu odigrala odlično i u tom periodu igre nije napravila 
nijednu grešku. Puno poena smo poklonili protivniku i imali smo loš servis, ali 
smo požrtvovanjem i strpljenjem uspeli da nadoknadimo sve slabosti u našoj 
igri. Mislim da smo lošije odigrali meč sa Česima zbog velikog pritiska, jer se 
EP održava u našoj zemlji i pred našim navijačima. Nadam se da ćemo u sledećim 
mečevima biti opušteniji - smatra iskusni Goran "Kvisko" Vujević.