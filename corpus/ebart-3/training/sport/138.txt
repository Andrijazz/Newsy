> Izvor: matf
> Datum: 
> Rubrika: sport
> Naslov: PREKINUTA 20. SEDNICA IO ŠSSCG 
> Članak:


Državni prvak najverovatnije ispada iz Prve lige, potpredsednik ŠSSCG Jovica 
Milošević napustio sastanak. - ŠK Beograd i ŠK Elektroprivreda prve rezerve 

Tročasovno zasedanje Izvršnog odbora ŠS Srbije i Crne Gore završeno je 
održavanjem samo jedne tačke dnevnog reda, posvećene Prvoj saveznoj ligi. Kada 
je potpredsednik ŠSSCG Jovica Milošević napustio 20. sednicu, nezadovoljan 
odlukom da njegov klub Agrounivezal mora da plati kotizaciju za učešće u Prvoj 
ligi, skup je naglo i neplanirano raspušten zbog nedostatka kvoruma za dalji 
rad i odlučivanje. Tako se nije ni stiglo do drugih gorućih pitanja sa dnevnog 
reda: Ekipnog prvenstva Evrope, Kadetskog prvenstva Evrope, finansijskog stanja 
i odnosa sa partnerom ŠSSCG Mas-Trejdom. 

Svi su izgledi da naš najtrofejniji klub Agrouniverzal neće braniti titulu, 
uprkos tome što je IO ŠSSCG produžio rok do kraja nedelje za uplatu kotizacije 
od 30.000 dinara za muški tim zemunskog kluba i 20.000 dinara za nastup ženskog 
sastava. Naime, prvi čovek Agrouniverzala i potpredsednik ŠSSCG, ostao je 
uporan u stavu da posle finansijske pomoći koju je pružio državnoj šahovskoj 
organizaciji, ne želi da plaća avans za učešće svog tima. Puna tri sata trajala 
je rasprava o prirodi finansijskih davanja kojima je Milošević poslednjih 
godina pomagao rad ŠSSCG - da li se radilo o donacijama ili pozajmicama - kao i 
o sredstvima koja partner ŠSSCG Mas-Trejd potražuje od Agrouniverzala, bez 
jasne ocene da li su dugovi veći od potraživanja. Na kraju je odlučeno da 
posebna komisija ispita pomenute brojke, ali da to ne oslobađa Agrouniverzal 
obaveze plaćanja kotizacije. Isto važi i za ženski tim MPS Progres iz 
Smederevske Palanke, dok je podgorička Budućnost u međuvremenu ispunila traženu 
novčanu obavezu. 

Po odlasku Miloševića i kvoruma, ostalo je da se konstatuje da će rezerva 
Agrouniverzalu biti ŠK Beograd ili ŠK Elektroprivreda Nikšić, prema dvokružnom 
doigravanju krajem jula, dok rezerve u ženskoj konkurenciji nisu određene. Na 
početku sednice odlučeno je i to da u Prvoj ligi, od 28. avgusta u Budvi, više 
neće biti dirigovanja tabli na kojima igraju strani takmičari. 

Mučni tok 20. sednice, završene razlazom potpredsednika sa ostalim članovima 
Izvršnog odbora, mogao je da se očekuje. Bez rezultata i kvoruma, a uz novi 
trošak, potvrdilo se da sa neraščišćenim finansijama i međusobnim odnosima nema 
napretka.