> Izvor: ebart
> Datum: 
> Rubrika: sport
> Naslov: Fudbaleri Crvene zvezde lako savladali Radnički 
> Članak:

Fudbaleri Crvene zvezde lako savladali Radnički 

Napadač crveno-belih sa nova tri gola izbio na čelo liste najboljih strelaca

Marko Pantelić je nastavio da marljivo skuplja bodove za Crvenu zvezdu. Prvim 
het-trikom u sezoni reprezentativac crveno-belih doneo je juče protiv Radničkog 
(4:0) nove vredne bodove i priključak liderskom mestu na tabeli, s Partizanom.
Gosti sa Novog Beograda pokušavali su otvorenom igrom da priprete domaćinu, ali 
je Zvezda disciplinovanom igrom i konkretnom završnicom od prvog trenutka znala 
šta hoće. Pobeda nijednog trenutka nije dolazila u pitanje, crveno-beli su od 
samog starta nametnuli svoj stil i preko Pantelića dolazili do pogodaka. Stekao 
se utisak da su izabranici trenera Ratka Dostanića s pola snage rutinski 
dostigli trijumf. Prvu šansu imao je Boško Janković u 10. minutu kada je 
šutirao pored gola, a 11 minuta kasnije na centaršut Markovića, Pantelić je 
samo okrznuo loptu glavom - dovoljno da uđe u mrežu za vođstvo od 1:0. 
Izostanak Nikole Žigića i Marka Perovića zbog žutih kartona nije se osetio, a u 
27. minutu golman gostiju Đukić je odbranio udarac Stojanovića, da bi Radnički 
u prvom poluvremenu jedino pripretio u 28. minutu kada je Blažić šutirao pored 
gola.
Marko Pantelić je odlučio da preuzme čelo liste strelaca pa je u periodu od 49. 
do 51. minuta postigao još dva gola. Najpre se posle dodavanja Markovića u 
šesnaestercu gostiju sjajno oslobodio Stanisavljevića i efektno zatresao gornji 
deo mreže Đukića za 2:0.
U sledećem napadu, na dodavanje Lukovića Pantelić je pravovremeno reagovao 
glavom i doneo vođstvo od 3:0. U 80. minutu Pantelić je mogao da se još jednom 
upiše na semaforu na južnoj tribini, ali je njegov šut završio pored gola, 
međutim, ono što je najbolji strelac Zvezde propustio tada ispravio je u 87. 
minutu, kada je nesebično uposlio Stojanovića, a ovaj sa 10-ak metara doneo 
konačnih 4:0.