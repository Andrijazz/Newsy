> Izvor: ebart
> Datum: 
> Rubrika: sport
> Naslov: Centar Lejkersa postigao 37 poena protiv Klivlenda
> Članak:

Centar Lejkersa postigao 37 poena protiv Klivlenda

Los Anđeles Klipersi su i bez pomoći povređenog prvog strelca Korija Magetija 
pobedili domaći Boston sa 95:86. Klipersima je trijumf u Bostonu bio rekordni 
treći uzastopni na gostovanjima, a Marko Jarić je pored tri poena zabeležio i 
po devet asistencija i skokova.
- Potrebne su nam pobede u gostima, kako bi se uključili u borbu za plej-of. 
Boston je u krizi i nismo smeli da im dozvolimo da se večeras izvuku - rekao je 
Elton Brend, krilni centar ekipe iz Los Anđelesa.
Predrag Drobnjak ponovo nije dobio pravu šansu, tako da je igrao samo pet 
minuta (šut iz igre 0-4).
Lebron Džejms sa 32 poena nije uspeo da zaustavi košarkaše Los Anđeles 
Lejkersa, koji su posle produžetka slavili u Klivlendu - 111:106. Šakil O'Nil 
(37, 12sk) se vratio posle suspenzije zbog vređanja sudija, dok je Geri Pejton 
sa 30 poena postigao rekord sezone.
- Rekao sam šta mislim o sudijama i ostajem pri tome. Zato sam večeras želeo da 
postignem 50 poena i da pokažem ko je najbolji u ligi. Imam 31 godinu i niko ne 
može da me zaustavi - samouveren je O'Nil.
Centri Kavalirsa Diop i Ilgauskas napravili su po šest faulova nad O'Nilom, 
koji je slobodna bacanja šutirao 9-20.
Čikago je posle 26 uzastopnih poraza na Zapadu, još od 16. marta 2002. i meča u 
Hjustonu, uspeo da slavi u Juti - 95:79. Aleksandar Pavlović je bio slab sa dva 
poena za 19 minuta.