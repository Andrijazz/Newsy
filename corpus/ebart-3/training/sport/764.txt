> Izvor: ebart
> Datum: 
> Rubrika: sport
> Naslov: Beograđani savladali Hemofarm u "Milenijumu" - 94:79 
> Članak:

Beograđani savladali Hemofarm u "Milenijumu" - 94:79 

Milojević se novim dabl-dabl učinkom (27 poena, 12 skokova) revanširao Vrščanima

Košarkaši Hemofarma i Partizana se ni ovog puta nisu štedeli, ali za razliku od 
poslednjeg duela ova dva rivala koji je završen obračunom pesnicama, šampion 
Srbije i Crne Gore je svu svoju snagu demonstrirao na sportski način, igrom 
koja vraća optimizam u redove crno - belih.
Beograđani su se zahvaljujući Dejanu Milojeviću, prvoj zvezdi naših prostora, 
osvetili rivalu za poraz u prvom delu sezone - 94:79 i tako se učvrstili na 
vodećoj poziciji, tri kola pre kraja regularnog dela sezone Gudjir lige. Centar 
Partizana je i ovog puta bio najefikasniji akter utakmice sa 27 poena, a do 
novog dabl-dabl učinka stigao je uz pomoć 12 skokova.  
Gosti su se rezultatski odvojili pred kraj druge četvrtine susreta, posle 
serije od 15:2, a pojačanom odbranom već u trećoj deonici nagovestili su i 
trijumf.    
Predvođeni fenomenalnim Topićem Vršcani su uspeli u 23. minutu da se približe 
na samo četiri razlike. U ekipi Partizana usledio je poznati scenario, prvo 
trojka Tripkovića, zatim poeni Milojevića i crno-beli su opet imali solidnih 
devet poena viška.
Možda i poslednju šansu za preokret Vrščani su propustili sredinom treće 
četvrtine kada je Topić ponovo smanjio prednost Partizana na samo šest razlike. 
Usledili su ponovo poeni Milojevića i izvanrednog Kamingsa.
- Zadovoljan sam zbog pobede svog tima. Tokom cele utakmice igrali smo dosta 
disciplinovano i svaki moj igrač koji je ušao na parket je dao doprinos pobedi. 
Uspeli smo da vratimo skok i agresivnost u igri čime sam zadovoljan. Hemofarm 
je veoma kvalitetan tim, cenim ih. Pobedili smo veliki klub. Vršcanima bih 
poželeo puno sreće protiv Arisa - rekao je Duško Vujošević, trener Partizana.
S druge strane, prvi stručnjak Hemofarma Luka Pavićević je izjavio:
- Imali smo određenih problema, naročito u napadu, u organizaciji igre i 
činjenici da nismo našli adekvatna rešenja kada je bilo najpotrebnije. Na 
četiri poena razlike u korist Partizana nismo iskoristili šansu da napravimo 
preokret. Dali smo rivalu šansu koju je iskoristio. Nemamo puno vremena da 
razmišljamo o ovoj utakmici i porazu. Već u utorak očekuje nas bitna utakmica 
sa Arisom.