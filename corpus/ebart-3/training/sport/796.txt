> Izvor: matf
> Datum: 
> Rubrika: sport
> Naslov: Tokom fudbalske utakmice Moravičke zone između Zlatibora iz Užica i čačanske 
> Članak:

Slobode, odigrane u petak na stadionu u Krčagovu, došlo je do masovne tuče 
između navijača gostujućeg tima i policije, koja se s tribina prenela na 
igralište!
Užički SUP saopštio je da je uoči nemilih scena grupi od dvadesetak navijača 
Slobode prišao nepoznat muškarac i provocirao ih. Kad su Čačani krenuli da se 
fizički obračunaju sa njim, dva policajca su pokušala da spreče sukob. Ali, u 
tim trenucima simpatizer čačanskog kluba Nemanja T. pesnicom je udario 
policajca Miroljuba Joksića u glavu! Kad je policajcima stiglo pojačanje i kad 
se dobro zakuvalo na tribini, Čačani su počeli da preskaču ogradu i ulaze u 
teren, gde je tuča nastavljena. Kako se navodi u saopštenju SUP, nekoliko 
igrača i trener Slobode vređali su policiju, a pri tom je i fudbaler Branko O. 
pesnicom udario u glavu pomoćnika komandira Policijske stanice Užice Dušana 
Bogićevića!
Prema informacijama iz užičkog SUP, tri policajca su zadobila lakše povrede. 
Protiv 14 navijača Slobode, dvojice igrača i trenera tima iz Čačka podnete su 
prekršajne prijave. Najavljeno je i podnošenje krivičnih prijava, i to protiv 
navijača Nemanje T. i Slobodana G. i igrača Slobode Branka O.