> Izvor: ebart
> Datum: 
> Rubrika: sport
> Naslov: LAZETIĆ I ĐUROVSKI U DECEMBRU IDU IZ BEŽANIJE
> Članak:

LAZETIĆ I ĐUROVSKI U DECEMBRU IDU IZ BEŽANIJE

ŽIVOT fudbalera Bežanije i ljudi zaposlenih u novopečenom Superligašu promenio 
se u sekundi. Istog trenutka kada je pre sedam dana na Bežanijskoj kosi u Novom 
Beogradu ubijen predsednik kluba Goran Mijatović. Već sledećeg jutra bilo je 
jasno da klub više neće biti isti kao u vreme kada ga je Mijatović munjevito od 
Srpske lige doveo do fudbalske elite. Jedino bogatstvo koje "lavovi" trenutno 
imaju su fudbaleri koji su za prvih osam kola dokazali da će uskoro biti hit na 
domaćoj ili inostranoj profesionalnoj berzi.
Najmanje dvojica igrača iz tima Dragoljuba Bekvalca promeniće sredinu već u 
pauzi između jesenjeg i rolećnog dela superlige. Kapiten Bežanije Žarko Lazetić 
i Mario Đurovski otići će iz Vojvođanske ulice. Reklo bi se, svako na svoju 
stranu, ali procene fudbalskih stručnjaka kažu da će prava stvar biti ako ih 
neki klub angažuje obojicu - u paketu.
Partizan je već nedeljama živo zainteresovan, Zvezda ne bi da propusti idealnu 
priliku. Zovu i iz Grčke, Holandije, Belgije, Francuske...
- Dobro je što smo ovdašnjoj sportskoj javnosti pokazali koliko možemo i koliko 
je ceo tim spreman da pokaže na terenu. Priznajem da mi prija što Đurovskog i 
mene u fudbalskim krugovima svi doživljavaju kao sjajan tandem. Dokazali smo 
to, uostalom i na utakmicama protiv naša dva najveća kluba, Partizana i Crvene 
zvezde - kaže Žarko Lazetić.
U decembru će duet iz Bežanije biti na slatkim mukama. Za njih odavno pitaju, a 
oni će zajedno da biraju.