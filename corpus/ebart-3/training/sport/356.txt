> Izvor: ebart
> Datum: 
> Rubrika: sport
> Naslov: Stojaković uoči zanimljivog avgusta
> Članak:

Stojaković uoči zanimljivog avgusta

Predrag Stojaković će osetiti vrelo grčko leto, ali ne u dresu reprezentacije 
Srbije Crne Gore na Olimpijskim igrama, već u vojsci.
Pored činjenice da prvi put posle šest godina izostaje iz nacionalnog dresa, 
još jedna šestica ovog leta prati drugog strelca NBA lige: posle šest 
provedenih sezona u dresu Sakramenta, prvi put na parketu neće pored njega biti 
Vlade Divca. Preciznije, biće ga, ali na suprotnoj strani, u ekipi najljućeg 
rivala Lejkersa.
- Razočoran sam - kaže Predrag Stojaković u intervju za "Sakramento Bi". - 
Razočaran sam, ali takav je život. Biznis je to i život ide dalje. Divac je 
uradio najbolje za sebe, svoju porodicu i želim mu sve najbolje.
Vrele julske dane Stojaković i Divac provode u svom kampu u Sakramentu. Prošle 
godine su uspeli da skupe oko 200.000 dolara za pomoć deci Srbije i Crne Gore i 
SAD, i veruju da će i ove biti jednako uspešni. Za manje od mesec dana Peđu 
očekuje rad sa još mlađim detetom - prvi put postaće tata.
- Kamila (grčki model i buduća majka malog Stojakovića) i ja još nismo izabrali 
ime - objašnjava Peđa uz osmeh preko celog lica. - Činjenica da postajem tata 
je takođe jedan od razloga što propuštam Olimpijske igre. S druge strane i 
odmoriću se, posvetiću više vremena porodici, prijateljima. I nema putovanja. 
Biću više na zemlji, a manje u avionu.
Tačnije, biće više u kasarani, pošto će uskoro na odsluženje vojnog roka u 
grčkoj armiji:
- U Americi vojsku doživljavaju kao zabavu, dok je u Evropi veoma ozbiljna i 
obavezna. U avgustu ću odraditi i tih mesec dana. Vojska je sjajno iskustvo, 
ali kada traje tri meseca.
Prošla sezona bila mu je najuspešnija u dosadašnjoj karijeri, ali je u plej-ofu 
Peđina produktivnost značajno opala, što je izazvalo ne baš prijatne komentare 
Krisa Vebera. Stojaković, međutim, neće da se obazire na "packe" svog saigrača:
- Nemam komentar. Sezona je prošla i ne brinem više o tome. Ne želim da se 
vraćam unazad - zaključio je Stojaković.