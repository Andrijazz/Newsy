> Izvor: ebart
> Datum: 
> Rubrika: sport
> Naslov: Zvezda do osmine finala samo pobedom u Letoniji 
> Članak:

Zvezda do osmine finala samo pobedom u Letoniji 

Jedina opcija da se košarkaši Crvene zvezde nađu u osmini finala ULEB kupa je 
da pobede na gostovanju u Letoniji, ekipu Ventspilsa, makar i sa "pola koša" 
razlike! U suprotnom, izabranici trenera Zmaga Sagadina će morati da kažu - 
zbogom Evropo.
Najveći domet našem predstavniku u Grupi C može biti samo treća pozicija, ali i 
u tom slučaju to će mu biti dovoljno da izbori mesto među 16 najboljih ekipa 
(po učinku u drugu rundu idu četiri najbolje trećeplasirane ekipe iz šest 
grupa, a predstavnika gube učesnici D i E grupe). Dakle, ishod meča Vareze - 
Šarloa, u poslednjem kolu, neće uticati na sudbinu crveno-belih.
Pod pretpostavkom da favorizovani Vareze savlada Belgijance i tako "overi" 
lidersku poziciju, a Zvezda se vrati iz Letonije sa pobedom napravio bi se krug 
od tri ekipe sa istim brojem bodova (16). U takvoj situaciji, posle zbrajanja 
međusobnih utakmica ta tri kluba tabela bi izgledala: DRUGO MESTO: Ventspils 
(3-1), TREĆE MESTO: Crvena zvezda (2-2), ČETVRTO MESTO: Šarlroa (1-3).
Druga varijanta je da Šarlroa, ipak, iznenadi Vareze u Italiji, ali i u tom 
slučaju pobeda Zvezdi nad Ventspilsom donosi treće mesto.
Podsetimo, Ventspils je u "Pioniru" savladao crveno-bele, rezultatom - 84:82.  
Teoretske šanse za plasman u osminu finala izgubili su Alikante i Gravlen.