> Izvor: ebart
> Datum: 
> Rubrika: sport
> Naslov: Kapiten košarkaša Crvene zvezde u prošloj sezoni, korektno se rastao sa klubom 
> Članak:

Kapiten košarkaša Crvene zvezde u prošloj sezoni, korektno se rastao sa klubom 
sa Malog Kalemegdana

Kada je reč o arbitraži, sa Zvezdom sam se tako dogovorio da su dugovanja prema 
meni skoro izmirena. Dobio sam zaostale plate, premije i stanarinu

Zlatko Bolić, prošlosezonski kapiten košarkaša Crvene zvezde, po drugi put 
napušta Mali Kalemegdan sa dosta sete. Iako je na pomolu bio nimalo lep 
rastanak, Bolić i Uprava kluba uspeli su da svedu račune i rastanak učine 
bezbolnim.
- Tačno je da smo sve završili na najbolji način. Sada sam slobodan igrač. 
Moram da kažem da sam letos, po dolasku u Crvenu zvezdu, potpisao ugovor "jedan 
plus jedan", što znači da posle prve sezone mogu da promenim sredinu. Kada je 
reč o arbitraži, sa Zvezdom sam se tako dogovorio da su dugovanja prema meni 
skoro izmirena. Dobio sam zaostale plate, premije i stanarinu, ostalo je još 
malo do konačnog poravnanja, tako da sada mogu mirnije da radim pred sledeću 
sezonu - rekao je Bolić.
Prošla sezona je bila rezultatski dobra za klub, ali je činjenica da se niste 
naigrali u crveno-belom dresu. Odlazak iz Zvezde je neminovan, a čaršijom kruži 
priča da nećete ići iz Beograda. Za vaše usluge je, priča se, zainteresovan FMP?
- Ko to kaže? Iskreno, prvi put čujem i nemam razloga da okolišam. Ne znam 
odakle takva informacija, jer niko iz Železnika nije kontaktirao sa mnom. Moja 
želja je inostranstvo, a pre nekoliko dana imao sam kratak razgovor sa ljudima 
iz Hemofarma. Istina, nismo se dogovorili, jer su Vrščani, koliko znam, 
produžili saradnju sa Nebojšom Bogavcem. To je bio jedini kontakt sa domaćim 
ekipama.
Po novom, prelazni rok u Srbiji i Crnoj Gori traje do tri dana pre početka prve 
utakmice novog šampionata. Inostranstvo ili klub iz podeljene lige?
- Rekoh, voleo bih da odem u inostranstvo. Mislim da je odlazak logičan sled 
stvari u mojoj karijeri, ali ne odustajem ni od domaće košarke.
Razmišljate li o nekom šampionatu, nekom klubu ili zemlji?
- Voleo bih da karijeru nastavim u Nemačkoj ili Francuskoj. Obe lige su u 
velikoj ekspanziji i klubovi su dosta jaki. U toku su pregovori sa određenim 
klubovima, ali ćete na vreme saznati ime. Ako vam kažem da danas počinjem sa 
intenzivnim treninzima, onda je jasno da je konačan dogovor blizu.
Da li to znači da ste završili odmor ili samo ubrzavate ritam treninga?
- Iskreno, u Novom Sadu sam, i do danas sam trenirao tek da ostanem u 
kondiciji. Nisam bio na pravom odmoru, ali ga želim. Počinjem sa pravim 
treningom. Dva puta dnevno, teretana, trčanje, pa lopta. Moram, nema mi druge - 
završio je sjajni strelac Zlatko Bolić.