> Izvor: ebart
> Datum: 
> Rubrika: sport
> Naslov: Reporteri "Blica" u Kovilovu na okupljanju fudbalske reprezentacije Srbije
> Članak:

Reporteri "Blica" u Kovilovu na okupljanju fudbalske reprezentacije Srbije

Sa šest bodova otvoren put do EP. Gledao sam Žigića jer sam znao da u meču 
Partizan - Zvezda nemam šta da vidim

Selektor Havijer Klemente dugo je putovao Evropom, proveravao je, kako kaže, 
formu kandidata za fudbalsku reprezentaciju Srbije i na kraju stigao u Beograd. 
Na stadionu Crvene zvezde 7. i 11. oktobra čekaju ga dve možda i odlučujuće 
kvalifikacione utakmice za plasman na Evropsko prvenstvo 2008. protiv Belgije i 
Jermenije.
Put do Austrije i Švajcarske je dug, zna to i Bask, a posle pobede i remija u 
prva dva meča (Azerbejdžan 1:0 i Poljska 1:1 u gostima), crvenima se osvajanje 
šest bodova iz predstojećeg dvomeča na svom terenu nameće kao imperativ.
- Ako hoćemo da pobedimo Belgiju, moramo da odigramo mnogo bolje nego u 
Varšavi, brine me što do subote treba da ispravimo dosta stvari. Osnovni 
problem je kolektivna igra i defanziva, koja je imala dva lica, negativno u 
prvom i pozitivno u drugom poluvremenu. U igri je šest važnih bodova i očekujem 
da trijumfujemo u oba duela! Tada bi nam bio otvoren put do šampionata, jer je 
važno da sa deset bodova dočekamo zimu. Ne znam da li bih ponovo bio zadovoljan 
sa četiri osvojena boda, ali voleo bih da kažem kako smo postali tim - kaže 
Klemente.
nSpisak igrača ste objavili još pre šest dana?
- Moramo razlikovati igrača koji se skriva i ništa ne uradi za 90 minuta, od 
onog koji na terenu da sve od sebe, a ostavi loš utisak. Ovaj prvi više neće 
biti pozvan, zato fudbaleri treba da shvate razlike između dobrog i slabog. 
Nisam hteo ništa da menjam, računam na iste igrače, koji moraju da promene neke 
navike. Ne znači ako neko pruži jednu slabu partiju da je u lošoj formi. Slaba 
forma znači lošu fizičku spremu. Od debija sa Češkom počeo sam sa jednom 
grupom, ima tu mnogo novih imena, gro igrača sam zadržao, a priključio samo 
Dragutinovića. U mladoj selekciji ima četiri, pet prvotimaca na koje računam, 
međutim nisam hteo da ih oslabim, oni su sada važniji kolegi Đukiću, kako bi se 
Srbija plasirala na EP u Holandiji naredne godine.
nNiste bili na 127. večitom derbiju?
- Bilo mi je jako važno da zbog svog imidža prisustvujem duelu između Partizana 
i Crvene zvezde, ali gledao sam ono što je prioritet, a to je igra Nikole 
Žigića protiv Gimnastike, kad je postigao dva gola, i pratio sam Boška 
Jankovića u dresu Majorke. Nisam pogrešio, jer bih u Humskoj bio samo viđen, a 
na terenu ne bih video ništa novo. Svi igraju napolju osim Trišovića i Biševca, 
a verujte, bilo bi mi lakše kad bi u Srbiji igralo 15 fudbalera. Ovako su skoro 
svi raštrkani širom Evrope, po različitim ligama, pa mi putovanja predstavljaju 
pravu muku. To je, ipak, problem svih selektora, pošto sa igračima radimo samo 
pet do deset dana, pa ostaje malo vremena za ozbiljan rad.
nGovorilo se o pozivu Bilbaoa?
- Odrastao sam, igrao i bio trener u tom klubu, koji se sada nalazi u 
delikatnoj situaciji. Pola veka sam deo Bilbaoa i bilo bi mi drago da im 
pomognem, ali svakog ko je zainteresovan za moje usluge uputio sam na Zvezdana 
Terzića, predsednika FSS, pošto ja pripadam i radim u Srbiji. Ako bi mi Terzić 
dopustio da u slobodno vreme pomognem - biće mi veliko zadovoljstvo.
nMateje Kežmana opet nema na spisku?
- Razmišljam o njemu, nije sklonjen, međutim on pripada grupi igrača koja treba 
da nastavi sa dobrim igrama i čeka poziv. Ne postavljam pitanje njegovog 
kvaliteta. Ako bih pozvao Kežmana, pitali bi me gde je Žigić. Jednostavno, na 
određenim pozicijama imamo mnogo igrača, dok smo na pojedinim baš u problemima 
- dodao je Klemente.