> Izvor: ebart
> Datum: 
> Rubrika: sport
> Naslov: DELEGACIJA KSS PREDLOŽILA JEDNOG KANDIDATA ZA ČELNO MESTO KS SRBIJE I CRNE GORE
> Članak:

DELEGACIJA KSS PREDLOŽILA JEDNOG KANDIDATA ZA ČELNO MESTO KS SRBIJE I CRNE GORE

Predstavnici Crvene zvezde i Refleksa, koji su ranije napustili sastanak, 
osporavaju legitimitet odluka i najavljuju da će Izbornoj skupštini predložiti 
Dragana Kapičića  

MIODRAG Babić je predložen za predsednika Košarkaškog saveza Srbije i Crne 
Gore! Kandidatura Duška Kneževića (KK Atlas) povučena je u toku sastanka, tako 
da je Babić, predložen od KS Vojvodine, ostao u trci sa kandidatom Crvene 
zvezde Draganom Kapičićem. Od 12 prisutnih članova delegacije KSS za Skupštinu 
KSSCG (ukupno 19), za predsednika Skupštine KK Heforam glasalo je 11, dok je 
jedan bio uzdržan. Niko od predsedničkih kandidata nije prisustvovao sastanku, 
koji je održan juče u "Kući košarke", kao priprema za Izbornu skupštinu KSSCG, 
20. decembra. Osim izglasavanja jednog kandidata za predsednika, delegacija je 
izabrala i predstavnike u Upravnom odboru KSSCG. Uz Babića i predsednika KS 
Srbije Blaža Stojanovića, treći član biće Duško Knežević, koji je dobio deset 
glasova (Kapičić 1). 
Međutim, sastanak su ranije napustili predstavnici Crvene zvezde i Refleksa, 
Igor Žeželj i Ratko Radovanović.
- Odluke nisu legitimne - tvrdi Žeželj. - Dok sam ja bio na sastanku, nije bilo 
kvoruma. Ne znam kako su kasnije doneli odluku, ali ona apsolutno ne obavezuje 
Crvenu zvezdu. Što se nas tiče, na Izbornoj skupštini KSSCG biće dva kandidata 
za predsednika.
Zvezda ne povlači kandidaturu Dragana Kapičića, dok je predstavnik Refleksa, 
kako nezvanično saznajemo, čak pretio istupanjem iz domaćeg takmičenja ukoliko 
ove odluke ostanu na snazi.
- Neka se sad zamisle zašto igramo u Jadranskoj ligi - kaže Radovanović. - Sve 
je neregularno! Ako hoće na silu, neka im bude. Neko drži monopol nad sudijama, 
imamo komesara lige koga određeni krugovi štite već osam godina. Krenuli smo 
stopama rukometa...
Odavno narušeno jedinstvo naše košarkaške organizacije, koja je tradicionalno 
konsenzusom birala svog predsednika, razočaralo je i Blaža Stojanovića, 
predsednika KS Srbije i budućeg člana UO KSSCG.
- Ovo je žalosno i ružno. Očigledno je da je bilo lobiranja, ali mislim da ovo 
još nije gotova stvar...