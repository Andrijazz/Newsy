> Izvor: ebart
> Datum: 
> Rubrika: sport
> Naslov: SUPERLIGA RUKOMETAŠA:
> Članak:

SUPERLIGA RUKOMETAŠA:
ŽELEZNIČAR - PARTIZAN 29:27 (17:13)

NIŠ - Hala "Čair". Gledalaca: 3.000. Sudije: Višekruna, Stanojević. Sedmerci: 
Železničar 2(2), Partizan 5(3). Isključenja: Železničar 14 minuta, Partizan 8 
minuta. 
JUGOPETROL ŽELEZNIČAR: Gajić 16, Mulabdić 2 (2), Denić, Živković 8, Stanojević 
5 (2), Đurić 7, Mladenović, Pribak 3, Milosavljević 1, Stanković 3, B. 
Stanković, Stevanović, Petković 2, Kocić.
PARTIZAN: Radosavljević 8, Damjanović 1, Bećirović 4, Butulija, Cmiljanić 4, 
Markićević 2, Jovanović 2, Toskić 1, Stefanović, Tomić 3, Mitrović 7 (3), 
Drenovac 3, Savić 1. 
Niška hala Čair odavno nije izgledala kao u utakmici Želja - Partizan. Puna 
publike željne dobrog rukometa.
Nišlije su se u 25 minutu uspele da se rezultatski odlepe na tri gola razlike 
(13:10), i kraj prvog dela uvedu u mirnu završnicu sa plus četiri (17:13).
U nastavku meča, Dinčićeva formacija 4-2 smanjila je prednost domaćina za samo 
četiri minuta na 19:17, a dva minuta kasnije došlo je do novog izjednačenja - 
19:19. Domaćin je, međutim, vrlo brzo stigao do maksimalne prednosti na 
utakmici od šest pogodaka (26:20), a crno-beli su do kraja bezuspešno 
pokušavali da naprave preokret. 
Najefikasniji u niškom klubu, Boban Živković, ističe da su se na terenu borili 
kao lavovi i da su zasluženo pobedili.
- Ostavili smo srce i dušu na parketu. Atmosfera je bila odlična, kakva i 
dolikuje derbi utakmici sa Partizanom - dodao je Živković.
U rukometnom klubu Partizan očekivano nezadovoljstvo.
- Zaslužena pobeda Železničara, koji je još jednom pokazao i dokazao da vredi i 
da može mnogo više od onoga gde je sada - rekao je Časlav Dinčić, trener 
crno-belih. - Nas je stigao umor posle utakmice u Zagrebu, a u "Želji" nisu 
hteli da nam izađu u susret i meč pomere za jedan dan kasnije. Igrali smo bez 
Sudžuma i Toskića i više od ovoga nismo mogli.
Rukometaši Železničara u narednom kolu imaju šansu da potvrde odličnu formu na 
gostovanju Vojvodini, a tim crno-belih ima šansu za popravni, kada će ugostiti 
ekipu Jugovića.