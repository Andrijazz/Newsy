> Izvor: matf
> Datum: 
> Rubrika: sport
> Naslov: KADETKINJE NASTAVLJAJU SERIJU NA EP U TURSKOJ
> Članak:


POSLE dve ubedljive pobede na startu Evropskog prvenstva kadetkinje Srbije i 
Crne Gore su u 3. kolu protiv Italije - 80:47 (22:7, 22:14, 17:14, 19:12) - 
pokazale da mogu još bolje. Dopadljivom i, pre svega kolektivnom, igrom plave 
su ostvarile pobedu koja im garantuje plasman u četvrtfinale.
Pored odličnog šuta za tri poena (7/17), koji ih krasi u dosadašnjem toku 
šampionata, naše devojke su bile dominantne i u skoku (46:28). Željko 
Vukićević, selektor ženske kadetske reprezentacije je na ovoj utakmici ukazao 
priliku svim igračicama, a one su mu se revanširale disciplinovanim 
izvršavanjem postavljenih zadataka.
- Možda i najbolja igra našeg tima do sada - utisak je Vladislava Lučića, šefa 
naše delegacije u Nevšehiru. - Iako smo obezbedili plasman u četvrtfinale u 
preostala dva susreta pokušaćemo da se domognemo prvog mesta u grupi i tako 
izaberemo lakši put u samoj završnici. Juče je bila pauza na šampionatu koju 
smo iskoristiti da se što bolje pripremimo za Češku.
Rezultati 3. kola, A grupa: Belorusija - Nemačka 76:59, Rusija - Češka 72:53.
Tabela A grupe: SCG i Belorusija 6 bodova, Rusija 5, Češka i Nemačka 4, Italija 
3.
SCG: Radočaj 3, Petrović 2, Ristić 3, I. Prčić 2, Milutinović 2, Knežević 4, 
Dubljević 18, Mitov 6, D. Prčić 14, Ilić 2, Stjepanović 8, Mušović 16.