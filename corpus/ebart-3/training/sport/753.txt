> Izvor: ebart
> Datum: 
> Rubrika: sport
> Naslov: Čudo od deteta Bojan Krkić Perez, sin nekadašnjeg fudbalera Crvene zvezde, krči 
> Članak:

Čudo od deteta Bojan Krkić Perez, sin nekadašnjeg fudbalera Crvene zvezde, krči 
sebi put ka prvom timu španskog šampiona

Fudbalski savez Srbije i Crne Gore započeo je bitku sa Španskom fudbalskom 
federacijom oko prava na igranje za kadetsku reprezentaciju supertalentovanog 
šesnaestogodišnjeg Bojana Krkića Pereza, fudbalera Barselone. O sinu 
nekadašnjeg fudbalera Crvene zvezde i OFK Beograda s istim imenom priča se i 
piše u Španiji kao o čudu od deteta, koje će, nastavili istim tempom da se 
razvija, pomutiti slavu aktuelnim zvezdama Barse Ronaldinju i Mesiju.
- Bojan je dečak u osetljivim godinama. Ima sve preduslove da jednog dana 
postane vrhunski fudbaler, ako ovaj period stasavanja prebrodi na pravi način - 
kaže otac mladog centarfora katalonske ekipe Bojan Krkić.
- Za koga će igrati vaš sin? Za otadžbinu ili majčinu domovinu?
- Moja porodica je izuzetno ponosna što je poziv došao iz FSSCG da igra za 
plave kadete. Ipak, Bojan je već nastupao za Španiju i sada smo dovedeni do 
raskrsnice, kad moramo da odlučimo kojim putem da krenemo. Očekuju nas 
razgovori i s upravom Barselone, ali kako god da bude, Bojan će izabrati 
reprezentaciju do svoje 21. godine. Dakle, za ozbiljan izbor ima još dosta 
vremena.
- Ko treba da strahuje za svoje mesto u timu: Ronaldinjo, Mesi ili Eto?
- Bojan je izraziti strelac, igra na poziciji centarfora, veoma je brz i zato 
se lako oslobađa protivničkih igrača. Prošle godine je za kadete Barselone 
postizao dva gola po utakmici, pa su u stručnom štabu shvatili da je prevazišao 
svoj uzrast. Prekomandovan je u ekipu mlađih omladinaca, igra s dečacima dve 
godine starijim od sebe i, ako nastavi da igra kao dosad, sledeće sezone 
nastupaće za prvi omladinski tim. To bi bio ogroman uspeh za njega, a rano je 
za poređenja s pomenutim veličinama.
- Kako govori srpski jezik?
- Odlično, s obzirom na to da se sa mnom retko viđa, zbog naših obaveza, a s 
okolinom mora da komunicira na španskom. Možda nije pristojno da hvalim sina, 
ali on je jedan od onih dečaka koji ništa ne otaljavaju, već žele da kod sebe 
sve dovedu do perfekcije. Takav je kao đak, takav je kad se takmiči u plivanju 
ili kada je igrao sa mnom "ne ljuti se čoveče".
- Da li je po fudbalskom znanju prevazišao oca?
- Da, može se tako reći, jer je ozbiljnije trenirao i stručnije je vođen nego 
što sam bio ja u Crvenoj zvezdi. Takođe, igra ofanzivnije, dok sam ja bio iza 
napadača.