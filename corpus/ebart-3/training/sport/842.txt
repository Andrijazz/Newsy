> Izvor: ebart
> Datum: 
> Rubrika: sport
> Naslov: Danas startuju pripreme plavih košarkaša za SP, a selektor Šakota već se susreo 
> Članak:

Danas startuju pripreme plavih košarkaša za SP, a selektor Šakota već se susreo 
s velikim problemima zbog otkaza Milojevića, Krstića i Pavlovića

Selektor košarkaške reprezentacije SCG Dragan Šakota još se nije pošteno ni 
zagrejao, a već se, pre večerašnje prozivke igrača, susreo s velikim 
problemima! Selektor je, naime, ostao bez trojice igrača kojima je namenjena 
uloga nosilaca igre na Svetskom prvenstvu u Japanu. Najpre ga je skakačkim 
kolenom "obradovao" nesuđeni kapiten plavih Dejan Milojević, a, kao što je 
Kurir pre mesec dana i najavio, Šakota će večeras na vratima 
"Interkontinentala" videti samo jednog NBA igrača - Darka Miličića! Ili, da 
budemo precizni, dvojicu, pošto je u međuvremenu taj status zaradio i centar 
Partizana Kosta Perović.
Nenad Krstić i Aleksandar Pavlović povinovali su se "sugestijama" svojih NBA 
gazda da je bolje da leto, umesto u Japanu, provedu u SAD. Pavlović je 
"odjednom" od čelnika Klivlenda dobio poziv da igra u Letnjoj ligi za 
Konjanike, a preskakanjem te akcije dodatno bi poljuljao ionako slab status u 
ekipi, pa bi naredni ugovor bio znatno "tanji" od očekivanog. Nenad Krstić, za 
razliku od Saše, uživa ulogu startera, ali i on ne želi da zbog eventualne 
povrede nešto poremeti. Posebno jer mu sleduje najvažnija sezona u karijeri, 
posle koje bi konačno rešio svoju egzistenciju.
Predrag Bojić, direktor KSSCG, poslednjih nedelja uložio je mnogo truda kako bi 
naše klince ubedio da imaju šansu da budu na nivou Kićanovića, Dalipagića, 
Divca... Međutim, čak i šansa da budu nosioci igre na Mundobasketu nije bila 
dovoljno primamljiva.
- Pravo da vam kažem, još sam optimista i nadam se da će se Krstić večeras 
pojaviti na prozivci. Doduše, nije se javio da otkazuje, ali nije rekao ni da 
neće da dođe. Sad svi pričaju o pritiscima NBA klubova, ali kako to da samo 
naša dva igrača trpe pritiske? Da li ste negde pročitali da Gasol ili Novicki 
imaju dilemu? Uzeću primer fudbalera Engleske Runija. Dečko je slomio nogu, a, 
ipak, zbog velike želje da nastupi na Mundijalu za Englesku, to mu je na kraju 
i uspelo. Ne mogu da shvatim šta se dešava u glavama naših igrača, ali to je 
tako - bio je pomalo rezigniran Bojić.
Sam Dragan Šakota nije hteo da komentariše loše vesti o otkazima igrača i rekao 
je da će o svemu da govori pošto ustanovi ko se sve pojavio u holu 
"Interkontinentala". Zasada, od prvobitnih 15 "knjiga" je spala na 
dvanaestoricu. Baš toliko ih je i potrebno.