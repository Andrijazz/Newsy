> Izvor: matf
> Datum: 
> Rubrika: sport
> Naslov: Naš napadač iz berlinskog Uniona prešao u Ajntraht
> Članak:


Povreda je prošlost za Petra Divića, ali isto tako i dres berlinskog Uniona. 
Nekadašnji golgeter OFK Beograda prošao je lekarske preglede i pojačao redove 
Ajntrahta iz Trira. Svojevremeno najbolji strelac našeg šampionata potpisao je 
ugovor do 2005. godine i tako će u plavo-crnom dresu sada igrati čitava 
jugoslovenska kolonija jer su u Triru od letos Milan Drageljević i Milorad 
Peković. Trio koji je činio okosnicu OFK Beograda pokušaće da u prolećnom delu 
nemačke druge lige donese Ajntrahtu plasman u elitu, za šta postoje realne 
šanse. Naime, ekipa iz Trira zauzima šesto mesto sa 27 bodova, dok 
trećeplasirani ima 33. 
Prvi stručnjak Ajntrahta Paul Linc veoma ceni kvalitete našeg internacionalca i 
smatra da njegovim dovođenjem rastu šanse za plasman u Bundes ligu. Divić danas 
treba da se pridruži saigračima u kampu u portugalskoj Albufeiri.