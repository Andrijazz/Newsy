> Izvor: ebart
> Datum: 
> Rubrika: sport
> Naslov: NAJTROFEJNIJI FUDBALSKI TRENER OTIŠAO IZ ZEMLjE 
> Članak:

NAJTROFEJNIJI FUDBALSKI TRENER OTIŠAO IZ ZEMLjE 

Ugovor na godinu dana. - Novac poslovna tajna, ali nije manji od pola miliona 
dolara 

Ljubiša Tumbaković (51), do kraja prošle godine trener fudbalera Partizana, od 
danas je prvi stručnjak eipe Al Nasera iz Saudijske Arabije, iz Rijada. 

Tumbaković je juče, preko Pariza, otputovao za Rijad sa Miodragom Radovićem, 
dosadašnjim sekretarom stručnog štaba Partizana i nekad istaknutim odbrambenim 
igračem "crno-belih", koji će mu u Rijadu biti prvi pomoćnik. 

- Zadovoljan sam svim uslovima za rad koji su predviđeni ugovorom. Po tom 
ugovoru biću trener Al Nasera u toku naredne sezone, a posle toga sve zavisi od 
rezultata i želje obe strane, vlasnika kluba i mene, kazao je Tumbaković. 

- Kakvi su finansijski uslovi? Po onome što se ranije događalo u ovom klubu, 
rad trenera za jednu sezonu plaćao se oko pola miliona dolara. 

- Ne mogu o tome da govorim. To je poslovna tajna. Ali, mogu samo da istaknem 
da sam finansijskim uslovima više nego zadovoljan. Nadam se da ću u takvom 
raspoloženju da budem i kad vidim sve igrače i sve uslove za igru. 

- Kad su u pitanju stadioni i tereni, verovatno znate čime sve raspolaže ekipa 
Al Nasera? 

- Ovde je sve kao u najboljim klubovima Evrope. Možda ne možete da verujete, 
ali ni Real iz Madrida nema bolje uslove za rad. 

- Da li ćete imati pravo da predložite i neka pojačanja iz Srbije i Crne Gore? 

- Ekipu još nisam upoznao. Ipak, verujem da ću moći da formiram tim i po svojom 
volji. U tom slučaju računam na neke igrače Partizana. O svemu ću, kad sve 
budem znao, razgovarati sa Nenadom Bjekovićem, direktorom Partizana. A zašto da 
ne i sa nekim drugim vođama klubova ako su raspoloženi da puste nekog svog 
fudbalera u Saudijsku Arabiju, rekao je trener Tumbaković.