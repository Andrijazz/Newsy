> Izvor: ebart
> Datum: 
> Rubrika: sport
> Naslov: Teniska reprezentacija Srbija i Crne Gore nije uspela u Devis kupu
> Članak:

Teniska reprezentacija Srbija i Crne Gore nije uspela u Devis kupu

Ode sanak pusti podno Akropolja. U odlučujućem meču za prelazak u viši rang 
takmičenja u Devis kupu, teniseri Grčke bili su bolji od selekcije Srbije i 
Crne Gore, koju su savladali ukupnim rezultatom 3:2.
Naši teniseri otputovali su na megdan Grcima, u finalu Prve grupe Evro-afričke 
zone Devis kupa, kao apsolutni favoriti. Pogotovo kada se saznalo da prvi igrač 
Helena Mazarakis neće igrati. Plavi su smatrali da su bez ijednog ispaljenog 
metka već dobili rat. Ali, stvarnost je bila drugačija. Tresnuli smo žestoko o 
zemlju, pardon, šljaku.
Već prvog dana, neočekivano, Tipsarević se pet setova mučio da na naš konto 
uknjiži poen. A onda je Boris Pašanski brzo, efektno i u svom prepoznatljivom 
stilu u tri seta - izgubio. Razočaravajuća igra selektora-igrača Nenada 
Zimonjića u dublu, gde smo unapred računali poen za naš tim, doveo je do 
potpunog preokreta. Domaćin je poveo 2:1, a trećeg dana naš najbolji teniser 
Janko Tipsarević je izgubio od Ekonomidisa 0:6, 6:7 (6:8), 4:6 i to je bio kraj 
naših nada da možemo u viši rang takmičenja.
Poslednji meč, koji nije imao značaj po konačni ishod, Pašanski je dobio tek 
toliko da ublaži poraz i zavara naivne da se radi o igraču koji nešto može. 
Šta reći posle svega, osim da je ishod atinskog duela katastrofa i veliki korak 
nazad našeg tenisa? Koga kritikovati? Da li rukovodstvo belog sporta na čelu sa 
legendom Bobom Živojinovićem, koji je u vatru ubacio Zimonjića, kao selektora 
Devis kup reprezentacije, još uvek aktivnog igrača, ali potpuno neiskusnog u 
ovom poslu?
Zašto se olako prešlo preko Dušana Vemića, igrača koji je nebrojeno puta 
pokazao i dokazao da je, slično Bobi, davao pun doprinos kada je igrao u dresu 
sa nacionalnim grbom? Pret-postavljen je Pašanskom, igraču koji još nije dobio 
neki odlučujući meč. Ali, greške se sada mogu nabrajati u nedogled. Šansa je 
propuštena i sada bi sve trebalo stručno analizirati, izvući pouke i onda 
krenuti od početka. Samo u tom slučaju ovaj poraz, koji neosporno peče, može, 
bar delimično, biti od koristi. 