> Izvor: matf
> Datum: 
> Rubrika: sport
> Naslov: Plasmanom u Ligu UEFA fudbaleri Crvene zvezde ostvarili veliki uspeh
> Članak:


Bog nam je vratio sve ono što smo propustili u prethodnim pokušajima, kaže 
Stojković 
Drago mi je što ćemo predstavljati SCG u Ligi UEFA poručuje Zenga

I ove noći sa "severa" čuće se pesma do jutra, novi šampion i titula, naša 
Zvezda je opet najbolja - odjekivalo je u avionu koji je iz Portugalije leteo 
ka Beogradu, prevozeći učesnike ovosezonske Lige UEFA - fudbalere Crvene zvezde.
Šampanjac se točio u neograničenim količinama. Nazdravljali su predsednik 
crveno-belih Dragan Stojković, trener Valter Zenga, kao i igrači proslavljajući 
velikih 1:1 protiv Brage i plasman među 40 najboljih ekipa u ovom takmičenju.
Golman Vladimir Stojković, svakako junak meča, nije krio zadovoljstvo što se 
naš najtrofejniji klub vraća na stare staze uspeha.
- Čekali smo na ovo dugih 14 godina. Tek sada, kada se glava ohladila, postao 
sam svestan podviga u Bragi. Dokazali smo da vredimo. Bog nam je vratio sve ono 
što smo propustili u prethodnim pokušajima. Strpljivo sam čekao šansu da stanem 
na gol i dočekao. Poklopilo se da to bude u najboljem mogućem trenutku, kada je 
bilo najvažnije. Srećan sam zbog svega, zbog Zvezde i zbog "delija" - rekao je 
"hobotnica" Stojković.
Trener Valter Zenga bio je fasciniran borbenošću svojih izabranika.
- Drago mi je što ćemo predstavljati Srbiju i Crnu Goru u Ligi UEFA. Treba 
čestitati ovom sjajnim momcima jer su pokazali kako se nosi dres sa grbom 
Zvezde. Još je rano govoriti o potencijalnim protivnicima. U svakom slučaju, 
pokazalo se da nema lakih rivala, ali nema ni nepobedivih - preti Zenga.
Milan Purović nije imao tu sreću da zatrese mrežu u prvom meču (pogodio 
prečku), ali je zato u revanšu bio precizniji što je crveno-belima i donelo 
plasman u Liga UEFA.
- Gol nije samo moje delo, već cele ekipe. Ostaje nam da zaboravimo Bragu, da 
se spustimo na zemlju i okrenemo narednim utakmicama - poručuje Purović.       