> Izvor: ebart
> Datum: 
> Rubrika: sport
> Naslov: UZBUĐENjE U KANADI POSLE POVREDE JEDNOG HOKEJAŠA 
> Članak:

UZBUĐENjE U KANADI POSLE POVREDE JEDNOG HOKEJAŠA 

Tod Bertuci, zvezda tima iz Vankuvera namerno teško povredio grača Kolorada 
Stiva Mura.-Policija pokrenula istragu 
  
- Brutalni napad na ledu terena za hokej gurnuo je u drugi plan kanadskih 
medija politiku i skandale. Okrnjio je ugled nacionalnog sporta Kanade i 
izazvao lavinu rasprava o tome koliko daleko nasilje u hokeju može da ide.

Zvezda Vankuver Kanuksa, Tod Bertuci, izveo je osvetnički napad na Stiva Mura, 
novajliju iz redova Kolorado Avalanša, i ostavio ga na ledu u lokvi krvi sa 
potresom mozga i naprslim vratom.

Napad dospeo je na naslovne strane skoro svih novina i gotovo stalno se 
reprizira na televizijama."Kanadska igra pretrpela je još jedan udarac", piše u 
komentaru dnevnika "Gloub end Mejl", koji je uz fotografiju zauzeo gotovo 
čitavu naslovnu stranu."Ovo je zaista mračan trenutak za hokej," kaže 
najtiražniji kanadski dnevnik "Toronto star" i poziva da se zaustavi nasilje u 
hokeju na ledu.

Tuče na utakmicama u ovom sportu postale su gotovo sastavni deo ovog sporta. 
Štaviše, njihova popularnost je tolika da neki promoteri već organizuju tuče na 
ledu, nudeći nagrade od 100.000 dolara, prenosi agencija Rojters.

Prve tuče zakazane su za avgust u Minesoti, a karte će početi da se prodaju 
sledećeg meseca.

Napad Bertucija prevazilazi obično koškanje na terenu, tako da je policija 
pokrenula istragu o napadu na Mura."Imamo obavezu da kada primimo žalbu 
izvršimo istragu o incidentu ovakve prirode. Bez obzira što je u nju umešan 
igrač iz NHL lige, ovo će biti rutinska istraga o napadu," saopštila je 
policija iz Toronta.

Bertuci je Mura napao s leđa, a onda mu je glavu udario o led, ostavivši ga da 
leži u lokvi krvi. Desno krilo Vankuvera suočiće se sada sa disciplinskom 
komisijom NHL lige i može biti suspendovan ili isključen.

Igrači Vankuvera imali su sve vreme utakmice "pik" na Mura zato što je prošlog 
meseca udarcem u glavu povredio levo krilo Kanuksa, Markusa Naslunda.

Pravo pitanje u Kanadi je, međutim, da li je nasilje postalo neodvojiv deo 
sporta i da li je vreme za odlučnu akciju protiv njega, što bi uključivalo i 
tužbu protiv Bertucija.

Neki mediji su istakli paralelu da bi svako ko na poslu udari kolegu i slomi mu 
vrat bio odmah krivično optužen, a ne samo izveden na saslušanje disciplinske 
komisije.

Mediji su se složili u oceni da bi sama NHL liga trebalo da spreči incidente na 
ledu, i zatražili da liga "uputi najsnažiniju moguću poruku".

Povodom incidenta oglasio se i, prema opštem mišljenju najbolji hokejaš svih 
vremena, Vejn Grecki."Siguran sam da će liga preduzeti prave disciplinske mere 
i da će jasno staviti do znanja da ovakve stvari ne smeju više da se dešavaju," 
rekao je Grecki.