> Izvor: matf
> Datum: 
> Rubrika: sport
> Naslov: AS LEJKERSA PISAO NBA ISTORIJU U TRIJUMFU NAD TORONTOM (122:104) 
> Članak:


Samo je legendarni Vilt Čemberlen postigao više poena u jednoj utakmici, dosad 
nezamislivih 100 davne 1962.

MAJKL DŽordan nije to nikad uradio. Nije ni Karim Abdul DŽabar, lider večne 
liste NBA strelaca. Vilt Čemberlen jeste, samo jednom. U jednoj nezaboravnoj 
noći u Los Anđelesu, Kobi Brajant je 18.997 gledalaca učinio svedocima 
istorije. Svi oni pričaće unucima da su gledali asa Lejkersa kada je u trijumfu 
nad Torontom (122:104) ubacio 81 poen! 
Iz minuta u minut, padali su individualni rekordi legendarnog Čemberlena, ostao 
je samo jedan, onaj koji već 44 godine podsmešljivo gleda NBA revolveraše. Tog 
2. marta 1962. u "Medison skver gardenu", Vilt je protiv NJujorka podigao 
granicu na dosad nezamislivih 100 poena. Do sada...
Kobi je rešetao koš sa 1,7 poena po minutu meča, tačnije, sa 1,9 po meri 
vremena koje je proveo na terenu "Stejpls centra" (42 minuta). Ispalio je 66 
lopti, 46 iz igre, od kojih je 28 pronašlo put (60.9 odsto), trojke je šutirao 
13-7, slobodna bacanja 20-18! To je izgledalo ovako: 
2-2-2-2-2-1-1-1-1-3-2-2-1-2-2-2-2-2-3-3-3-2-1-3-2-2-2-1-1-2-2-2-1-1-1-3-3-2-2-1-
1-1-1-1-1-1. Posle "samo" 26 u prvom poluvremenu, u drugom je sam nadigrao 
kompletan tim Reptorsa sa 55:41. Čemberlenov rekord u polovičnom vremenu iznosi 
59 poena. 
- Iscrpljujuće je razmišljanje o Viltovim granicama - priznaje Brajant. - Mnogo 
puta u karijeri su me poredili sa DŽordanom, nadam se da će to prestati. On je 
DŽordan, verovatno najveći svih vremena, ja sam Brajant. Ovo nisam doživeo ni u 
snu, to je jedna od onih stvari koje je nemoguće objasniti. Brajantova želja 
biće ispunjena, jer je najbolji DŽordanov košgeterski učinak stao na "mizerna" 
63 poena. Napad na nezamislive granice, Kobi je najavio 20. decembra prošle 
godine, kada je isporučio Dalasu 62 poena za samo tri četvrtine. Mesec kasnije, 
pao je klupski rekord Lejkersa koji je od 1960. bio u vlasništvu čuvenog 
Eldžina Bejlora (71 poen).
- Video sam neke neverovatne utakmice, ali nikada nešto ovako - šokiran je i 
trener Lejkersa Fil DŽekson, koji je igrao protiv Čemberlena i trenirao 
DŽordana. 
Brajant nije pobedio samo ekipu Toronta, pobedio je plejadu veličanstvenih NBA 
imena: Bejlora, Tompsona, Robinsona, DŽordana, Birda, Vilkinsa, Ajversona, 
Mekgrejdija, DŽabara, Robertsona... Sve osim jednog. 