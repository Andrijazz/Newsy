> Izvor: ebart
> Datum: 
> Rubrika: sport
> Naslov: rukomet
> Članak:

rukomet

Sednica UO RSJ na programu do kraja nedelje

Dugo očekivana sednica Upravnog odbora Rukometnog saveza Jugoslavije (naziv 
nacionalne rukometne organizacije još uvek nije usklađen sa izmenjenim 
ustrojstvom zajedničke države), čije je održavanje najavljivano još za prve 
dane nakon Svetskog prvenstva za muškarce u Portugaliji, konačno bi trebalo da 
bude sazvana, i to do kraja tekuće sedmice.
- U toku današnjeg dana biće određeni datum i mesto održavanja sednice Upravnog 
odbora, do koje će sasvim izvesno doći ko kraja ove nedelje - kratko nam je 
potvrdio novo okupljanje rukometne "vlade", njen predsednik Rade Đurđić koji 
je, ispred RSJ, proteklih dana boravio u Rimu na samitu rukometnih saveza 
mediteranskih zemalja.
Na pomenutom skupu, za koji saznajemo da će biti upriličen najverovatnije u 
četvrtak, ovo petnaestočlano telo trebalo bi da se pozabavi nizom aktuelnih 
pitanja od vitalne važnosti za budući razvoj nekada najtrofejnijeg domaćeg 
sporta. Od sednice UO se između ostalog očekuje da, konkretnim odlukama, 
preseče čaršijska nagađanja po kojima su selektorima muške i ženske rukometne 
reprezentacije Srbije i Crne Gore, Zoranu Kurtešu i Marku Isakoviću, koji su u 
međuvremenu u svojim izveštajima elaborirali uzroke neuspeha Kneževićeve i 
ostalih dama u plavom na EP u Danskoj, odnosno njihovih kolega na SP u 
Portugaliji, odbrojani dani na ovim funkcijama na kojima su debitovali upravo 
na spomenutim takmičenjima. 
Imajući u vidu podeljenost u samom Upravnom odboru, omeđenu pripadnošću 
Đurđićevoj ili Vučelićevoj opciji, a pogotovo akumulirano nezadovoljstvo 
rukometne javnosti uzrokovano debaklom naših selekcija na poslednjim 
međunarodnim smotrama, valja očekivati dosta bure na istom. Samo da ne bude po 
starom "dobrom" rukometnom običaju - tresla se gora, rodio se miš. 