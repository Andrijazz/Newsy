> Izvor: ebart
> Datum: 
> Rubrika: sport
> Naslov: Sednicu IO FSSCG obeležio verbalni duel čelnika crnogorske "kuće fudbala"
> Članak:

Sednicu IO FSSCG obeležio verbalni duel čelnika crnogorske "kuće fudbala"

Jučerašnju sednicu IO FSSCG obeležio je incident kome su kumovali rukovodioci 
crnogorskog saveza - na početku sastanka došlo je do verbalnog duela Dejana 
Savićevića i Radojice Božovića, nakon kojeg je prvi čovek FSCG napustio 
sednicu. Reč je o nastavku sukoba koji se razbuktao između predsednika i 
potpredsednika crnogorske "kuće fudbala" nakon prekinutog meča Budućnosti i 
Zete, kada je uprava prvoligaša iz Golubovaca zatražila od FSSCG da pokrene 
disciplinski postupak protiv Savićevića zbog neodgovornih izjava. 
- Verbalnbi sukob je potrajao kratko, svega dva minuta, ali je završen tako što 
je Savićević napustio sednicu. Božović je insistirao da zahtev Zete o 
pokretanju disciplinskog postupka protiv Savićevića bude prva tačka dnevnog 
reda, ali to nije prihvaćeno. U pitanju je sukob koji je započet još nakon 
prekinutog meča Zete i Budućnosti u Podgorici - prokomentarisao je predsednik 
FSSCG Tomislav Karadžić, ne objašnjavajući detaljnije razloge Savićevićevog 
napuštanja sednice koje, izgleda, nisu razumeli ni ostali članovi Izvršnog 
odbora.
Odlukom IO FSSCG, inače, protiv Savićevića nije pokrenut disciplinski postupak 
jer je komesar za istrage procenio da za to nema osnova. Od ostalih odluka IO, 
kao najznačajnija mogla bi se oceniti ona vezana za primenu pravilnika o 
licenciranju klubova.
- Odlučili smo da ove sezone pravilnik mora biti primenjen bez obzira na sve 
probleme. Na to smo, uostalom, i primorani zahtevom UEFA, pa nemamo vremena da 
prolongiramo posao za još jednu sezonu - objasnio je Karadžić. 
Na sastanku IO FSSCG donete su i odluke vezane za premiranje reprezentacija na 
predstojećem Mundijalu i EP za mlade.
- Složili smo se da igračima A reprezentacije za eventualni plasman u drugi 
krug SP u Nemačkoj bude duplirana premija koja, na nivou ekipe, iznosi 40 odsto 
od nagrade koju Savez dobija od FIFA za plasman na Mundijal. Dakle, premije 
koje  su igrači zaslužili za plasman biće uvećane za po 50 odsto za plasman u 
svaku narednu rundu Svetskog kupa. Dogovorili smo se i da budu premirani i 
članovi mlade reprezentacije na predstojećem EP ali nismo usaglasili sve do 
tančina, pošto treba da razmotrimo odakle će ta sredstva biti nabavljena. Mi 
smo, inače, sve premije isplaćene minule sezone obezbedili iz redovnih prihoda, 
odnosno sponzorskih ugovora, čime smo izuzetno zadovoljni - rekao je prvi čovek 
FSSCG.