> Izvor: ebart
> Datum: 
> Rubrika: sport
> Naslov: Fudbaleri Partizana su se bez većih problema plasirali u osminu finala domaćeg 
> Članak:

Fudbaleri Partizana su se bez većih problema plasirali u osminu finala domaćeg 
kupa savladavši ekipu Šumadije iz Kragujevca - 4:1 (2:1). U ne baš kvalitetnoj 
fudbalskoj predstavi, kombinovani sastav prvaka SCG za koga je debitovao na 
zvaničnim utakmicama mladi Miroslav Radović, rutinski je došao do pobede nad 
ekipom sa drugoligaškog zapada. 

Na vođstvo Partizana čekalo se do 22. minuta kada je Delibašić posle gužve u 
šesnaestercu gostiju i par izblokiranih šuteva uspeo da zatrese mrežu gostiju. 
Samo deset minuta kasnije Partizan je vodio sa 2:0. Nenad Đorđević je šutirao 
snažno iz "srca" šesnaesterca,  a lopta je kao u fliperu,  posle odbijanja od 
šume nogu u petercu Šumadije,  završila u golu. Gosti su jedini gol postigli u 
finišu prvog poluvremena iz jedne od najlepših akcija na utakmici. Bio je to 
mat u tri poteza. Stojanović je dugom loptom pronašao Ivanovića na suprotnoj 
strani terena, a njegov centaršut sa desne strane, Dragan Mandić je pretvorio u 
gol. 
Da ne bude neizvesnosti u drugom poluvremenu, potrudio se Andrija Delibašić, 
stavivši svojim drugim pogotkom, tačku na ovaj susret. Mogli su crno-beli da 
dođu i do mnogo ubedljivije pobede, ali je Bojan Brnović u par navrata 
neprecizno šutirao, da bi ipak u 83. minutu postigao gol za konačnih 4:1. Posle 
dužeg odsustva zbog povrede, na teren se vratio Vladimir Ivić, koji je u igri 
proveo 20 minuta.