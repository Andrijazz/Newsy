> Izvor: ebart
> Datum: 
> Rubrika: sport
> Naslov: Završen teniski turnir "Samsung Open 2005"
> Članak:

Završen teniski turnir "Samsung Open 2005"

Belgijanac dobio 6.200 evra i 60 ATP poena za trijumf u finalu od 6:2, 6:3

Dik Norman, iskusni belgijski teniser, pobednik je četvrtog po redu "Samsung 
Opena 2005". Čelindžer u Beogradu, na terenima TK "Gemaks", u potpunosti je 
opravdao očekivanja. Na kraju, u finalu u kojem su se sastala dva Belgijanca, 
Norman i Žerom Mason, pobedio je iskusniji i juče u svim elementima bolji i 
inspirisaniji teniser.

Rezultat od 6:2, 6:3 dovoljno govori. Norman, koji je profesionalac punih 14 
godina, za nešto više od 60 minuta završio je sav posao. Kako je krenuo, tako 
je i završio, Mason jednostavno nije imao ključ za topovske servise levorukog 
tenisera, koji je odservirao 13 asova. Zas pobedu, Norman je nagrađen sa 6.200 
evra i sa 60 ATP poena.
- Žerom mi je mnogo olakšao posao, nisam očekivao da će biti ovako lako. Moram 
da priznam da sam zaista uživao u Beogradu tokom ove nedelje. Hvala svima, sve 
je bilo na vrhunskom nivou i obećavam da ću doći i sledeće godine - izjavio je 
Norman.
Mason nije igrao kao proteklih dana. Imao je problema sa reternom, nije mogao 
da pronađe pravi ritam.
- Očekivao sam bolji početak, ali ništa nije išlo kako sam želeo. Priznajem da 
je i ovo lep rezultat za mene, s obzirom da sam u poslednji čas došao na 
turnir. Ubuduće ću igrati na jačim turnirima što će mi, nadam se, pomoći da 
popravim rejting na listi - rekao je Mason.
Interesantno je da se Norman i Mason, iako su iz iste zemlje, nisu poznavali.
- Živimo na 25 minuta jedan od drugog, a upoznali smo se tek u decembru. Sada 
smo razmenili brojeve, nadam se da ćemo ubuduće trenirati zajedno. Mason je 
pokazao da ima kvalitet i brzo će napredovati - smatra Norman.
Podsetili smo Normana na Vimbldon 1995. kada je načinio senzaciju, pobedio 
dvostrukog šampiona Stefana Edberga u drugom kolu, da bi poklekao tek u 
četvrtom kolu od Borisa Bekera.
- Te nedelje u Vimbldonu, servirao sam kao životinja. Možda moji udarci nisu 
bili tako dobri, pre svih forhend i bekhend, ali tada samo mogao da zažmurim i 
pogodim servis liniju. Bilo je to najboljih sedam dana u mojoj karijeri. 
Očekujem da uskoro Belgija i SCG igraju u Dejvis kupu, pa će to biti nova 
prilika da dođem ovde i pobedim Đokovića - kaže Norman.
Predsednik TK Gemaks, Đorđo Antelj i direktor turnira Aleksandar Bolić, u 
saradnji sa "Samsungom", obećali su da će sledeće godine nagradni fond dostići 
100.000 dolara.