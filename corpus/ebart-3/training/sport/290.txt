> Izvor: matf
> Datum: 
> Rubrika: sport
> Naslov: "DVOVLAŠĆE" NA VRHU ZAPADA
> Članak:


SAKRAMENTO je dobio društvo na vrhu Zapadne konferencije, i to najmanje 
željeno. "Kraljevi" su se stropoštali u prašinu posle još jednog teksaškog 
dvoboja, ovog puta u Dalasu (117:127), dok su Lejkersi protiv Hjustona 
ostvarili desetu uzastopnu pobedu (93:85) i izjednačili skor Kingsa na čelu 
divizije (52-23). Kalifornijske rivale očekuje direktan duel, 11. aprila u 
Sakramentu.
Velika trojka Dalasa (Majkl Finli, Dirk Novicki, Stiv Neš) zatrpala je koš 
"kraljeva" sa 76 poena, dok je kanadski plejmejker pritom ostvario i rekord 
karijere od 19 asistencija! Sakramento je posrtao sve do minusa od 27 poena u 
četvrtom porazu na poslednjih pet mečeva, s Peđom Stojakovićem koji je postigao 
21 koš (17-8, trojke 5-2, 3-3, 8 sk.) i bio treći strelac tima. Vlade Divac je 
ostvario osam poena (9-3, 4-2, 6 sk.), dok Kingsi i dalje čekaju povratak Breda 
Milera i Bobija Džeksona.
- Imamo 52 pobede, moramo da se setimo kako smo do njih došli - priziva trener 
Rik Adelman izgubljeno samopouzdanje Sakramenta. 
Portland je trijumfom u Filadelfiji (88:82) definitivno izbrisao tim Alena 
Ajversona sa plej-of spiska, tako da će trenutno povređena zvezda Siksersa 
imati prilično vremena da se spremi za Olimpijske igre u Atini.
REZULTATI: Dalas - Sakramento 127:117 (Finli 29, Novicki 27, 10 sk, Neš 20, 19 
as. - Bibi 23, Veber 22, 11 sk, Stojaković 21), Filadelfija - Portland 82:88 
(Grin 22, Tomas 14, 12 sk. - Rendolf 18, Majls 18, 10 sk.), L. A. Lejkers - 
Hjuston 93:85 (Brajant 26, Meloun 20, 14 sk. - Mobli 26, Frensis 17).