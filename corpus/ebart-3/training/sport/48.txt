> Izvor: ebart
> Datum: 
> Rubrika: sport
> Naslov: U derbiju 19. kola rukometnog šampionata, Partizan je ubedljivo savladalo ekipu 
> Članak:

U derbiju 19. kola rukometnog šampionata, Partizan je ubedljivo savladalo ekipu 
Železničara iz Niša rezultatom 40:33. Pobedom u ovom meču crno-beli su preuzeli 
vodeću poziciju na tabeli i ostali u konkurenciji sa Lovćenom i Železničarom za 
osvajanje titule, ali su ostali bez levog krila Petra Kapisode, koji će zbog 
povrede butnog mišića pauzirati najmanje mesec dana.
Trener aktuelnog šampiona Zoran Kurteš zadovoljan je pobedom i igrom svog tima.
- Dobili smo jednu od najvažnijih utakmica u prvenstvu. Bez obzira što je 
rezultat ubedljiv, nije bilo lako savladati doskorašnjeg lidera na tabeli. 
Želja za pobedom kod moje ekipe je bila velika i to je presudilo. Delovali smo 
onako kako Partizan treba uvek da igra, mada je nekoliko puta došlo do pada i 
oscilacija tokom meča. Kada je protivnik uspeo da nam se približi uspevali smo 
da se vratimo i time pokazali nov kvalitet u našoj igri. Naš uspeh je apsolutno 
zaslužen i realan po onome što se dešavalo na terenu - kaže prvi stručnjak 
crno-belih.
Utakmicu ste dobili dobrom igrom u odbrani iako ste primili dosta golova?
- Mnogo primljenih golova je rezultat dobre igre protivničkih napadača. Dane 
Šijan je branio izvanredno, a ostali su sledili njegov primer. Iz čvrste i 
agresivne odbrane lako smo prelazili u brze kontranapade i tako došli do 
ubedljive prednosti. Ako ovako nastavimo da igramo, mislim da imamo velike 
šanse da odbranimo šampionsku titulu. Ova pobeda nam mnogo znači pred 
gostovanje u Šapcu. Metaloplastika je neugodan rival, već su znali da nas 
iznenade, ali verujem da ćemo nastaviti pobedničku seriju iako ćemo u 
predstojećoj utakmici biti nekompletni - kaže Kurteš.
Goran Stevanović je prošle sezone sa Partizanom osvojio titulu. Iskusno levo 
krilo sad igra za svoj matični klub Železničar.
-Pobedio je bolji tim. Partizan je maksimalno spremno ušao u utakmicu i na 
samom startu napravio veliku razliku, tako da mojim bivšim klupskim drugovima 
nije bilo teško da prednost sačuvaju do kraja. Ima još utakmica do kraja u 
kojima moramo da popravimo slab utisak iz derbija - rekao je Stevanović. 