> Izvor: ebart
> Datum: 
> Rubrika: sport
> Naslov: U PRVOM SUSRETU 2. KOLA KVALIFIKACIJA ZA KUP UEFA ZVEZDA U ZAPREŠIĆU SAVLADALA 
> Članak:

U PRVOM SUSRETU 2. KOLA KVALIFIKACIJA ZA KUP UEFA ZVEZDA U ZAPREŠIĆU SAVLADALA 
INTER - 3:1 (1:1)

Centarfor crveno-belih sa dva gola obezbedio Zvezdi miran revanš za dve nedelje 
u Beogradu

Od specijalnog izveštača zagreb

DOŠLI, videli i - pobedili. U prvom susretu 2. kola kvalifikacija za Kup UEFA, 
Crvena zvezda, bivši šampion Starog kontinenta, pred 4.000 gledalaca u 
Zaprešiću, nadomak Zagreba, održala je fudbalski čas domaćem Interu, debitantu 
na evropskoj sceni i stekla lepu prednost pred revanš na beogradskoj "Marakani" 
za dve nedelje - 3:1 (1:1).
Ambijent na malom stadionu u Zaprešiću poprilično miran tokom većeg dela meča, 
uz provokacije uobičajene za ovakve susrete, poput skandiranja "Srbe na vrbe", 
"Ubi', ubi' Srbina". Na jednoj strani lože delegacija crveno-belih, predvođena 
predsednikom Draganom Stojkovićem, na drugoj ozloglašeni Branimir Glavaš, kojeg 
Haški tribunal traži zbog zločina nad Srbima...
A, na terenu tokom svih 90 minuta postojao je samo jedan tim - Crvena zvezda. 
Već na startu kapiten Marko Pantelić je mogao da dovede Beograđane u vođstvo, 
ali je neometan sa sedam-osam metara šutirao pravo u golmana Miškovića. 
Ono što nije pošlo za nogom najboljem strelcu crveno-belih prošle sezone, 
uradio je Nikola Žigić. U 21. minutu je iskoristio sjajan centaršut Lukovića sa 
leve strane, sačekao loptu na drugoj stativi i rutinski je prosledio u mrežu.
O nadmoćnosti i tehničkoj superiornosti našeg vicešampiona najbolje govori 
podatak da je Inter prvi šut uputio u 34. minutu, ali je Čizmek bio neprecizan. 
Ipak, nije baš sve bilo sjajno u igri Beograđana. Mnogo se promašivalo, a 
odbrana je ponovo poklekla posle prekida. U 40. minutu, samo nekoliko trenutaka 
pošto su "delije" stigle na stadion, Poljak je izveo korner, defanzivci 
crveno-belih su se uspavali, što je iskoristio nekadašnji fudbaler Crvene 
zvezde Srđan Pecelj i doneo izjednačenje - 1:1.
U nastavku sve je bilo crveno-belo. Dilemu oko pobednika rešio je, ko drugi, 
nego Nikola Žigić. Ovog puta uloga asistenta pripala je Milanu Dudiću, a visoki 
golgeter se samo "poklonio". Usledile su zatim prilike Jankovića, pa opet 
Žigića, da bi tačku, konačno, stavio Pantelić. Još jedan sjajan centaršut 
novopečenog reprezentativca Lukovića prosto je naterao kapitena crveno-belih da 
zatrese protivničku mrežu i revanš na "Marakani" za dve nedelje proglasi za - 
formalnost.  
Poslednji sudijski zvižduk "delije" su na tribinama dočekale uz "Marš na 
Drinu"...