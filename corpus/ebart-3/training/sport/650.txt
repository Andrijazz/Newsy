> Izvor: ebart
> Datum: 
> Rubrika: sport
> Naslov: Novi Sad domaćin SP u karateu
> Članak:

Novi Sad domaćin SP u karateu

NOVI SAD - Peto svetsko prvenstvo u karateu, čiji je organizator Svetska karate 
konfederacija, održaće se od 6. do 9. oktobra u Novom Sadu. Na ovom najvećem i 
najkvalitetnijem planetarnom skupu karatista svoje učešće potvrdilo je 39 
karate federacija iz 31 zemlje sveta.
- Spisak država učesnica nije konačan, odnosno sigurno će biti veći, jer su 
dolazak u Novi Sad najavili karatisti iz još nekoliko zemalja, a potvrdu o 
njihovom učešću očekujemo do četvrtka, kada zaseda registraciona komisija - 
rekao je Marko Nicović, predsednik Svetske karate konfederacije i predsednik 
Srpske karate unije, dodajući da će Novosađanima svoje umeće prikazati više od 
500 najboljih karatista sveta.
- Pripreme reprezentacije SCG traju već više od dva meseca. Atmosfera među 
reprezentativcima je odlična i verujem da ćemo premašiti uspeh sa prošlog 
svetskog prvenstva kada smo osvojili pet medalja - kaže selektor "plavih" 
karatista Dušan Dačić, dodavši da će naši reprezentativci najveće konkurente 
imati u karatistima Rusije, Belorusije, SAD, Brazila i Južne Afrike, te da 
stručni štab očekuje da bi karatisti SCG mogli da osvoje desetak medalja.
Pored Svetske karate konfederacije (VKC), planetarna takmičenja u sportskom 
karateu odvijaju se i u verziji Svetske karate federacije - VKF, a zbog 
nejedinstva između dve najjače svetske karate organizacije, ova drevna 
istočnjačka veština još uvek nije ušla u program olimpijskih igara.