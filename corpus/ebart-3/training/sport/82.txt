> Izvor: ebart
> Datum: 
> Rubrika: sport
> Naslov: Crno-beli protiv domaćina Ergonoma, igraju četvrtfinalnu utakmicu Kupa Radivoja 
> Članak:

Crno-beli protiv domaćina Ergonoma, igraju četvrtfinalnu utakmicu Kupa Radivoja 
Koraća

Očigledno pod uticajem svog nedavnog postavljenja na mesto selektora 
reprezentacije, trener Partizana Dušan Vujošević je svoje izlaganje, na 
jučerašnjoj konferenciji za novinare povodom finalnog turnira Kupa Radivoja 
Koraća, počeo jednom primedbom sa širim smislom:
- Imamo najinteresantniju ligu, pa samim tim i kup.
Posle toga, o borbi za prvi trofej u Srbiji i Crnoj Gori Vujošević je govorio 
konkretnije:
- U Nišu će borbu za trofej voditi pet ravnopravnih ekipa - Partizan, 
Budućnost, Železnik, Zvezda i Hemofarm - i odlučivaće nijanse. Čak i da smo 
kompletni, ne bih rekao da smo favoriti. Ovako, bez Vujanića, glavnog 
realizatora i organizatora naše igre, daleko smo od favorita. NJegova povreda 
je došla u najnezgodnijem trenutku za nas i pitanje koje se samo nameće je kako 
nadoknaditi njegov izostanak. Naravno da Vule Avdalović, bez obzira na kvalitet 
koji poseduje, ne može sam. Potrebno je da svi daju više i da dosadašnji dobar 
pristup, podignemo do nivoa fanatizma.
Vujošević nije želeo da prognozira kako će se odvijati stvari na završnom 
turniru: 
- Idemo korak po korak. Želja nam je da iznenadimo i odbranimo trofej - rekao 
je na kraju strateg Partizana i našeg nacionalnog tima.