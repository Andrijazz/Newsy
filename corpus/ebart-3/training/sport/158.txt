> Izvor: ebart
> Datum: 
> Rubrika: sport
> Naslov: FUNCIONER UEFA BORAVIO U BEOGRADU 
> Članak:

FUNCIONER UEFA BORAVIO U BEOGRADU 

Predsednik FS Kipra i član Izvršnog komiteta UEFA jedan od kandidata da zameni 
Lenarta Johansona 

Gost Fudbalskog saveza Srbije i Crne Gore u prethodna dva dana bio je Marius 
Lefkaritis, predsednik FS Kipra i član Izvršnog komiteta UEFA. Reč je o jednom 
od lidera evropske "kuće fudbala", izuzetno uticajnoj osobi, ali pre svega o 
dokazanom dugogodišnjem prijatelju naše organizacije, koji je privrženost 
posebno dokazao u periodu sankcija. 

U Beograd je došao kao specijalni izaslanik predsednika UEFA, Lenarta 
Johansona, da prisustvuje utakmici Srbija i Crna Gora - Vels. On tom prilikom 
nije imao radna zaduženja, već su u Nionu procenili da je značaj utakmice takav 
da zaslužuje prisustvo visokog emisara. 

- Radujem se svakom dolasku u vašu zemlju, tako je i sada. I ja sam, poput 
navijača vaše reprezentacije, iznenađen dosadašnjim lošim rezultatskim učinkom, 
ali sam ubeđeni optimista u veoma vrzi povratak na stare staze - rekao nam je 
Marius Lefkaritis, u jučerašnjem razgovoru pre početka susreta. 

Dijalog je tekao smerom međusobne povezanosti kiparskog i našeg fudbala, 
Lefkaritis je dodao: 

- Od 1990. godine, mnogi igrači i treneri iz bivše Jugoslavije, a posebno sa 
današnje teritorije Srbije i Crne Gore, dolazili su na Kipar. Njihov trag je 
vidljiv i izrazito pozitivan. Uneli su nešto novo i korisno u kiparska 
shvatanja igre, a neki, poput Gogića i Špoljarića, su dobijanjem našeg 
državljanstva zaigrali i za nacionalni tim. Srećni smo zbog duge i uspešne 
saradnje, sve ovo što sam rekao utemeljeno je na mojim iskrenim stavovima. 

Obaveze Mariusa Lefkaritisa su češće vezane za kontinentalne razmere. Juče smo 
pričali o dva važna faktora - uticaju novca na današnji fudbal i eventualnim 
problemima koji mogu nastati u procesu ispunjavanja zahteva iz Sistema 
licenciranja. Marius Lefkaritis je o tome kazao: 

- Bez novca se ne može, ali je tačno da je pomerio sve postojeće granice. Mnogi 
su ulagali, a sada proživljavaju teške trenutke. Jedini način da povratite i 
zaradite uloženo je uspeh. Ali, do njega je teško doći. Smatram da je danas 
pozitivna situacija jedino u Engleskoj i Španiji, svi ostali su u mukama. U te 
dve zemlje, a posebno u Engleskoj, izuzetno vode računa o navijačima, a tu se 
vezujemo na Sistem licenciranja. Kad sam ga prvi put pročitao, pomislio sam da 
Kipru nikad neće zaživeti. Ipak, nisu u UEFA pogrešili, traže zaista minimum i 
svi to moraju da ostvare. Iskreno, a prateći razvoj po tom pitanju, više 
problema nas očekuje u velikim nego u malim savezima. Znate, dobro je kad 
postoji neko ko vam govori šta treba da radite, nešto nalik policajcu, a 
naročito za ljude mentaliteta poput naših. 

Za kraj, interesovala nas je potvrda informacije da je Marius Lefkaritis prvi 
kandidat za naslednika Lenarta Johansona na mestu predsednika UEFA, usledio je 
odgovor: 

- Trenutno, planiram jedino da sledeće godine istaknem kandidaturu za tu 
funkciju. Johanson ima još dve ipo godine mandata, ali je izborna dinamika 
poznata. Ne želim da prejuidiciram tok stvari, sve mora da ide svojim tokom. 

Prvi čovek FS Kipra je sa osmehom dodao da podatak da je pravoslavac neće biti 
smetnja, jer "fudbal živi bez politke". 

Čovek od ogromnog poverenja 

Koliko fudbalski ljudi poštuju Mariusa Lefkaritisa vidi se iz sledeće 
činjenice. 

Na prošlogodišnjoj sednici Izvršnog komiteta UEFA, održanoj u Luksemburgu, 
Lefkaritis je dobio 48 od 51 glasa prilikom izglasavanja produžetka mandata, 
što je dosadašnji apsolutni rekord. Na toj funkciji on se nalazi od 1996. 
godine.