> Izvor: matf
> Datum: 
> Rubrika: sport
> Naslov: Ivanovićeva poražena u 1/8 finala Majamija od Morezmove sa 7:5, 6:2
> Članak:


Najbolja srpska teniserka Ana Ivanović nije uspela da odbrani prošlogodišnje 
četvrtfinale na Nasdak openu u Majamiju, pošto je poražena od prve igračice na 
WTA listi Ameli Morezmo sa 2:0, po setovima 7:5, 6:2, posle 82 minuta igre.
Razloge poraza naša teniserka treba ponovo da traži u očajnom prvom servisu (49 
odsto) i velikom broju neiznuđenih grešaka - čak 40, naspram 19 Francuskinje. 
Od samog starta turnira u Majamiju Ana servira veoma loše, istina pravi asove, 
ali ih poništava duplim i očajnim procentom ubačenog prvog servisa. Srpkinja je 
nekako došla do 5:5 i onda stala.
U reprizi prošlogodišnjeg četvrtfinala, Ivanovićeva je potpuno zakazala. I 
prošle godine je po svom priznanju odigrala najgori meč karijere baš protiv 
Francuskinje. Ivanovićeva će takmičenje u Ki Biskejnu nastaviti u konkurenciji 
ženskih parova, pošto je odmah posle meča sa Morezmovom igrala dubl i pobedila 
u paru sa Indijkom Sanjom Mirzom. Njih dve su bile bolje od kombinacije 
Peške/Skijavone sa 6:1, 6:3. One će u narednom kolu igrati protiv pobednica 
meča Asagoe (Japan)/Srebotnik (Slovenija) - Klajsters (Belgija)/Maes (Belgija).
Anu Ivanović očekuje pad, najverovatnije za dve pozicije na WTA listi, zbog 
gubitka 39 bodova u odnosu na prošlu godinu. Srpkinja je u Majamiju zaradila 
oko 40.000 američkih dolara. Sledeća obaveza najbolje teniserke SCG je igranje 
za selekciju državne zajednice u Fed kupu u aprilu.