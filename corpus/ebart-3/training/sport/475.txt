> Izvor: matf
> Datum: 
> Rubrika: sport
> Naslov: Australijanac Lejton Hjuit uspeo je da pobedi španskog tinejdžera Rafaela 
> Članak:

Nadala posle velike borbe i tako se prvi put plasira u četvrtfinale Otvorenog 
prvenstva Australije u tenisu.
Španac je zadao dosta muka domaćinu, koji je morao da odigra pet setova da 
savlada Nadala - 7:5, 3:6 1:6, 7:6, 6:2. Mnogi teniski stručnjaci proriču lepu 
budućnost 18-godišnjem Nadalu, a posle meča ni Hjuit nije bio drugačijeg 
mišljenja.
- Za nekoliko godina, momak će biti u vrhu. Ima odličan pristup tenisu, gladan 
je igre, što je odlično - rekao je nekadašnji prvi reket sveta.
Plasman u četvrtfinale obezbedio je i Amerikanac Endi Rodik, koji je u 
zanimljivom duelu bio bolji od Nemca Filipa Kolšrajbera 3:0 (6:3, 7:6, 6:1), 
dok je Rus Nikolaj Davidenko savladao 12. nosioca Giljerma Kanjasa iz 
Argentine, takođe 3:0 (6:3, 6:4, 6:3).
U ženskoj konkurenciji, teniserke iz Rusije doživele su pravi kolektivni slom. 
Treći nosilac i pobednica Rolan Garosa, Anastazija Miškina, izgubila je od 
Francuskinje Natali Deši, dok je Peti Šnider pobedila drugu Ruskinju i šestog 
nosioca, Elenu Dementijevu, 2:1. Prvi nosilac, Amerikanka Lindzi Devenport, 
lako je pobedila Hrvaticu Šprem.
Ruskinje su do ponedeljka bile potpuno dominantne u Australiji, jer je čak 
sedmoro njih došlo među 16, ali samo dve su "preživele" osminu finala.
U četvrtfinalu ostale su dve ruske teniserke - pobednica Vimbldona Marija 
Šarapova i šampionka US Opena Svetlana Kuznjecova, koje će u međusobnom meču 
odlučiti koja će ići u polufinale. Beta