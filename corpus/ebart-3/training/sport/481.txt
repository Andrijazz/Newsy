> Izvor: ebart
> Datum: 
> Rubrika: sport
> Naslov: Ko je koga tu inspirisao nećemo nikada saznati, tek Dinamo iz Moskve je bodren 
> Članak:

Ko je koga tu inspirisao nećemo nikada saznati, tek Dinamo iz Moskve je bodren 
grupom od 50 navijača sa obeležjima "Sandžak Torcida" pobedio Hemofarm u Vršcu 
u prvoj utakmici osmine finala.
Jasno nam je da je posebno motivisan bio njihov zemljak u redovima Dinama 
Mirsad Jahović, ali kakve veze imaju Lin Grir, Brajan Lengdon ili Dimitri 
Domani s Novim Pazarom!? Spomenuti trio šutirao je kao da im je to bila 
poslednja utakmica u životu. Postigli su, naime, 11 trojki iz 13 pokušaja u 
prvom poluvremenu!?
Verovatno je trener Hemofarma bio u pravu kada je posle utakmice tvrdio da 
njegova ekipa nije ispoštovala taktički dogovor u odbrani, ali šutirao je 
fenomenalni Grir i preko ruke i, što je najgore pogađao.
Sve u svemu, osim vanzemaljskog šuta Dinamo nije pokazao previše, čak i premalo 
za ekipu takvog renomea. Momci igraju neku svoju individualnu košarku, ali kada 
se uzme u obzir da im je sjajni Arijel Mekdonald deveti, deseti igrač u ekipi, 
jasno je o kakvom se kalibru radi.
Dakle, Hemofarm nikako nije bez šanse u Moskvi, pogotovo što će biti jači za 
Antonija Mikinga u koga se već sada "kunu" neki svedoci, doduše košarkaški 
neobrazovani, njegovog premijernog treninga u Vršcu.