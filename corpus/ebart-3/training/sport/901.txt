> Izvor: matf
> Datum: 
> Rubrika: sport
> Naslov: Proslavu 80 godina postojanja banjalučkog Borca uveličala Crvena zvezda
> Članak:


Banjaluka - Borac iz Banjaluke ove godine slavi 80 godina postojanja, a u 
sklopu tog jubileja juče je u Banjaluci gostovala Crvena zvezda i u revijalnom 
meču savladala domaćina 5:1.
- Ovo je praznik za Borac, Banjaluku i Republiku Srpsku. Hvala vam što ste 
našli vremena da nas posetite i uveličate naš praznik. Republika Srpska, 
Banjaluka i Borac su vam zahvalni jer će ova vaša poseta mnogo značiti na 
unapređenju sporta u našoj sredini. Polažemo velike nade i ambicije u sport, a 
Borac je bio i biće perjanica njegova i zbog toga je ova vaša poseta izuzetno 
dragocena, rekao je, između ostalog, premijer Republike Srpske Milorad Dodik.
Zahvaljujući se na toplom gostoprimstvu predsednik Crvene zvezde Dragan 
Stojković je, između ostalog, rekao:
- Mnogi pričaju da je Crvena zvezda ovde gost. Ja, pak, tvrdim da je Zvezda 
ovde domaćin. Najveći, najtrofejniji i najpopularniji srpski klub se u 
Banjaluci oseća kao domaćin. I zaista, u Banjaluci je juče bio pravi fudbalski 
praznik, što nije poremetio ni manji "incident" na aerodromu kada "stranci" u 
redovima Crvene zvezde nisu mogli da prođu pasošku kontrolu jer nisu imali vize 
za Republiku Srpsku. Inače, nekoliko minuta pred početak utakmice na tribinama 
stadiona pojavio se i predsednik Vlade Srbije Vojislav Koštunica.
Zvezda revijalne utakmice svakako je bilo najveće pojačanje Crvene zvezde 
Brazilac Ailton koji se dva puta upisao u strelce i zabeležio dve asistencije, 
a dobar utisak ostavio je i Ekvadorac Segundo Kastiljo.
Crveno-beli su poveli već u 4. minutu kada je Ailton fantastično centrirao 
"spoljnom", pa Trajkoviću nije bilo teško da zatrese mrežu. Novu asistenciju 
"bomba" prelaznog roka ubeležila je u 32. minutu kada je lopta na "tacni" 
stigla do Đokića, posle gužve u kaznenom prostoru Borca. I narednih 10 minuta 
su u potpunosti pripali Ailtonu, koji je prvou 35. a potom i u 39. minutu 
rutinski savladao golmana Karanovića. Drugo poluvreme bilo je mnogo mirnije, a 
oba trenera su izvršili veliki broj izmena. Počasni pogodak za Borac postigao 
je Savić u 64. minutu sa velike distance, dok je konačnih 5:1 postavio Rašković 
u finišu meča.