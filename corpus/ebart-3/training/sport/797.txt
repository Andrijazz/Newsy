> Izvor: ebart
> Datum: 
> Rubrika: sport
> Naslov: OFK BEOGRAD NA KRAJU ŠAMPIONATA
> Članak:

OFK BEOGRAD NA KRAJU ŠAMPIONATA

OFK Beograd je završio takmičenje u Meridijan fudbalskoj superligi na šestom 
mestu na tabeli. Plasman je daleko od očekivanog, s obzirom na to kakve su bile 
ambicije kluba na početku i u toku takmičenja. Međutim, cilj je ipak ostvaren. 
Plasmanom u finale nacionalnog Kupa superligaš sa Karburme je obezbedio učešće 
u kvalifikacijama u Kup Uefa.
Ne ulazeći u analizu da li se moglo više, nejasno je zašto su u klubu u 
poslednjem meču prvenstva, susretu sa Budućnošću iz Banatskog Dvora (pobeda 
gostiju od 1:0) svesno išli protiv svog interesa. Zar OFK Beograd nije mogao 
kao Zvezda na gostovanju Zeti da izvede kombinovani tim, odmori ključne igrače 
i potpuno spremno sačeka svoj najvažniji susret u poslednjih 40 godina. I zašto 
se ponovo pravi greška da se suština podređuje formi. Čaršija jeste sumnjala da 
će regularnost u tom poslednjem kolu biti na probi, ali šta se dobilo tolikom 
žrtvom kada su sumnje zbog rezultata možda i veće nego pre meča. Nije OFK 
Beograd bio kriv što su drugi zakomplikovali situaciju sopstvenim greškama. 
Logično je bilo da se okrene sebi i ne obazire na čaršiju koja priča pa priča 
kakav god ishod šampionata bio.
Ovako na finalni meč Kupa sa Zvezdom 10. maja na stadionu Partizana ide ekipa 
psihološki uzdrmana i koja, teško je verovati, može da se za tako kratko vreme 
vrati bar na onaj nivo pre pomenutog meča. I nije ovo jedina takva pogrešna 
procena. Zar se nešto slično nije desilo i u susretu sa Zvezdom na "Marakani" 
kada su ponovo zbog forme svesno žrtvovani neki fudbaleri, koji su mogli da 
očiste kartone. Jasno je valjda koliko OFK Beograd ima kvalitetnih igrača i 
zašto je to tako, a i očigledno kakave sve posledice propust može da ima.