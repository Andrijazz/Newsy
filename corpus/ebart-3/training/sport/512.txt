> Izvor: matf
> Datum: 
> Rubrika: sport
> Naslov: Ako su čelnici Formule 1 imali za cilj da novim pravilima saseku krila Ferariju 
> Članak:

i dosadnom Mihaelu Šumaheru, prve dve trke u novoj sezoni pokazale su da su u 
toj nameri potpuno uspeli. Očajni rezultati italijanskog tima u Australiji i 
Maleziji nimalo ne obećavaju reprizu prošle sezone kada su piloti aktuelnog 
šampiona (šest titula zaredom) ostvarili čak 15 pobeda na 18 trka:
- Stvari u ovom momentu ne izgledaju baš najbolje, nema sumnje da je Reno 
trenutno u velikoj prednosti nad Ferarijem - kaže Šumaher, koji je u novoj 
sezoni osvojio samo dva boda. - Očigledno je da su se mnoge ekipe bolje 
spremile od nas i da naš bolid ne spada među najbolje.
Sedmostruki šampion, iako nenaviknut da bude u podređenom položaju, nije želeo 
da svaljuje krivicu na druge:
- Veoma je pogrešno uzroke loših rezultata tražiti u samo jednoj stvari, na 
primer, u "Bridžston" gumama. I u porazima i u pobedama učestvujemo zajedno - 
rekao je Šumaher.
Direktor Ferarija Žan Tod bio je manje filozofski nastrojen od svog vozača:
- Nema nikakvih opravdanja posle trke u Maleziji - kaže Tod. Ipak, pobedili smo 
toliko puta, znamo kako se to radi i jedino nam preostaje da napornim radom 
preokrenemo situaciju.
Ralf Šumaher nije pokazao nimalo bratske solidarnosti, naprotiv, vozač Tojote 
tvrdi da je nadmenost italijanske ekipe glavni uzrok slabih izdanja na početku 
sezone:
- Ferari je sam kriv za ovakav pad. Kako mogu biti tako arogantni da u novu 
sezonu uđu sa starim bolidom - pita se ničim izazvani Ralf. - Tome u prilog ide 
i činjenica da jedino oni voze sa "Bridžston" gumama.