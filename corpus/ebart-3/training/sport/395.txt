> Izvor: ebart
> Datum: 
> Rubrika: sport
> Naslov: Saša Đorđević najavio nastup na EP 
> Članak:

Saša Đorđević najavio nastup na EP 

Sve je dogovoreno, sada samo od mene zavisi u kakvoj ću formi dočekati EP

od dopisnika "Blica" iz rima
- Već je sve dogovoreno i zavisi samo od mene da li ću igrati u Beogradu na 
Evropskom prvenstvu. 
Uvek sam bio vrlo jasan kada je u pitanju odnos prema reprezentaciji. U 
nacionalnom dresu sam, bez razlike na godine, davao sve od sebe, tako bi bilo i 
u Atini, ali je Obradović hteo da ima ceo tim na okupu odmah na početku 
priprema, što je za mene bilo nemoguće jer sam tada još uvek bio rekonvalescent 
posle operacije. Ko zna, možda bi mojih nekoliko minuta na parketu u Atini, 
neki moj savet mlađim saigračima bio od velike koristi - izjavi je Aleksandar 
Saša Đorđević u intervjuu za italijansku "Gazetu delo sport".
Sale je izneo i viđenje debakla plavih na OI u Grčkoj:
- Nedostajali su sigurnost i opuštenost, pre svega u ključnim momentima 
utakmica. Taj nedostatak je posledica što imamo dosta dobrih igrača ali ni 
jednog pravog lidera u timu, čak ni Vujanić nema te karakteristike. Ako igranje 
u NBA ligi podrazumeva, provođenje na parketu po 10 minuta na utakmica, onda ti 
to ne dozvoljava da spreman dočekaš velika takmičenja koja su veoma kvalitetna. 
Tako smo u ključnim momentima za našu reprezentaciju videli porgrešne izbore, 
lica bez vere i mnogo nesrećnih okolnosti. Da smo pobedili Argentinu, a bili 
smo blizu da to uradimo, to bi bila utakmica koja lansira. Naravno, protiv Kine 
smo morali da pobedimo, ali kako se kaže u Srbiji, tada nam je voda već ušla u 
uši".
Prvotimac Skavolinija povukao je i razlike između naše reprezentacije iz '90-ih 
godina i današnje:
- Nekadašnja reprezentacija bila je sastavljena od sedam-osam apsolutnih 
zvezda, koje su u nacionalnom dresu stavljali svoje karakteristike u službu 
tima. Između ostalog, igranje u Americi te obogati novim iskustvom i tamo 
dodatno sazriš ali neminovno u nacionalni tim unosi različite interpretacije 
košarke.
Košarkaško prvenstvo Italije počinje 3.oktobra a Skavolini će se zahvaljujući 
četvrtom mestu iz prošle sezone, takmičiti i u najjačem klupskom takmičenju na 
Starom kontinentu - Evroligi, tako da će Đorđević  poslednju godinu u ulozi 
pleja, igrati i u Italiji i u Evropi:
- Sa velikim zadovoljstvom i sa osmehom na licu, u mom stilu mislim da odigram 
moju poslednju sezonu, ostavljajući trag u finalu važnih i neizvesnih mečeva, i 
otkrivajući u razgovoru sa mlađim saigračima tajne kako se pobeđuju teške 
utakmice - rekao je na kraju Đorđević.