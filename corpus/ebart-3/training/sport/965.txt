> Izvor: matf
> Datum: 
> Rubrika: sport
> Naslov: Nant odbio zahtev golmana Srbije da u zimskom prelaznom roku promeni klub
> Članak:


Stojković je tek došao u Nant tako da nismo spremni da ga se već na zimu 
odreknemo. Od njega ću zahtevati strpljenje i malo više napora, ali i što brže 
integrisanje u atmosferu kakva vlada u klubu, rekao je trener Nanta Žorž Eo
Prvog čuvara mreže reprezentacije Srbije Vladimira Stojkovića odavno je 
prestala da žulja klupa Nanta, pošto se sa iste još pre tri nedelje preselio na 
tribine. Nezadovoljan statusom u klubu, doskorašnji golman Crvene zvezde 
zatražio je od čelnika "kanarinaca" da mu na zimu odobre odlazak u neki drugi 
evropski klub.
Za Stojkovića se, prema pisanju uglednog francuskog sportskog dnevnika L' Ekip, 
zainteresovalo nekoliko prvoligaša iz Francuske i iz Nemačke, ali uprava Nanta 
za sada ne želi da čuje ni reč o eventualnom puštanju talentovanog golmana.
- Stojković je tek došao u Nant tako da nismo spremni da ga se već na zimu 
odreknemo. Od njega ću zahtevati strpljenje i malo više napora, ali i što brže 
integrisanje u atmosferu kakva vlada u klubu - rekao je trener Nanta Žorž Eo.
Stojković je za Nant branio samo u prvih pet kola Prvenstva Francuske. Već na 
debiju, protiv petostrukog šampiona Liona (1:3), proglašen je za jedinog krivca 
što su "kanarinci" izgubili. Krajem septembra izgubio je poverenje sada već 
bivšeg trenera, Serža Dižea, a kod novog, Žorža Eoa, još nije uspeo da se 
ustali ni na klupi. Naš golman je prilikom dolaska u Nant predstavljen kao 
jedan od najvećih letošnjih transfera francuskih klubova pošto je na golu 
"kanarinaca" trebalo da zameni legendarnog Mikaela Landroa koji je prešao u 
Pari Sen Žermen.
Nant se inače trenutno nalazi na 18. mestu tabele sa svega 11 osvojenih bodova 
iz 13 utakmica.