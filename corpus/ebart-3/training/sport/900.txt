> Izvor: ebart
> Datum: 
> Rubrika: sport
> Naslov: Za Bogdana Tanjevića, selektora turske reprezentacije, ne postoji dilema
> Članak:

Za Bogdana Tanjevića, selektora turske reprezentacije, ne postoji dilema

Samim tim što su savladali nadobudne Amerikance, Grci su zaslužili da se popnu 
na pobedničko postolje - kaže proslavljeni stručnjak 

u japanu
Dragutin J. Bužić novinar

Ovo predviđanje naš iskusni stručnjak, koji s velikom pažnjom prati sve 
utakmice Mondobasketa u Japanu, utemeljuje na činjenici da je Pau Gasol, prva 
zvezda španske selekcije, na polufinalnom meču s Argentinom zaradio neugodnu 
povredu levog skočnog zgloba i da neće biti u stanju da pomogne saigračima u 
utakmici godine sa Helenima.
Istina je da je Španija bila bolja od Argentine za pet-šest razlike, a ne za 
jedan koš kako je ispalo na kraju. Međutim, čim je Gasol iznet s parketa, za 
"crvenu furiju" je san o zlatu već postao ponovo nedorečen. U ovoj situaciji 
Grčka postaje favorit. Pau nema pravu zamenu, to ne može da bude ni Garbahosa, 
koji je više krilni centar, a pogotovo ne Mark Gasol. Brat mnogo poznatijeg 
košarkaša je dobar dečko, ali nema još dovoljno iskustva i nije tako atletski 
građen kao Pau. Igra pod košem biće odlučujuća u finalu Svetskog prvenstva - 
procenjuje Boša Tanjević.
Grci, poneseni euforijom koja je nastala na ulicama Atine, odmah po eliminaciji 
američkog "drim-tima" u polufinalu, po Tanjeviću su na idealnom putu da tituli 
šampiona Evrope dodaju trofej planetarnog prvaka.
- Samim tim što su savladali nadobudne Amerikance, Grci su zaslužili da se 
popnu na pobedničko postolje. Baš kao što je evropsko zlato trebalo da pripadne 
Francuzima prošle godine, nakon trijumfa nad plavima u Novom Sadu, tako bi 
pravda bila zadovoljena da Janakisovi izabranici pokupe lovorike u Japanu. Ma, 
Grci su favoriti čak i ako se kojim čudom na terenu pojavi i Pau Gasol - ne 
ostavlja dilemu Boša.
Naš proslavljeni stručnjak se još jednom osvrnuo na ranu eliminaciju 
Amerikanaca.
- Velika je stvar pobeda Grčke nad SAD. Ovo je samo još jedan dokaz da 
Amerikanci ubuduće moraju mnogo više vremena da provedu na pripremama. Dok smo 
svi ostali bili na okupu četiri, Amerikanci su trenirali tri nedelje. I, već 
više, na jedno tako veliko takmičenje moraju da dovedu nekog jačeg centra. Ne 
mora to da bude Šakil O' Nil, imaju oni još mnogo zvučnih centara, mnogo 
talentovanih igrača na poziciji na kojoj su ih Grci u polufinalu rasturili. 
Pomalo su i taktički bili nepripremljeni i nisam uopšte video na koji način se 
brane u situacijama čovek na čoveka, uopšte ih nisam razumeo. Kao da nikad nisu 
videli igru pik end rola, pogotovo ne Grčke. Primili su sto koševa, a morali su 
da dave odbranu rivala, da tako reše meč, a Amerikanci su se oslanjali samo na 
napad. Mislili su da će moći samo da otmu loptu i da tek tako krenu u juriš. To 
im se obilo o glavu. Grci su ih maltretirali pod košem, u bukvalnom smislu, ali 
su i svi ostali u redovima evropskog prvaka igrali fantastično. Pošto će Španci 
na Evropskom prvenstvu, koje se igra na njihovom terenu 2007. godine, 
dominirati, dobra stvar za evropsku košarku bi bilo da trijumfuje Grčka, što bi 
značilo da ćemo imati jednog predstavnika više sa Starog kontinenta na 
olimpijskom turniru u Pekingu. 
Tanjević je prokomentarisao i nastup plavih u Japanu.
- Na početku pripremnih mečeva pomislio sam da i Srbija i Crna Gora može među 
osam. Ipak, jaka je ova konkurencija. Da je još samo Krstić bio u timu, sigurno 
bi bili u četvrtfinalu, a za to im je bio potreban samo jedan igrač koji bi 
mogao da ubacuje loptu ispod koša. Šteta, bilo je toliko igrača koji bi mogli 
da nose reprezentativni dres.