> Izvor: ebart
> Datum: 
> Rubrika: sport
> Naslov: Crvena zvezda osvaja Kulu
> Članak:

Crvena zvezda osvaja Kulu

U redovima Crvene zvezde sve je spremno za današnji (13.30 TV) okršaj sa 
Hajdukom. Tradicija govori da je Kula poslednje četiri godine neosvojiva za 
crveno-bele, ali jesenji šampion otputovao je na novo gostovanje u najjačem 
sastavu, jači za Vidića, Ilića i Markovića. 
- Gledao sam ih dva puta u Antaliji, budući da su se nalazili u našoj 
neposrednoj blizini. Hajduk je dobra ekipa, fizički jaka, sa dobrim 
individualcima. Nije sporno, predstoji nam prva teška utakmica u prolećnom delu 
prvenstva i znam da nam neće biti nimalo lako. Međutim, smatram da uz pomoć 
naših vernih navijača, možemo do sva tri boda - konstatuje tim-menadžer Crvene 
zvezde Slavoljub Muslin.
Navijači su navikli da na semaforu vide ime balkanskog "Jan Kolera"... 
- I na početku jesenjeg dela, kada smo igrali u Kruševcu, nisam postigao gol. 
Očigledno je da mi "čarapani" ne leže, što se ne može reći za Hajduk. Nisam 
opterećen da se po svaku cenu upišem u listu strelaca. Uspeh Zvezde je, ipak, 
na prvom mestu - napominje Zvezdin gorostas Nikola Žigić.