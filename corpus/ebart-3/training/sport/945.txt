> Izvor: ebart
> Datum: 
> Rubrika: sport
> Naslov: Bizaran incident na meču između Totenhema i Vest Hema
> Članak:

Bizaran incident na meču između Totenhema i Vest Hema

Izgleda da je fudbaler Totenhema, Džermejn Defo, doslovce shvatio preporuku 
koja kaže da napadači treba da "grizu na terenu", pa je na nedeljnom meču 
protiv Vest Hema zaista ugrizao protivničkog igrača Havijera Maskerana.
Obojici po žuti karton
Argentinac je sredinom drugog poluvremena s leđa faulirao Defoa posle čega ga 
je ovaj "mrtav-ladan" ugrizao za ruku, uz opomenu prstom da mu više nikada ne 
padne pamet da tako oštro ulazi u duel sa njim. Sudija Stiv Benet je bizarnu 
situaciju rešio tako što je obojici igrača pokazao žute kartone - Maskeranu 
zbog oštrog starta, a Defou zbog nedoličnog ponašanja, kako je kasnije naveo u 
zapisniku.
- Oštar faul Maskerana nije sporan i on je svakako zaslužio žuti karton. 
Međutim, Defo posle onakvog poteza nije smeo da i dalje bude na terenu. Benet 
je tako uticao i na konačan ishod meča. Siguran sam da bismo sa igračem više 
uspeli da stignemo Totenhemovu prednost od 1:0 - rekao je menadžer Vest Hema 
Alan Pardju, koji je najavio da će se njegov klub zbog ovoga žaliti Fudbalskoj 
asocijaciji Engleske (FA).
Menadžer Totenhema, Martin Jol, posle meča je slučaj "ugriz" predstavio kao 
šalu:
- Maskerano je za samo deset minuta čak tri puta Defoa faulirao s leđa. 
Reakcija našeg napadača je potpuno normalna. Defo ga je ustvari samo gricnuo. 
Nije ga ujeo. Želeo je da na komičan način skrene pažnju na oštru igru 
Argentinca. To nije bilo ništa ozbiljno. Pitajte Maskerana da vam pokaže da li 
mu je od navodnog ugriza ostao ožiljak i uverićete se da nije - rekao je Jol.
Policija unela u zapisnik
Šala ili ne, ali policija je u izveštaju sa meča navela da na stadionu nisu 
primećene nikakve kriminalne aktivnosti osim nedoličnog ponašanja jednog igrača 
na terenu (Džermejna Defoa) protiv kojeg će možda biti podneta prekršajna 
prijava. Britanski ministar sporta, Ričard Kaborn, zatražio je od FA da slučaj 
"ugriz" bude detaljno ispitan.