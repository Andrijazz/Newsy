> Izvor: ebart
> Datum: 
> Rubrika: sport
> Naslov: DRAGAN STOJKOVIĆ PIKSI, PREDSEDNIK FS SCG, O URAĐENOM U 2004. I POSLOVIMA ZA 
> Članak:

DRAGAN STOJKOVIĆ PIKSI, PREDSEDNIK FS SCG, O URAĐENOM U 2004. I POSLOVIMA ZA 
2005. GODINU

Sigurno ću se kandidovati za drugi mandat, jer posao nisam završio: hoću da 
odvedem reprezentaciju u Nemačku, da Savez najzad  dobije "kuću fudbala", da 
izgradimo Sportski centar i 40 terena s veštačkom travom...

DRAGAN Stojković u odelu Hamleta. Hvaljen i napadan. Čini se, ipak, da je u 
smiraj 2004. bilo mnogo više "otrovnih strelica".
- I to u godini koja nam je donela mnogo radosti. A reprezentacija je napravila 
fenomenalne rezultate, iako je imala dosta problema, pre svega, na psihološkom 
planu: sarajevska tenzija, pa briselski duel - biti ili ne biti. I ostale 
selekcije su iskazivale kvalitet i klasu, a nisam zadovoljan jedino domaćom 
ligom i malim brojem gledalaca - konstatuje na početku razgovora predsednik FS 
Srbije i Crne Gore. - Da bismo vratili navijače, prvo moramo da im omogućimo 
komfor i dobre uslove. Zato apelujem na klubove da novac, ukoliko ga imaju, 
ulažu pre svega u infrastrukturu. Nama nisu potrebni grandiozni stadioni, već 
objekti koji mogu da prime od 7.000-10.000 gledalaca, koji će se na tribinama 
osećati kao kod kuće.
Dobra rezultatska godina, a neviđena medijska frka...
- E, ja to ne mogu da shvatim i prihvatim - kao iz topa će Piksi. - Poslednja 
nedelja u 2004. bila mi je kao čitava godina... Da li je to uticaj izbora, ili 
nešto drugo, ni sam ne znam. Pred nama je godina u kojoj treba da 
iskristališemo jasno zajednički stav: hoćemo li da se uhvatimo u koštac sa 
fudbalskim rivalima i pokušamo da odemo u Nemačku, ili ćemo sve da rasturimo. 
Biće, naravno, kako ljudi budu želeli, ali nelogično je da sečemo granu na 
kojoj sedimo.
- Piksi je na terenu bio borac, nije se valjda promenio od kada je u fotelji?
- Ja branim samo interese fudbala i svakog mogu da pogledam u oči. Naravno da 
sm optimist i očekujem da će strasti da se smire. Da se ne lažemo, fudbal 
zavisi od rezultata A selekcije, jer ona donosi profit, a zarađeni novac se 
dalje ulaže u fudbal. I to je taj začarani krug iz koga nema izlaza. Ko iskoči 
- propada. Za sve u fudbalu ima mesta, samo, svako treba da pronađe sebe.
Krajem septembra, Stojkoviću ističe mandat i već je počelo da se spekuliše kako 
neće ići u "drugi krug".
- Ne, ja ću se sigurno kandidovati za drugi mandat, jer posao nisam završio - 
kategoričan je Piksi. - Svojom voljom se sigurno neću povući. Ako to drugi budu 
želeli, to je onda i druga priča. Iako je bilo i dosta razočaranja, tu, pre 
svega, mislim na onaj prokleti Azerbejdžan, bilo je i napretka, velike borbe. 
Moja je ogromna želja da odvedem reprezentaciju u Nemačku, da Savez najzad  
dobije "kuću fudbala", da izgradimo Sportski centar i 40 terena sa veštačkom 
travom, da... Posla, kao što vidite, preko glave, i zato kažem da posao nisam 
završio. I da se nadam da ću ga, na opšte zadovoljstvo i završiti.