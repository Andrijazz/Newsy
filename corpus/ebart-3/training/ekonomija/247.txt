> Izvor: ebart
> Datum: 
> Rubrika: ekonomija
> Naslov: Boško Živković, profesor Ekonomskog fakulteta u Beogradu o monetarnoj politici 
> Članak:

Boško Živković, profesor Ekonomskog fakulteta u Beogradu o monetarnoj politici 
i mehanizmima za obaranje inflacije 

Prošle godine na monetarnom planu vođena je prava borba između Davida i 
Golijata kako bi inflacija bila oborena. U ulozi Davida našla se Narodna banka 
Srbije a u ulozi Golijata ogroman priliv kapitala iz inostranstva. Ukoliko se 
nešto bitno ne promeni u strukturi instrumenata monetarne politike, ta borba će 
ove godine biti nastavljena uz još manju sposobnost centralne banke da se bori 
sa problemom monetizacije kapitalnih priliva iz inostranstva - kaže za Danas dr 
Boško Živković, profesor Ekonomskog fakulteta u Beogradu. Naš sagovornik se 
zalaže za neradikalne, ali hitne promene koncepta monetarne politike i tvrdi da 
je potrebna strategija monetarne regulacije u čijem fokusu bi bio upravo 
problem kapitalnih priliva ali tako što bi taj tretman imala i zaduženja iz 
inostranstva i veliki prirast domaće štednje. 
- Najveći hendikep monetarnog sistema jeste to što on uspeva u relativo kratkom 
roku da steriliše veliku količinu dinara ali uz visoke troškove koji se 
ugrađuju u kamatne stope čime se širi razlika između depozitne i kreditne 
kamatne stope i time zatvara krug, jer osnovna motivacija banaka i preduzeća 
koja se zadužuju u inostranstvu jesu upravo ta razlika u kamatnim stopama. 
Strateški cilj na srednji rok trebalo je da bude postavljen tako da se taj 
kamatni diferencijal smanji i tako kapitalni prilivi normalizuju a pritisak 
monetizacije koji nastaje pod uticajem velikih jednokratnih priliva stavi pod 
kontrolu umesto da se merama monetarne regulacije otežavaju one vrste promena u 
realnom sektoru do kojih je došlo zahvaljujući upravo povećanom zaduživanju - 
tvrdi Živković. 
Kada je o kratkoročnim sredstvima reč i tu bi, prema oceni profesora Živkovića 
trebalo menjati ponašanje centralne banke. Integraciji dva devizna tržišta, 
međubankarskog i menjačkog, za šta NBS izgleda ima razumevanja moglo bi deluje 
pozitivno, ali bi i Vlada, koja previsokim budžetom do sada nije u dovoljnoj 
meri podupirala centralnu banku u borbi sa inflacijom, trebalo da da svoj 
doprinos.
- Druga varijanta je da se postupno i pažljivo uđe u liberalizaciju kapitalnih 
transakcija i mislim da bi neto priliv bio veći od odliva, koji i sada na ovaj 
ili onaj način postoji. Neka vrsta upravljanja tim procesom bila bi poželjna da 
bi investitori mogli da se ponašaju racionalno. Treća stvar je da se sistem 
obaveznih rezervi koji je očigledno dogurao do granica svojih moći, dopuni 
instrumentima za koje je izvesno da mogu efikasnije  kontrolisati proces 
monetizacije kapitalnih transfera. To je takozvano čileansko-slovenačko rešenje 
čija je ključna ideja da se defavorizuju oni prilivi koji po svojoj prirodi 
izazivaju destabilizaciju. A to su upravo kratkoročni prilivi, kojima se 
sistemu obaveznih rezervi dodaju posebni kvazifiskalni troškovi u vidu 
obaveznih depozita. Ti prilivi inače svuda u svetu imaju tretman spekulativnih 
jer ako u jednom trenutku budu povučeni dolazi do udara na tržištu, što je 
recimo Češka iskusila. Ta vrsta rizika nije zanemarljiva i centralna banka bi 
morala da adaptira svoj sistem kontrole tako da može uhvatiti i tu komponentu i 
zaštiti se od toga - sugeriše Živković.
Najava centralne banke da će višim kamatama delovati na tržištu kako bi došlo 
do smanjenja tražnje, po oceni Živkovića je, u uslovima delovanja dvovalutnog 
sistema kakav je naš, dosta rizičan potez. 
-Većina ideja koje dobro funkcionišu u standardnim monetarnim sistemima, ne 
funkcionišu tako dobro u dvovalutnim, pa tako ni ovaj sistem kamatne zaštite. 
Podsetiću vas da je bivši guverner NBJ Dragoslav Avramović eskontnu stopu 
podigao sa devet na više od 90 odsto. Ulični dileri su reagovali na to i dinar 
je apresirao tako da je kurs pao sa pet do šest na tri dinara za marku. Posle 
toga su kamatne stope u 1997. i 1998. dostizale u nekim mesecima ekstremno 
visoke vrednosti od čak 60 do 70 odsto realno na godišnjem nivou ali krajnji 
ishod nije bio potiskivanje marke iz sistema. Kod nas nema dominacije dinara ni 
u depozitnim ni u bilo kojim drugim poslovima, nego je svuda to evro - kaže 
Živković. Naš sagovornik podseća da mi imamo rezervnu valutu već više od 40 
godina, odnosno od momenta kada je legalizovana devizna štednja. To smatra on, 
izaziva velike troškove, ali bi nas skupo koštalo da nismo imali takvu 
situaciju 1992-1993. godine. 
- Imajući to u vidu mislim da je koncept da se kamatnom stopom deluje na kurs 
dinara donkihotski. Uostalom, iskustvo drugih zemalja sa sličnim 
konfiguracijama monetarnog sistema pokazuje da visoke kamatne stope nisu uspele 
da potisnu ni marku ni evro. Jednostavno, na srednji rok ta ideja nije 
produktivna jer uvećava kamatni diferenecijal i podstiče profitno orijentisano 
bankarstvo da unosi sve veće količine kratkoročnog kapitala. Zato treba 
insistirati da se kamatne stope snize kako bi sistem polako došao na svoju 
normalu -  upozorava Živković. 