> Izvor: ebart
> Datum: 
> Rubrika: ekonomija
> Naslov: Promovisana knjiga Boška Mijatovića "Duvan i srpska država u 19. veku"
> Članak:

Promovisana knjiga Boška Mijatovića "Duvan i srpska država u 19. veku"

Beograd - Knjiga Boška Mijatovića "Duvan i srpska država" predstavlja ne samo 
značajnu ulogu duvanske industrije u istoriji srpske privrede već i 
svedočanstvo o modernizaciji države i kulturno istorijskim prilikama u 19. 
veku. Imajući u vidu da te prilike neumoljivo podsećaju na današnje, kao što 
su, recimo, fenomen korupcije, nameštanja tendera, političkih prevrata..., 
čitalac se može zapitati da li je i u drugim državama situacija ostala 
nepromenjena. Čini se, međutim, da to nije slučaj - izjavio je sinoć u 
Studentskom kulturnom centru, na promociji knjige "Duvan i srpska država u 19. 
veku", Dejan Popović, rektor Beogradskog univerziteta.
U prikazu knjige Popović je ukazao na činjenicu da je duvan kao predmet 
oporezivanja u 19. veku davao izdašne prihode državi, osvrćući se na ubrzani 
proces modernizacije države u tom periodu. Prema podacima koji se mogu 
pročitati u Mijatovićevoj knjizi, duvan je u Srbiju stigao, iz Turske oko 1611. 
godine. Podaci ukazuju da je 1888. svaki drugi odrasli muškarac pušio, i to oko 
osam cigareta dnevno (preko lule). Srbi su pušili duvan niskog kvaliteta zbog 
loše tehnologije njegove proizvodnje. Godišnje se proizvodilo oko hiljadu tona 
duvana. Knjiga opisuje ponašanje države prema duvanskoj industriji koje se 
kretalo od davanja potpune slobode u proizvodnji, do uvođenja delimičnog, a 
zatim i potpunog monopola. Početkom dvadesetog veka svaki sedmi dinar u 
budžetskoj kasi bio je od prometa duvanom. Boško Mijatović, autor knjige, 
ukazao je na "žalosna stanje sociološke istoriografije, uključujući i ekonomsku 
istoriju". On ističe da u poslednjih 150 godina dominira istorija ratova, 
pučeva poltičara... dok se veoma malo pažnje posvećuje uslovima života, kako 
ljudi žive, umiru, hrane se ili leči.