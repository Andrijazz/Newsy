> Izvor: ebart
> Datum: 
> Rubrika: ekonomija
> Naslov: Mali akcionari "Beopetrola" optužili ruski "Lukoil" 
> Članak:

Mali akcionari "Beopetrola" optužili ruski "Lukoil" 

BEOGRAD - Osim što nije ispunio uslove iz ugovora o kupovini "Beopetrola", 
"Lukoil" želi ponovo da opljačka male akcionare kroz dokapitalizaciju. Umesto 
da investira 70 miliona evra, "Lukoil" želi da kroz dokapitalizaciju umanji 
vrednost akcija malih akcionara - rekao je Branislav Moračin, predsednik 
Sindikata nezavisnost "Lukoila-Beopetrol".
Moračin kaže da je ugovorom o kupovini "Lukoil" bio obavezan da u prvoj godini 
uloži 70 miliona evra za modernizaciju pumpi, socijalni program. "Rok za 
investicije ističe 21. oktobra, a ništa nije uloženo. Na Skupštini akcionara, 
koja je zakazana za sredu, najavili su dokapitalizaciju u vrednosti od oko 50 
miliona evra. Na taj način će akcije malih akcionara, koje čine deset odsto 
preduzeća, umesto oko 600 evra, vredeti samo 1.000 dinara" - objašnjava Moračin.
Moračin je rekao da mali akcionari traže da se odloži Skupština i da im se 
nadoknadi gubitak od 1,2 miliona evra zbog neulaganja u "Beopetrol". - Spremni 
smo i da se produži rok za investicije koji ističe 21. oktobra. Nismo protiv 
dokapitalizacije, ali tek kada se investira ono što je potpisano - istakao je 
Moračin. Miodrag Đorđević, direktor Agencije za privatizaciju, kaže da Agencija 
ne može da zaustavi Skupštinu, jer većinski vlasnik ima pravo da je održi. 
"Dokapitalizacija ne može da se obavi pre nego što se ispune obaveze, a to su 
investicije. Ako oni donesu takvu odluku, onda moraju da ispune niz dodatnih 
procedura i pitanje je kako će se to završiti", zaključio je Đorđević.