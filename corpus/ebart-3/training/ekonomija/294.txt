> Izvor: ebart
> Datum: 
> Rubrika: ekonomija
> Naslov: SVE VIŠE GRAĐANA ODLAZI NA BANKARSKE ŠALTERE RADI REFINANSIRANjA
> Članak:

SVE VIŠE GRAĐANA ODLAZI NA BANKARSKE ŠALTERE RADI REFINANSIRANjA

Uzimanje pozajmica da bi se otplatilo ranije zaduženje postalo hit. Valja 
otvoriti četvoro očiju kod sklapanja ugovora, jer se kamate kreću i do 20 odsto 
na godišnjem nivou, a tu su i ostali bankarski troškovi

BEOGRAD - Refinansiranje kredita postalo je pravi letnji hit i sve više bankara 
je spremno da otplati stare dugove budućih klijenata nudeći duže rokove i nešto 
niže kamatne stope koje se kreću od 12,58 do 20 odsto na godišnjem nivou. Kad 
se tome dodaju razne provizije i naknade koje prate svaku pozajmicu zaduživanje 
je i dalje skupo.
Građani se, odlučuju da promene banku i samo zbog dva odsto niže kamate, ali 
mnogo češće zbog mogućnosti da više meseci ili godina vraćaju ranije uzet zajam 
i da dobiju još nešto keša preko toga. Banke su, s druge strane, spremne da se 
odreknu jednog dela svoje zarade i pridobiju nove klijente.
Ali, ima banaka, koje na primer, čine samo mali ustupak i prihvataju da vrate 
stari dug po povoljnijoj kamati, međutim, svaki dinara preko toga podrazumeva 
otvaranje novog zajma po skupljoj ceni. Pitanje je i koliko će dugo banke 
držati kamate po kojima se reklamiraju, jer u skladu sa merama NBS mogu da ih 
podižu i spuštaju.
Naravno, građani svoj finansijski problem rešavaju trenutno i ponovo se 
upuštaju u dug koji je, po pravilu, veći i otplaćuje se duže. Banke svoje 
gotovinske kredite za refinansiranje odobravaju na rok od tri do deset godina.
Mnogi se javljaju Informativnom centru Narodne banke Srbije za savet, tako da 
se ova institucija odlučila da na svom sajtu iznese spisak banaka koje 
refinansiraju kredite, kao i njihove kontakt telefone. Treba obići više banaka 
i izabrati najbolju ponudu.  Osim kamate, trebalo bi obratiti pažnju i na 
prateće troškove svake pozajmice. Tako neke banke naplaćuju prevremenu otplatu 
kredita od jedan do tri odsto na preostali dug. Jedino, ukoliko se refinansira 
pozajmica i banci u kojoj je već korišćena, onda ovaj trošak ne postoji. S 
druge strane, otvaranje zajma košta od 1,5 do tri odsto, na odobreni iznos. 
Neke banke zahtevaju polaganje depozita i na ova sredstva odobravaju kamatu 
koja se kreće od jedan do četiri odsto.
Prilikom izbora banke, treba obratiti pažnju i na to da li odobrava učešće, ili 
depozit u okviru samog zajma i koliko iznosi kamata u tom slučaju. Neke banke, 
za svoje klijente koji primaju platu preko njih imaju niže kamatne stope. Da bi 
privukli klijente, bankari nude i razne poklone, tako da se osim pozajmice, 
može dobiti i kreditna kartica sa limitom od 500 evra. Ima dosta banaka koje i 
dalje zahtevaju jednog ili dva žiranta kao obezbeđenje za odobreni zajam, 
naročito ako je veći od 5.000 evra. To je problem za mnoge, tako da se odlučuju 
i za nešto veću kamatu, ali bez jemaca.
Zavisno do banke, stanovništvo se može zadužiti od 600 pa do 10.000 evra, u 
kešu za refinansiranje, odrednica je platežna moć, jer pravilo da rata ne 
prelazi trećinu zarade i dalje važi. Kod nekih banaka manji krediti sa kraćim 
rokom otplate su i najskuplji i kamata u tom slučaju prelazi 20 odsto.