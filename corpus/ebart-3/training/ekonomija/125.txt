> Izvor: ebart
> Datum: 
> Rubrika: ekonomija
> Naslov: Nestašica naftnih derivata na pojedinim benzinskim pumpama
> Članak:

Nestašica naftnih derivata na pojedinim benzinskim pumpama

BEOGRAD - Na pojedinim privatnim benzinskim pumpama ovih dana vozači nisu mogli 
da napune rezervoare automobila jer nije bilo goriva. Nestašica naftnih 
derivata poslednjih dana, prema rečima upućenih, delom je posledica niskih 
maloprodajnih cena, a delom najavljenog poskupljenja za kraj ove i početak 
sledeće nedelje. Nezadovoljni sadašnjom cenom derivata, koja im stvara velike 
gubitke zbog cene sirove nafte na svetskim berzama, privatnici su odlučili da 
poslednjih nekoliko meseci ne uvoze ovaj energent u količinama u kojima bi 
trebalo. Većinu obaveza oko snabdevanja tržišta preuzeo je NIS.
Nije isključeno da zbog najavljenog poskupljenja derivata pojedini privatnici 
čuvaju rezerve goriva da bi ih prodali kada budu promenjene cene. Zasad se ne 
zna koliko će gorivo poskupeti, ali to ne bi trebalo da bude manje od tri 
dinara po litru.
Inače, da se poštuje Uredba o cenama derivata (koja se zaslugom ministarstava 
finansija i trgovine krši već nekoliko meseci) gorivo je pre više od mesec dana 
trebalo da poskupi za tri odsto. Krajem nedelje, kada bude odobreno 
poskupljenje, ponovo će se steći uslovi da derivati poskupe prema slovu Uredbe. 
Kada je poslednji put, 21. septembra, pravljen obračun, prema Uredbi nafta tipa 
"ural" bila je oko 33 dolara po barelu, a ovih dana dostigla je 44 dolara.
Većina zemalja u svetu poskupljenje nafte na svetskim berzama prati povećanjem 
cena derivata na svom tržištu. Gorivo je u okolnim zemljama skuplje do čak 
desetak dinara nego kod nas. Tako su juče u Crnoj Gori cene goriva povećane od 
1,5 do tri dinara. Benzin košta 73,72 dinara po litru, bezolovni 75,24, dizel 
je 64,60 i eko-dizel 66,12 dinara. Cene goriva u Crnoj Gori mogu se korigovati 
svakih 15 dana, što obavlja kotorski "Jugopetrol", na osnovu kretanja cena 
naftnih derivata na svetskom tržištu.