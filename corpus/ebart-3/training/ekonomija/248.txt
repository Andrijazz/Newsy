> Izvor: ebart
> Datum: 
> Rubrika: ekonomija
> Naslov: CENTAR ZA SLOBODNO TRŽIŠTE
> Članak:

CENTAR ZA SLOBODNO TRŽIŠTE

U zemlji koja je gladna za kapitalom, koja se nada stranim direktnim 
investicijama, pravilno upravljanje kapitalom je od izuzetnog značaja. Međutim, 
tri srpske vlade od 2001. vuku pogrešne poteze i svojim merama direktno 
destimulišu finansijsko tržište. Većina pokazatelja je i dalje loša, pa se vidi 
da sve ove vlade htele privredu zasnovanu na državnom intervencionizmu, a ne na 
tržišnim principima. To je juče na konferenciji za novinare u Beogradu rekao 
Aleksandar Stevanović iz Centra za slobodno tržište prilikom promocije studije 
"Reforma finansijskog sektora u Srbiji Tržišno rešenje".
 Loša zakonska infrastruktura stvorila je finansijski sektor koji ne može da 
zadovolji potrebe privrede. Za korak od sedam milja, koji bi nas približio 
Mađarskoj ili baltičkim državama, potrebne su široke opšte reforme, zatim 
redefinisanje finansijskog tržišta, te bočne reforme koje će pospešiti 
finansijski sektor - ocenio je Stevanović.
Centar za slobodno tržište predlaže i reorganizaciju pravosudnog sistema i 
osnivanje privatnih trgovinskih sudova jer sada svako ko je oštećen može da 
bira "da li da plače ili da spremi debelu kovertu", ocenjuje Stevanović. Treba 
završiti i s epidemijom radničkog akcionarstva, smatra Stevanovićjer to nije 
dobra pojava. On je kritikovao aktuelnu vladu da odugovlači sa donošenjem 
zakona o investicionim fondovima, postavljajući pitanje da li se to čini 
namerno kako bi se omogućilo mešetarenje u privatizaciji. Jedino što je 
pohvalio bio je predlog zakona o preuzimanju, ali je postavio pitanje da li bi 
bilo efikasnije promeniti postojeći.