> Izvor: ebart
> Datum: 
> Rubrika: ekonomija
> Naslov: Ekonomisti upozoravaju
> Članak:

Ekonomisti upozoravaju

Otpis 62 odsto duga prema poveriocima Londonskog kluba dobar je potez kojim je 
konačno regulisan naš dug prema inostranstvu i sada on iznosi 11,9 milijardi 
dolara ili oko 60 odsto BDP. Po oceni ministra finansija Mlađana Dinkića, time 
smo se svrstali u red zemalja sa, po svetskim kriterijuma prihvatljivim učešćem 
spoljnog duga u BDP. Međutim, pojedini ekonomista upozoravaju da ovaj kriterij 
nije jedini koji bi valjalo uzeti u razmatranje. 
Naime, kako kaže ekonomista Mlađen Kovačević, kriterij visoke zaduženosti koji 
tretira Svetska banka je odnos duga prema godišnjem iznosu ostvarenog izvoza. 
Ako je taj odnos veći od 2,2 puta, reč je o visoko zaduženoj zemlji. Kod nas je 
odnos duga prema godišnjem izvozu čak 2,8 puta. Zanimljiva je uz to i ocena 
stručnjaka koji su radili na studiji Narodne banke Srbije o održivosti spoljnog 
duga, da su posle dogovora sa Londonskim klubom "pretpostavke za održavanje 
spoljnog duga ostale iste u svim segmentima". 
Računice MMF pokazuju da će Srbija ove godine na ime servisiranja spoljnog duga 
morati da iz budžeta izdvoji 801 milion dolara, naredne 946 miliona dolara, u 
2006. godini 1,11 milijardi dolara. U 2007. godine iz budžeta će se izdvajati 
1,46 milijardi dolara, godinu dana kasnije 1,64 milijardi dolara i u 2009. 
godini 1,8 milijardi dolara. Upravo polazeći od tih cifara a ne verujući u 
mogućnost dvocifrenih stopa rasta proizvodnje, izvoza i investicija, koje su 
nužna pretpostavka ubrzanog razvoja zemlje, dobar deo stručne javnosti govori o 
neminovnosti upadanja Srbije u dužničku krizu već 2007. godine.
Ono što je trenutno problem na državnom nivou preliće se tada na leđa građana, 
upozorava ekonomista Dejan Miljković, ilustrujući to na primeru dugoročnih 
kredita kojima sve banke u Srbiji danas prosto mame korisnike.
- Tu je skrivena velika opasnost, jer se daje lažna nada da je u zemlji sve 
sigurno. Makroekonomska stabilizacija je postignuta, dinar je stabilan, rešeni 
su problemi spoljnog duga, kreditni uslovi u zemlji su relativno prihvatljivi, 
pa građani slobodno mogu da  uzimaju kredit - objašnjava Milković i dodaje da 
je problem u tome što se ta sredstva odobravaju praktično u stranoj valuti iako 
stoji da je reč o dinarskim sredstvima, dok u ugovorima o dugoročnim kreditima 
stoji devizna klauzula. 
On naglašava da to znači da se iznos kreditne rate preračunava u stranu valutu 
u momentu odobravanja ali i tokom otplate. 
- Kada je reč o kreditima ustanovljeno je pravilo da kreditno zaduženje ne može 
da bude veće od jedne trećine plate. To je za mnoge potencijalne korisnike 
kredita od recimo 20.000 evra trenutno težak ali ne i neprihvatljiv uslov. Ali, 
kada ne budemo kao zemlja mogli da izbegnemo finansijski potres koji 
podrazumeva i značajniju korekciju kursa, plate će preračunate u evre drastično 
pasti a zbog devizne klauzule kojom banke zapravo štite svoja sredstva od 
takvih udara, predviđena rata neće biti više jedna trećina plate, nego dve ili 
tri plate. Priča o fondu za osiguranje hipotekarnih kredita u narodu je 
shvaćena kao da će taj fond vratiti kredit banci ako građanin ne može, a ne 
onako kako stvari treba realno gledati. Zato je potreban veliki oprez kod 
uzimanja dugoročnih kredita i to se mora javno reći da bi građani tačno znali 
šta ih sve u budućnosti može snaći - naglašava Miljković.