> Izvor: ebart
> Datum: 
> Rubrika: ekonomija
> Naslov: Nekad čuvena fabrika štofa "Branko Krsmanović" u Paraćinu više ne postoji kao 
> Članak:

Nekad čuvena fabrika štofa "Branko Krsmanović" u Paraćinu više ne postoji kao 
pravno lice, jer je Odlukom Trgovinskog u Kragujevcu sva preostala imovina 
fabrike podeljena poveriocima, u skladu sa potraživanjima, na osnovu utvrđenih 
udela sudskog veštaka. Potraživanja bivših radnika tog štofarskog giganta 
podeljena su u dva dela, zaostali porezi i doprinosi isplaćeni su im u celosti, 
a od kamata za zagarantovanu zaradu isplaćeno je 70 odsto. Na ime preostalih 
potraživanja, bivšim radnicima prenet je deo imovine, vila "2", nezavršena 
stambena zgrada u staroj "štofarskoj" koloniji i stovarište u Skoplju. Sva 
sredstva od prodaje ove imovine biće isplaćena radnicima u skladu sa kvotama 
koje je odredio sud. Pošto je imovina predata radnicima, oni, kao i svi ostali 
poverioci, preuzimaju upravljanje nad njom, kao i organizaciju prodaje, kaže se 
u saopštenju koje je potpisao stečajni upravnik Slobodan Tatić. U saopštenju se 
navodi da je rešenje suda konačno i pravosnažno i da radnici ne treba da 
podležu dezinformacijama i obmanama koje plasiraju određena lica i da se ne 
izlažu bespotrebnim troškovima, već da se organizuju oko prodaje imovine koju 
je sud odredio u cilju namirenja preostalih potraživanja.