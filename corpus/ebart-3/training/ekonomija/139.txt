> Izvor: ebart
> Datum: 
> Rubrika: ekonomija
> Naslov: MIROLjUB LABUS, POTPREDSEDNIK VLADE SRBIJE NAJAVIO
> Članak:

MIROLjUB LABUS, POTPREDSEDNIK VLADE SRBIJE NAJAVIO

Korekcija cena goriva u Srbiji očekuje se posle 5. januara

BEOGRAD - Bude li i u dve naredne nedelje na berzama u svetu padala cena 
sirovoj nafti, onda će uskoro u Srbiji sigurno pojeftiniti derivati. To bi 
moglo da se desi odmah posle 5. januara.
Ovakvu mogućnost juče je najavio Miroljub Labus, potpredsednik Vlade Srbije. U 
izjavi Tanjugu on je naglasio da će, čak iako cena sirovoj nafti ostane kakva 
je sada - benzin i dizel u našoj zemlji pojeftiniti.
 Prema vladinoj uredbi o prometu naftnih derivata, koja inače nije primenjivana 
prilikom poskupljenja derivata, krajem proleća i leta mora da prođe najmanje 
mesec dana od poslednje korekcije cena goriva, i to samo pod uslovom da je u 
međuvremenu došlo do promene cene sirove nafte na svetskom tržištu. Poslednja 
korekcija cena kod nas je bila 5. decembra kada su derivati poskupeli u proseku 
za nešto više od 1,5 dinara po litru.
Na svetskim berzama, posle dugotrajnog trenda poskupljenja, sirova nafta 
pojeftinjuje u poslednjih mesec i po dana. Na Njujorškoj berzi "laka" američka 
nafta trenutno košta 30,26 dolara, a u oktobru je bila 55 dolara. Na Londonskoj 
berzi evropski "brent" koštao je 50, a sad je 37,21 dolar za barel. Pala je i 
cena ruske nafte koja se ponajviše uvozi u Srbiju. Ona trenutno može da se kupi 
za 34 dolara za barel (jedan barel je 159 litara).