> Izvor: ebart
> Datum: 
> Rubrika: ekonomija
> Naslov: TRGOVINSKI SUD KAZNIO NARODNU BANKU SRBIJE
> Članak:

TRGOVINSKI SUD KAZNIO NARODNU BANKU SRBIJE

NBS nije deblokirala račune Kreditno eksportne banke, pa joj je odrezano 20.000 
dinara, njenom guverneru 5.000, a troškove još 1.500 dinara

BEOGRAD - Trgovinski sud u Beogradu kaznio je Narodnu banku Srbije novčanom 
kaznom od 20.000 dinara i guvernera Radovana Jelašića, kao odgovorno lice sa 
5.000 dinara. Ovakva odluka doneta je zato što NBS nije postupila po nalogu 
Suda i deblokirala sve dinarske i devizne račune Kreditno eksportske banke i 
time joj praktično omogućila rad bez dozvole.
- Narodna banka Srbije dovedena je u poziciju da bira - da učini krivično delo 
i prekrši važeće propise ili da istraje u primeni svoje odluke o oduzimanju 
dozvole za rad Kreditno eksportnoj banci i da zbog toga bude novčano kažnjena - 
kažu u centralnoj banci, koja će na dužnike, na ime troškova izvršenja platiti 
i iznos od 1.500 dinara.
Trgovinski sud je pre donošenja ove neobične odluke usvojio predlog Kreditno 
eksportne banke da se odloži izvršenje rešenja NBS, donetog 4. februara 2005. 
godine o likvidaciji ove banke do okončanja spora pred Vrhovnim sudom Srbije. 
Istovremeno, odredio je i privremenu meru kojom je naložio NBS da deblokadom 
računa Banci omogući  raspolaganje svim novčanim sredstvima, opet sve do 
okončanja upravnih sporova pred Vrhovnim sudom Srbije.
- Naš prigovor na takvo rešenje sud je odbio, ali je zato svojim ponovljenim 
rešenjima uporno insistirao da Narodna banka omogući raspolaganje svim novčanim 
sredstvima Kreditno eksportnoj banci, kao da se ništa nije desilo i kao da joj 
nismo oduzeli dozvolu za rad - naglašavaju u NBS. - Čitav postupak otvoren jer 
su utvrđene nepravilnosti, neispunjavanje cenzusa i pokušaj da se kroz kršenje 
zakona u vlasničkoj strukturi Kreditno eksportne banke prikriju povezana lica.
- Nećemo ulaziti u trule kompromise - ističu u NBS. - Propisi vezani za 
vlasničku strukturu banaka jasni i u svakom slučaju bićemo odlučni da 
prepoznamo povezana lica - kažu u NBS.