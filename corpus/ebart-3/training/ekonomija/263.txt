> Izvor: matf
> Datum: 
> Rubrika: ekonomija
> Naslov: KORI UDOVIČKI, BIVŠI MINISTAR ENERGETIKE SRBIJE
> Članak:


BEOGRAD - Cena neefikasnosti Naftne industrije Srbije je oko 300 miliona evra i 
to godišnje. Srbiju, dakle, NIS - ovakav kakav jeste - godišnje košta 300 
miliona evra - predočila je bivši ministar energetike Kori Udovički, 
predstavljajući juče, na Ekonomskom fakultetu, nalaze "Kvartalnog monitoringa 
ekonomskih trendova i politika u Srbiji", čiji je glavni i odgovorni urednik.
Objašnjavajući kako je došla do sume od 300 miliona evra štete po budžet Srbije 
Udovički je navela da je u jednom delu to neplaćanje rente za eksploataciju 
nafte, u drugom izuzetno visoke cene preradnih usluga rafinera, u trećem 
monopol u uvozu, u četvrtom niska poreska naplata, petom tehnološka zastarelost.
- U privatizaciju NIS treba ući što pre. Ne mora se prodavati većinski paket, 
može država da zadrži zlatnu karticu ali upravljanje NIS-om treba u celosti 
prepustiti strateškom partneru - navela je Udovički, ukazujući da prethodno 
moraju da budu skinute sve privilegije koje ovo javno preduzeće ima, jer u 
protivnom Srbija bi ušla u veliki rizik.
Te privilegije NIS su, upravo neplaćanje rente za eksploataciju nafte, uredba o 
zabrani slobodnog uvoza naftnih derivata...
- Jako se plašim da NIS ne ode nekom sa tim skrivenim poklonima. Taj bi, 
imajući u vidu šta ti pokloni znače, bio spreman da i preplati NIS, jer bi mu 
ti "pokloni" za koju godinu svu tu izdašnost u plaćanju ispeglali - saopštila 
je Udovički.
U osvrtu na tekuća ekonomska kretanja Udovički je navela da trajnog obaranja 
inflacije nema bez strukturnih reformi, a tu su javna preduzeća centralno 
mesto.