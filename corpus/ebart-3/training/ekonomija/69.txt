> Izvor: ebart
> Datum: 
> Rubrika: ekonomija
> Naslov: Modna konfekcija "Rudnik"
> Članak:

Modna konfekcija "Rudnik"

Gornji Milanovac - Problem "povezivanja" radnog staža za poslednje dve i po 
godine za oko 3.600 radnika modne konfekcije "Rudnik" konačno je rešen, 
potvrdio je generalni direktor Milan Dmitrović. On je naglasio da su neuplaćene 
obaveze iz zarada zaključno sa 31. decembrom 2003. godine, regulisane, na 
osnovu zaključka vlade Srbije, putem ugovora o preuzimanju duga. Fond za razvoj 
odobrio je sredstva za te namene Fondu penzijskog i invalidskog osiguranja i to 
kao kreditno zaduženje "Rudnika", uz mogućnost da se u procesu privatizacije 
taj iznos konvertuje u trajni ulog u kapitalu "Rudnika". Pre nepune dve godine, 
vlada Srbije preuzela je brigu o preduzeću koje se sastoji od sedam fabrika s 
"centralom" u Gornjem Milanovcu, a najnovijim rešenjem učinjen je prvi korak u 
pripremi za tendersku privatizaciju firme. Međutim, zbrinjavanje 2.150 suvišnih 
radnika još je problem, jer 380 miliona dinara još nije stiglo iz socijalnog 
programa republičke vlade.  Tanjug