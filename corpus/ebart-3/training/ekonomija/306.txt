> Izvor: matf
> Datum: 
> Rubrika: ekonomija
> Naslov: U BRISELU SE ODRŽAVA TREĆA RUNDA PREGOVORA O CEFTA
> Članak:


Primena Sporazuma o slobodnoj trgovini u jugoistočnoj Evropi biće ozbiljan 
trening za pridruživanje balkanskih zemalja EU

Od stalnog dopisnika
BRISEL

AKO sve bude išlo po planu, u ovoj godini ćemo imati potpisan sporazum o zoni 
slobodne trgovine zemalja Jugoistočne Evrope koji bi polovinom 2007. godine 
mogao da bude operativan - izjavila je za "Novosti", Meri O'Mehoni, koordinator 
pregovora o slobodnom trgovinskom prostoru između Srbije, Hrvatske, BiH, Crne 
Gore, Albanije, Rumunije, Bugarske, Makedonije, Moldavije i predstavnika UN 
nadležnih za Kosovo.
U Briselu danas počinje treća, trodnevna, runda pregovora, od kojih se očekuje 
da se posao, gotovo, privede kraju.
- EU će vrlo pažljivo gledati kako se primenjuje Sporazum u svakoj zemlji, jer 
će to za nju biti znak koliko je jedna zemlja sposobna da implementira i 
sporazume sa EU i STO. To će biti za balkanske zemlje ozbiljan trening za 
približavanje EU - rekla je O'Mehoni. 
Sa tehničke strane pregovori su do sada išli vrlo dobro, ukazuju u Paktu 
stabilnosti, sporazum već sada ima svoje obrise, posebno u oblastima koje će 
biti nove, kao što su intelektualna svojina, trgovinske usluge, investiciona 
kooperacija.
Ipak, kako saznaju "Novosti", postoje i mesta u kojima bi pregovori mogli da se 
oduže, počev od trgovinskih sporova između BiH, Hrvatske i Srbije.
 - Ne možemo uneti bilateralne sporove u multilateralne sporazume - kaže za 
"Novosti" izvor u EK - Zainteresovane strane će se naći na marginama sastanka u 
Briselu i, uz posredništvo Pakta stabilnosti i EK, pokušaće da pronađu rešenja 
za sporna pitanja na pragmatičan način.