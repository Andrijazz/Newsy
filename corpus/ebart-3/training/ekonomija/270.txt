> Izvor: ebart
> Datum: 
> Rubrika: ekonomija
> Naslov: Na Aerodromu "Nikola Tesla" u Beogradu juče je otvoren terminal 2 za 
> Članak:

Na Aerodromu "Nikola Tesla" u Beogradu juče je otvoren terminal 2 za 
međunarodne letove, u čiju je izgradnju i obnovu uloženo oko 17 miliona evra.

Nebojša Nedeljković, generalni direktor beogradskog aerodroma, kaže da je 
kapacitet aerodroma povećan na pet miliona putnika godišnje i da terminal 2, sa 
preko 33 šaltera, omogućava usluživanje 1.000 putnika na sat.
Prema njegovim rečima, prošle godine je na terminalu 1, koji čini 30 odsto 
kapaciteta aerodroma, usluženo 2,3 miliona putnika, a od početka ove godine 
zabeležen je rast broja putnika za 24 odsto.
Rekonstrukcija međunarodnog terminala, ukupne površine od 24.000 kvadratnih 
metara, urađena je u skladu sa najvišim svetskim standardima, uključujući i 
sisteme protivpožarne zaštite i sisteme bezbednosti i sigurnosti, naveo je 
Nedeljković.
Povećana površina i nova oprema za sortiranje i otpremanje prtljaga omogućavaju 
istovremeno opsluživanje 10 aviona na sat, na terminalu ima i oko 270 mesta za 
sedenje, 28 prodavnica, dva restorana i tri kafea.
Novac za rekonstrukciju delom je obezbeđen iz kredita Evropske investicione 
banke u iznosu od osam miliona evra, a ostatak je finansirao aerodrom. Obnovu 
aerodroma počelo je prethodno poslovodstvo tog javnog preduzeća, u novembru 
2003. godine, ali su radovi bilo obustavljeni do juna prošle godine, zbog 
malverzacija kojima je cena radova povećana na 47 miliona evra.