> Izvor: ebart
> Datum: 
> Rubrika: ekonomija
> Naslov: MEMORANDUM O SARADNJI PARTNERA U "MOBTELU" DOVEDEN U PITANJE
> Članak:

MEMORANDUM O SARADNJI PARTNERA U "MOBTELU" DOVEDEN U PITANJE

Pregovori zapeli navodno zato što neki predstavnici Vlade insistiraju da se dr 
Martin Šlaf odrekne učešća u profitu mobilnog operatera "064"

BEOGRAD - Odnosi države i stranog partnera u "Mobtelu" ponovo su, saznaju 
"Novosti", zaoštreni, a ostanak investicionog partnera u prvom srpskom mobilnom 
operateru gotovo doveden u pitanje.
I pored izjava zvaničnika prošle nedelje da je memorandum o saradnji partnera u 
"Mobtelu" konačno usaglašen, i da otvara mogućnost da se vrlo brzo na državni 
račun sliju sredstva od prve rate, davno zarađenih dividendi od profita mreže 
"063" vrednih 27 miliona evra, dogovor nije postignut.
Kako saznajemo, deo predstavnika Vlade insistira da se Šlaf odrekne učešća u 
profitu mobilnog operatera "064", što je kao "nasleđe" dobio od Karića. Kada je 
napravljen "Telekom", Karić je sa JP PTT Srbija potpisao aneks ugovora koji mu 
omogućava da ima 13 odsto u vlasništvu konkurencije. Deo predstavnika Vlade 
Srbije koji je uključen u pregovore smatra da bi zadržavanje dela vlasništva 
Šlafa u "Telekomu" sprečilo sprovođenje najavljene strategije u oblasti 
telekomunikacija.
Austrijski investicioni fond, saznajemo, smatra da ponovno odlaganje rešenja 
koje bi omogućilo deblokadu rada "Mobtela" ima pozadinu u želji "nekih u 
vlasti" da dovedu novog partnera u prvu srpsku mobilnu mrežu.
Zvaničnih izjava predstavnika Vlade Srbije na temu rešenja krize u "Mobtelu" 
nije bilo. Međutim, nezvanično se moglo čuti da "još ima nade da se do naredne 
sednice Vlade nađe rešenje koje bi odgovaralo svima".
Kako saznajemo, u nadi da rešenje ipak postoji, dr Martin Šlaf se sprema da 
naredne nedelje poseti Beograd. S druge strane, predstavnici Vlade Srbije 
podsećaju da je JP PTT Srbija, kao predstavnik državnog kapitala u "Mobtelu", 
potpuno spreman za podnošenje tužbe Trgovinskom sudu u Beogradu, što bi, kažu, 
vrlo brzo pokrenulo prinudnu naplatu zaostalih dividendi i svih pripadajućih 
(zateznih) kamata. Ovim potezom bi mobilna mreža "063", dodaju oni, morala da 
ode u stečaj.