> Izvor: matf
> Datum: 
> Rubrika: ekonomija
> Naslov: Krajnji rok za podnošenje finansijskih izveštaja 29. februar
> Članak:


Beograd - Narodna banka Srbije počeće od ponedeljka da prima finansijske 
izveštaje za 2003. godinu, a krajnji rok za podnošenje izveštaja je 29. februar 
(uključujući i subotu i nedelju). Finansijski izveštaji se mogu dostaviti 
lično, poštom, a od ove godine i elektronskim putem - izjavila je na 
jučerašnjoj konferenciji za novinare Vesna Arsić, viceguverner Narodne banke 
Srbije uz napomenu da će obveznici moći da predaju izveštaje na 29 mesta Centra 
za bonitet NBS, kao i na 46 dodatno iznajmljenih prijemnih mesta.
Prema njenim rečima ova obaveza se odnosi na preduzeća, zadruge, banke i ostale 
finansijske organizacije, zatim organizacije za osiguranja, berze i berzanske 
posrednike, kao i ostala pravna lica na koja se primenjuju odredbe Zakona o 
računovodstvu i reviziji.
- Uz finansijske izveštaje za 2003. godinu obveznici su dužni da dostave 
overene potpise lica ovlašćenih za zastupanje na obrascu OP, akt o 
razvrstavanju pravnih lica, dokaz o uplati naknade za prijem i obradu 
izveštaja, kao i ime, prezime i kontakt telefon lica koje je sastavilo 
finansijski izveštaj - objašnjava Ružica Stamenković, direktor Centra za 
bonitet NBS. 
Ona naglašava da velika i srednja preduzeća, berze i berzanski posrednici, kao 
i poslovne jedinice u inostranstvu plaćaju naknadu od 2.400 dinara, osim u 
slučaju da izveštaje šalju u elektronskoj formi kada uplaćuju 600 dinara manje.
- Za mala preduzeća, zadruge i ostala pravna lica naknada iznosi 1.200 dinara, 
dok je za slanje elektronskim putem naknada niža za 800 dinara. Naknada od 500 
dinara se plaća za prijem overenih, a nepopunjenih finansijskih izveštaja - 
kaže Stamenković i apeluje na sve obveznike da ne čekaju krajnji rok za predaju 
izveštaja i tako izbegnu gužve ispred šaltera.