> Izvor: ebart
> Datum: 
> Rubrika: ekonomija
> Naslov: Miroslav Ćirić, pomoćnik direktora za proizvodnju PKB Vizelj 
> Članak:

Miroslav Ćirić, pomoćnik direktora za proizvodnju PKB Vizelj 

Krajem maja ove godine firma PKB Vizelj dobila je ugledno međunarodno 
priznanje, Zlatnu evropsku nagradu za kvalitet za 2003. godinu. Nagradu, već 
više decenija unazad, dodeljuje međunarodna organizacija Trade Leaders Club, 
koja okuplja više od 15.000 najuglednijih poslovnih ljudi iz 110 zemalja. 
Nagrada nije slučajno došla u ruke ovog preduzeća koje je prepoznatljivo upravo 
po proizvodnji visokokvalitetnog svinjskog i junećeg mesa. 
- Meso junadi proizvedeno u PKB Vizelj izuzetnog je kvaliteta, svetle je boje, 
nežnih mišićnih vlakana i sa optimalnim odnosom masti i mesa i tu treba tražiti 
našu izvoznu šansu. Do uvođenja sankcija izvozili smo i do 80 odsto proizvodnje 
na zapadnoevropsko tržište (Grčka i Italija) a 1988. i 1989. godine bili smo 
ekskluzivni snabdevači Vatikana junećim mesom, naglašava Miroslav Ćirić 
pomoćnik direktora za proizvodnju PKB Vizelj. 
Prema njegovim rečima za ponovni izlazak na inostrano tržište potrebno je 
najpre sistemski rešiti probleme u našoj stočarskoj proizvodnji to između 
ostalog znači da bi zakonom trebalo regulisati obeležavanje životinja i tako 
ispuniti zahteve EU u vezi sa poreklom mesa. To bi prema rečima našeg 
sagovornika znatno povećalo izvoz mesa.
Poslednjih nekoliko godina u našoj zemlji drastično je smanjen stočni fond. 
Ipak u Vizelju su tokom prošle decenije farme radile punim kapacitetom uz nešto 
manji obim tova junadi budući da pravog izvoza junadi nije ni bilo. Osnovne 
uzroke smanjenja stočnog fonda treba tražiti u jakom trgovačkom lobiju ali i 
nekontrolisanom uvozu mesa, naročito pilećeg, mašinski obrađenog (pilećim MOM) 
sumnjivog kvaliteta. Za obnovu stočarske proizvodnje i veći izvoz od velikog 
značaja bile bi izvozne subvencije države. Naše subvenicije su u odnosu na 
evropske zanemarljivo niske. Primera radi evropske zemlje subvencionišu cene 
svojih izvoznih proizvoda i sa 50 odsto cena koštanja kilograma žive mere 
svinje ili juneta proizvedenih u PKB Vizelj jednaka je onoj u Zapadnoj Evropi 
navodi Ćirić i dodaje da domaće proizvođače treba zaštititi ali ne 
administrativnim merama.
Naš sagovornik smatra da njima treba omogućiti da u tržišnim uslovima pokažu ko 
je sposoban da se uključi u konkurenciju na svetskom tržištu. Osim toga država 
bi trebalo da uvede odgovarajuće prelevmane i carine za subvencionisano meso iz 
uvoza. U PKB Vizelj najavljuju i otvaranje novog pogona. Reč je o klanici IMES 
kapaciteta 100 hiljada svinja i 15 hiljada goveda godišnje.