> Izvor: matf
> Datum: 
> Rubrika: ekonomija
> Naslov: NA CRNOGORSKOM PRIMORJU MANjE DOMAĆIH TURISTA NEGO LANE
> Članak:


Naših gostiju za dvadesetak procenata manje nego lane, dok je stranaca za 13 
odsto više. Nestabilno vreme i evropsko prvenstvo u fudbalu drže domaće turiste 
još kod svojih kuća

BUDVA - Na plažama Crnogorskog primorja trenutno je manje domaćih turista nego 
lane u isto vreme. I to - prilično. Na drugoj strani znatno je više stranaca 
nego krajem juna 2003.
Ministar turizma u Vladi RCG Predrag Nenezić vidi nekoliko razloga za junsku 
"oseku". Česte kiše, produžena školska godina u Srbiji i drugi krug 
predsedničkih izbora "zadržali" su turiste kod svojih kuća. Stranci, pak, 
planiraju odlazak na odmor ranije i striktno poštuju ugovore.
Mnogi, međutim, na Primorju smatraju da je jedan od glavnih razloga za 
nedolazak naših turista na more Evropsko prvenstvo u fudbalu koje se održava u 
Portugalu. Iako ne igra naša reprezentacija, fudbal se i te kako gleda, a mnogi 
to najradije čine u svojim domovima.
Žarko Radulović, suvlasnik kompanije "Montenegrostars" u čijem su sastavu 
hoteli "Montenegro" i "Splendid" u Bečićima i "Plava zvezde" u Budvi, ima druge 
muke: gde da smeste sve one koji dolaze. Hoteli su krcati, a većinski gosti su 
stranci.
- Nestabilno vreme uticaće loše na vanpansionski promet - ističe Radulović. - 
Kiše  vežu goste za hotelske sobe.
Direktor HTP "Budvanska rivijera" Duško Lalićević je na istim, slatkim mukama: 
više je gostiju nego kreveta. U hotelima ovog preduzeća tokom maja ostvareno je 
čak 150 odsto noćenja više nego lane. A bilo je i više para nego što su inače u 
optimističkim planovima domaćini predvideli.
Domaći gosti se u većem broju očekuju početkom jula. Već godinama, pa i 
decenijama  naši gosti na more kreću masovnije tek polovinom jula. Tada će i 
privatne kuće koje su sada više nego popuprazne, dobiti goste.
Više slobodnih soba ima u hotelima u Boki Kotorskoj, na barskoj i ulcinjskoj 
rivijeri, takođe i u privatnim kućama, odmaralištima i kampovima.