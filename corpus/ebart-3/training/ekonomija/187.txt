> Izvor: matf
> Datum: 
> Rubrika: ekonomija
> Naslov: Beograd - Agencija za privatizaciju Srbije saopštila je juče da je raskinut 
> Članak:

ugovor o prodaji Hemijske industrije "Župa" iz Kruševca beogradskom preduzeću 
"Vektra M" zbog neispunjavanja ugovorenih obaveza. U saopštenju se navodi da je 
Agencija na osnovu kontrole utvrdila da "Vektra M" nije investirala u "Župu" 
sredstva koja su bila predviđena ugovorom, niti dostavila izveštaj revizorske 
kuće. Kupoprodajni ugovor je prekršen i zalaganjem imovine "Župe" u iznosu 
većem od pet odsto, navodi se i dodaje da je ugovor o prodaji raskinut pošto 
kupac ni u naknadno ostavljenom roku nije postupio u skladu sa zakonom. 
Predsednik Štrajkačkog odbora "Župe" Zoran Ilić rekao je lokalnim medijima da 
je saopštenje o raskidu ugovora u tu fabriku stiglo oko 15.30. "Raskinut je 
ugovor 'Vektre M' i Hemijske industrije 'Župa' zbog neispunjenja obaveza iz 
ugovora, što znači da Violeta Josifova više nije vlasnik fabrike", kazao je on. 
Prema ranijim najavama Agencije očekuje se da u dogovoru sa Akcijskim fondom i 
radnicima bude imenovan novi upravnik "Župe". 
Hemijska industrija "Župa" privatizovana je pre godinu i po dana, početkom 
marta radnici su protestvovali zbog neisplaćenih zarada i zahtevali 
poništavanje privatizacije, a dva meseca kasnije su tražili da vlasnica,  
napusti fabriku. Beta