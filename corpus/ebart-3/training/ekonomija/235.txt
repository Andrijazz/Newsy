> Izvor: ebart
> Datum: 
> Rubrika: ekonomija
> Naslov: VLADA SRBIJE NAJAVILA SMANjENjE OPTEREĆENjA PRIVREDI I OVE GODINE
> Članak:

VLADA SRBIJE NAJAVILA SMANjENjE OPTEREĆENjA PRIVREDI I OVE GODINE

Privrednicima i lane umanjeni nameti za 1,5 odsto bruto društvenog proizvoda. 
Privreda očekuje da se umanje i doprinosi za zaposlene

BEOGRAD - Dodatno smanjenje poreza i doprinosa za privredu planirano je i za 
ovu godinu - tvrde nadležni u Vladi Srbije i dodaju da je fiskalno opterećenje 
u upravo prošloj 2005. godini već umanjeno i to za 1,5 odsto bruto društvenog 
proizvoda.
Na pitanje zašto srpska privreda baš i ne oseća da ima, kako statistika kaže, 
trenutno najniže poresko opterećenje u Evropi, stručnjaci odgovaraju da firme u 
Srbiji to i ne osećaju, jer pre svega nisu ekonomski snažne. Ne treba, naime, 
zaboraviti da niži bruto društveni proizvod od Srbije imaju samo Ukrajina, 
Albanija, Gruzija i Moldavija. Pored toga, Srbija se i dalje bori sa izuzetno 
velikom javnom potrošnjom. Istina je, međutim, da je ona u prethodnoj godini 
umanjena za 44 odsto na 41,3 odsto bruto društvenog proizvoda, odnosno za 2,7 
odsto.
S druge strane, privreda željno očekuje da se ostvare davno data obećanja o 
umanjenju poreza i doprinosa za zaposlene. Kažu, sadašnje rešenje gde 
poslodavac ukoliko želi da isplati jedan dinar zaposlenom, državi po raznim 
osnovama mora da uplati 73 pare za poreze i doprinose, dovodi u pitanje njihovo 
poslovanje.
Državna kasa u prethodnoj godini bila je likvidna, što ostavlja prostor da se 
davanja privrede smanje. Za sada, međutim, po usvojenom budžetu novac iz 
planiranog suficita ići će pre svega, u fond za mlade talente, isplatu dugova 
penzionerima, zatim u fondove za restituciju, stambene kredite za mlade i 
mikrokredite za samozapošljavanje. Nadležni dodaju da se, u ovoj godini, otvara 
prostor i za smanjenje poreza i doprinosa na zarade. Međutim, nezvanično, ova 
promena stopa će, svi su izgledi, sačekati kraj ove, ako ne i narednu godinu.