> Izvor: ebart
> Datum: 
> Rubrika: ekonomija
> Naslov: Fiskalni agent u MMF-u NBS, a u Svetskoj banci CBCG
> Članak:

Fiskalni agent u MMF-u NBS, a u Svetskoj banci CBCG

Dinar transakciona valuta u Međunarodnom monetarnom fondu

BEOGRAD (Beta) - Delegacije vlada Srbije i Crne Gore postigle su juče u 
Vašingtonu dogovor o predstavljanju državne zajednice u pet međunarodnih 
finansijskih organizacija, saopštila je srpska vlada. Ugovorom, koji su u 
ambasadi SCG u Vašingtonu potpisali ministri za finansije Srbije i Crne Gore 
Božidar Đelić i Miroslav Ivanišević, definiše se predstavljanje državne 
zajednice u Međunarodnom monetarnom fondu, Svetskoj banci, Evropskoj banci za 
obnovu i razvoj, Banci za međunarodno poravnanje i Banci za razvoj Saveta 
Evrope.
Kako se navodi u saopštenju, u MMF-u će posao fiskalnog agenta obavljati 
centralna monetarna institucija Srbije dok će to u Svetskoj banci biti 
centralna monetarna institucija Crne Gore. Domaća valuta za transakcije sa 
MMF-om je dinar, ali evro ostaje zvanična valuta u Crnoj Gori.
Ugovorom o predstavljanju Srbije i Crne Gore u međunarodnim finansijskim 
institucijama, koji danas treba da potvrdi Savet ministara državne zajednice, 
omogućava povlačenje dve tranše iz trogodišnjeg kredita MMF-a, koji je počeo da 
se realizuje u maju prošle godine. Taj dogovor, kako ističe pres služba Vlade 
Srbije, omogućava nesmetan nastavak podrške vodećih svetskih institucija i 
predstavlja važan trenutak za dalje funkcionisanje državne zajednice.
Vlada Srbije saopštila je, takođe, da je njena delegacija koja se nalazi u 
poseti SAD od Svetske banke, Međunarodnog monetarnog fonda, vodećih 
investicionih banaka i Stejt departmenta dobila "ključnu podršku za dalje 
sprovođenje reformi". Kako se navodi u saopštenju, Međunarodna finansijska 
korporacija (IFC) je zainteresovana da pruži neophodnu podršku Vladi za uspešno 
restruktuiranje Naftne industrije Srbije. To treba da dovede do pronalaženja 
pravog strateškog partnera i omogući osnivanje centra za realizaciju velikih 
infrastrukturnih projekata u regionu. Taj investicioni ogranak Svetske banke je 
podržao i inicijativu Vlade Srbije za osnivanje sekretarijata pri Ministarstvu 
energetike i rudarstva, koji bi koordinisao rad vlada Rumunije, Hrvatske i 
Srbije na obezbeđivanju neophodne podrške za izgradnju naftovoda Konstanca - 
Pančevo- Omišalj. To bi obezbedilo priliv dodatnih sredstava u budžet i 
omogućilo bolje snabedavanje naftnim derivatima.
Ekonomski tim Vlade, kako se ističe u saopštenju, imao je vrlo uspešne 
razgovore sa predstavnicima najveće svetske banke "Siti grup" na kojima je 
najviše pažnje posvećeno projektu privatizacije i razvoja telekomunikacionog 
centra u Srbiji kojim bi se obezbedila modernija i efikasnija usluga. Na 
sastanku sa predstavnicima Svetske banke dogovoreno je da se Donatorska 
konferecnijia za Srbiju i Crnu Goru održi u septembru 2003. godine.