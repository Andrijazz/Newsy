> Izvor: matf
> Datum: 
> Rubrika: ekonomija
> Naslov: Avio-mehaničari štrajkuju na parkingu aerodroma
> Članak:


BEOGRAD - Avio-mehaničari "JAT ervejza" nastavljaju štrajk i niko se neće 
odazvati pozivu rukovodstva da se vrati na posao, pa i po cenu otkaza, rekao je 
juče predstavnik avio-mehaničara zadužen za odnose sa javnošću Nenad Trajković. 
On je napomenuo da je parking ispred kapije tehnike na beogradskom aerodromu 
njihovo novo radno mesto jer su isterani iz kompanije.
"Rukovodstvo jedino ume da preti otkazima, hapsi i maltretira radnike, ali ne i 
da im plati ono što su zaradili", rekao je Trajković i dodao da mehaničari ne 
žele da rade odgovoran posao za plate od 500 dinara mesečno. On je napomenuo da 
će se štrajkači odazvati pozivu za razgovore jedino sa predstavnicima Vlade 
Srbije, dok sa rukovodstvom ne žele da pregovaraju jer je "ono zaslužno za 
njihov sadašnji položaj i urušavanje kompanije". Prema rečima Bogdanovića, od 
početka rada iznajmljenih mehaničara iz Tunisa piloti nisu uputili ni jednu 
primedbu na stanje aviona, iako je normalno da u proseku bude dve napomene 
dnevno po letilici. "Za pet dana, koliko rade strani mehaničari, trebalo je da 
bude bar 150 primedbi", rekao je Bogdanović i dodao da "ili neko krije primedbe 
pilota ili oni ne smeju da ih zapišu".
U Medija centru JAT-a je rečeno da se do sada prijavilo oko 90 avio-mehaničara 
koji žele da rade i da će danas početi otpuštanje radnika koji su nezakonito 
obustavili rad.
V.d. predsednika Konfederacije slobodnih sindikata Zoran Mrvaljević najavio je 
juče da će članice tog sindikata obustaviti rad ukoliko poslovodstvo Jata uruči 
i jedan otkaz avio- mehaničarima. Mrvaljević je najavio i da će članice tog 
sindikata, koji okuplja oko 100.000 zaposlenih u EPS-u, PTT-u, Telekomu, NIS-u 
i RTS-u, održati štrajk upozorenja zbog ponašanja vlasti prema javnim preduzeć
ima. Mrvaljević je pitao čije interese zastupa vlada koja "na silu želi da 
restrukturiranjem razbije javna preduzeća, pripremajući ih na taj način za 
privatizaciju". Agencije