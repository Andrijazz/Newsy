> Izvor: ebart
> Datum: 
> Rubrika: ekonomija
> Naslov: NASTAVLjA SE JAČANjE NAŠE VALUTE NA KURSNIM LISTAMA MENjAČNICA
> Članak:

NASTAVLjA SE JAČANjE NAŠE VALUTE NA KURSNIM LISTAMA MENjAČNICA

Za evro su juče građani plaćali 86,7 dinara, a prodavali ga za 85,7 dinara. 
Ovakav trend će se nastavljati i narednih dana, ocenjuju menjači

BEOGRAD - Građani su juče u menjačnicama u Beogradu za evro mogli da dobiju 
85,7 dinara. Ukoliko su želeli da ga kupe, za jedan evro su plaćali 86,7 
dinara. Kako je "Novostima" potvrdio jedan ovlašćeni menjač, situacija ni danas 
najverovatnije neće biti drugačija, i evro takođe neće "preskočiti" 87 dinara.
- Nema nikakvih bitnih promena u ponudi i tražnji za devizama ovih dana - 
navodi ovaj menjač objašnjavajući pad kursa predstojećim praznicima i dolaskom 
stranaca.
Podsetimo, Novu godinu dočekali smo sa kursom od 86,6 dinara za evro (gornji, 
prodajni kurs). Već 12. januara evro se prodavao za 87,6 dinara, da bi krajem 
februara prešao 88 dinara. Početkom marta, prodajni kurs pada na 87,88 dinara 
za evro i ovaj trend se nastavlja. Tako je ove subote kurs uspostavljen na 
nivou od 87 dinara za evro. Već juče, zvanični prodajni kurs evra za efektivu 
bio je 86,7 dinara, a kupovni 85,4973 dinara.
Juče je na Međubankarskom tržištu deviza, koji organizuju ovlašćene banke i 
NBS, trgovano u obimu od 4,9 miliona evra, pa je takozvani fiksing kurs, na 
osnovu koga se formira zvanična kursna lista, formiran na nivou od 86,1799 
dinara za jedan evro. Veći obim ovog meseca postignut je samo u sredu, 12. 
aprila, kada je trgovina zaključena u iznosu od 6,5 miliona evra, a fiksing 
kurs na nivou od 86,6 dinara za evro.