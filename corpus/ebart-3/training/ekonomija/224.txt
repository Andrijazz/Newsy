> Izvor: ebart
> Datum: 
> Rubrika: ekonomija
> Naslov: KRAGUJEVAC - Tender koji je za "Zastavinu" fabriku "Ramiz Sadiku" iz Peći 
> Članak:

KRAGUJEVAC - Tender koji je za "Zastavinu" fabriku "Ramiz Sadiku" iz Peći 
raspisala Kosovska poverenička agencija najverovatnije će biti stopiran. Kako 
Glas saznaje, danas bi za Prištinu trebalo da otputuje delegacija poslovodstva 
"Zastava vozila", na čelu sa generalnim direktorom Zoranom Radojevićem, koji će 
podneti kompletnu dokumentaciju o osnivačkim i ulagačkim pravima "Zastave" nad 
ovom fabrikom. Kosovska poverenička agencija raspisala je tender za "Zastava 
Ramiz Sadiku", fabriku koja je spadala u najprofitabilnije, tehnički i 
proizvodno najopremljenije celine "Zastave" i u koju je, kao osnivač, "Zastava" 
uložila 50 miliona maraka. Po osnovu ulaganja u "Zastava Ramiz Sadiku", 
Pariskom i Londonskom klubu poverilaca treba da se vrati 14 miliona evra. 
Fabrika trenutno zapošljava dve stotine radnika, ima 56.000 kvadratnih metara 
poslovnog prostora na 14 hektara zemljišta. KTA je fabriku procenila na 85 
miliona evra, a njenom eventualnom prodajom sredstva bi otišla u kosovski 
budžet. U "Zastavi" kažu da nisu protiv privatizacije, ali da ne sme da prođe 
bez njihove saglasnosti kao osnivaoca.