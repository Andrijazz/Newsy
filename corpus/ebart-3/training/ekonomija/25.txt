> Izvor: ebart
> Datum: 
> Rubrika: ekonomija
> Naslov: Tihomir Timotijević, direktor Republičke direkcije za puteve 
> Članak:

Tihomir Timotijević, direktor Republičke direkcije za puteve 

Beograd - Tihomir Timotijević, direktor Republičke direkcije za puteve i 
direktori preduzeća koji izvode radove na rehabilitaciji putnih pravaca i 
sanaciji mostova na putnoj mreži u Srbiji potpisali su juče ugovor o saradnji. 
Ukupna vrednost radova iznosi oko 643 miliona dinara, od čega je 510 miliona 
namenjeno rehabilitaciji šest putnih pravaca, a 133 miliona sanaciji četiri 
mosta. Radovi se finansiraju iz kredita Evropske investicione banke, od oko 37 
miliona evra, a biće gotovi krajem ove, odnosno početkom sledeće građevinske 
sezone.
Timotijević je za kraj juna i početak jula najavio i otvaranje ponuda za 
rehabilitaciju putnih pravaca Čatavik - Novi Sad, hrvatska granica- Beograd, 
Batajnica- Beograd, Požarevac - Beograd, kao i nastavak izgradnje deonice 
Ostružnica - Dobanovci i autoputa oko Leskovca. Radove će finansirati Evropska 
investiciona banka i Evropska banka za obnovu i razvoj.
Na pitanje da prokomentariše situaciju na Pančevačkom mostu i "Gazeli", on je 
rekao da "Gazela" neće da se sruši, kao i da će uskoro biti raspisan tender za 
njenu sanaciju. Što se tiče Pančevačkog mosta, on je u nadležnosti železnice, 
dok RDP učestvuje u održavanju sa 30 odsto. "I Pančevačkom mostu je neophodna 
sanacija, ali je on bezbedan za saobraćaj", istakao je Timotijević i najavio, 
za kraj godine, respisivanje tendera za idejno rešenje mosta na Beški.