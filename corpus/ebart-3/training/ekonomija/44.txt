> Izvor: ebart
> Datum: 
> Rubrika: ekonomija
> Naslov: VUK HAMOVIĆ, SUVLASNIK EFT, GOVORI ZA "NOVOSTI" O POSLOVANJU SVOJE KOMPANIJE
> Članak:

VUK HAMOVIĆ, SUVLASNIK EFT, GOVORI ZA "NOVOSTI" O POSLOVANJU SVOJE KOMPANIJE

Struja je roba kao i svaka druga, a EFT je u regionu uložila oko 100 miliona 
evra. Za sada nemam planove za kupovinu firmi u Srbiji, prodao sam čak i akcije 
u "Trast banci". Kada bude aktuelna privatizacija EPS, razmotrićemo sve opcije 
i angažovati se tamo gde budemo videli interes. Ne odustajem od tužbe protiv 
Kori Udovički

BEOGRAD - Priča o neregularnosti poslovanja između Elektroprivrede Srbije i 
londonske kompanije EFT, a koju je ovoga leta lansiralo Ministarstvo za 
energetiku i rudarstvo, izazvala je velike reakcije ovdašnje javnosti. Vuk 
Hamović, jedan od vlasnika londonskog EFT, u čitavom slučaju, dobio je epitet 
"kontroverznog" biznismena. O njemu se govori da je "poslovni genije", ali i 
"monopolista koji želi da kupi pola Srbije".
 Od oktobra 2000. godine ime firme čiji ste jedan od vlasnika pominje se kao 
glavni partner Elektroprivrede Srbije. Otkud da baš tada formirate EFT i 
"uskočite" u rešenje problema prevazilaženja jedne od energetski 
najproblematičnijih zima za Srbiju?
- Odluku o formiranju kompanije EFT doneli smo sredinom 2000. godine i 
registrovali je u Londonu 13. 10. 2000. godine. Nameravali smo da centar za 
trgovinu energijom u Centralnoj i Istočnoj Evropi smestimo u Budimpeštu. Tamo 
je zakupljen prostor, ali nakon oktobarskih promena u Srbiji, možda pogrešno, 
odlučili smo da ovaj deo posla organizujemo u Beogradu. London je zadržao 
funkciju finansiranja, kontrole rizika i strateškog rukovođenja. Kao i u mnogim 
drugim oblastima, nakon raspada SFRJ u ovom regionu se stvara tržište u kome 
struja postaje roba  kao i svaka druga. EFT je među prvima to uočio i , što je 
mnogo važnije, pokazao spremnost da uloži potreban kapital. U ovom trenutku, 
EFT je u trgovački ciklus ili u investicije u regionu angažovao oko 100 miliona 
evra. Tokom zime 2001 - 2002. g. EFT nije imao nijedan ugovor sa EPS-om. Bilo 
je samo sporadičnih isporuka manjih količina po osnovu razmene. Podsećam da su 
uvoz energije te zime finansirale vlade zapadnih zemalja, ponajviše Nemačka, 
tako da uvoz nije bio predmet javnog tendera, a nedostajuću energiju te zime 
isporučila je jedna nemačka kompanija.
 Ima li istine u tvrdnji nekih narodnih poslanika da ste upravo te zime i 
izvozili srpsku struju u Grčku?
- Prvi ugovor sa nekom od grčkih kompanija EFT je potpisao tek u maju 2001. 
godine. Nažalost, to je samo još jedan u nizu primera koji navode na zaključak 
da tvrdnje narodnih poslanika treba uzimati sa dosta rezerve.
 Od te 2000. godine najveći ste partner EPS-a i Elektroprivrede Crne Gore, kao 
i EP Republike Srpske. Početkom ove godine objavljen je izveštaj OHR o 
poslovanju Elektroprivrede Republike Srpske. U tom dokumentu nazvani ste 
"monopolistima" koji uzimaju ogromne provizije za svaki odrađeni posao?
- EFT je od sredine 2001. jedan od glavnih partnera Elektroprivrede Crne Gore i 
Elektroprivrede Republike Srpske, ali i elektroprivreda Albanije i Grčke. 
Početkom 2002. g. postajemo jedan od glavnih partnera i elektroprivrede 
Slovenije, Hrvatske, Makedonije i Rumunije.
Iz uvažavanja prema Kancelariji Visokog Predstavnika u BiH (OHR) mi smo 
izveštaju specijalnog revizora, gospođe Dejl Elen Ralf pristupili veoma 
ozbiljno. Iako je on neodgovorno i nestručno napisan, pripremili smo obimnu 
dokumentaciju koja pokazuje da su tvrdnje iz njega netačne i poslali je, kako 
Vladi RS, tako i specijalnom revizoru. 
Mogu sada da potvrdim da se gospođa Ralf , zbog narušavanja ugleda naše 
kompanije, nalazi pred tužbom suda u Londonu.
 Kako doživljavate nedavno oglašavanje Ministarstva energetike Srbije povodom 
vaših poslova sa EPS i NIS?
- Bez obzira na izveštaj neutralne komisije koja je formirana na zahtev 
Ministarstva energetike, u kome se poriče da su ugovori EPS-a sa našom 
kompanijom bili štetni po EPS, Ministarstvo se i dalje drži sada već i zvanično 
osporenih optužbi. Mi to, jednostavno, ne možemo da prihvatimo i zbog toga ćemo 
insistirati na odgovornosti za neosnovane optužbe koje su izneli bivša 
ministarka Kori Udovički i zamenik ministra Slobodan Ružić.
 Posebne komisije u EPS i u NIS zaista su došle do toga da ugovori sa EFT nisu 
bili štetni. Međutim, prema izveštajima, često su potpisivani tek nakon 
završenog posla Zašto?
- Sve ugovore, a to naravno uključuje i ugovore sa EPS-om, EFT je izvršavao tek 
nakon okončane procedure kupovine ili prodaje struje, najčešće putem 
međunarodnih javnih tendera. Moguće je da je u nekoliko slučajeva isporuka 
krenula pre formalnog potpisa, ali to nikako ne znači da je EFT uradio nešto 
protivzakonito.
 Koliko je poslovno isplativo u isto vreme kupovati struju od dužnika (u Vašem 
slučaju EPS)?
- Naše odeljenje za upravljanje rizikom procenilo je da je EPS pouzdani dužnik 
koji svoje obaveze izvršava na vreme te da možemo ići u ugovor za kupovinu 
struje uz avansno plaćanje. Kako se klimatski uslovi u vreme zaključenje 
ugovora nisu mogli predvideti, a uvažavajući potrebe partnera sa kojim želimo 
dugoročno da sarađujemo, EFT je prihvatio molbu EPS-a da smanji količine koje 
se EPS obavezao da isporuči. Istovremeno EFT je ostao u obavezi da u periodu 
oktobar-novembar isporuči EPS-u energiju po cenama znatno nižim od cena koje se 
sada mogu postići zato što je to ugovoreno još krajem prošle godine.
 Često vas novinari predstavljaju kao kupca svega vrednog u Srbiji. Učestvujete 
li na aukcijama ili u tenderskim prodajama srpskih firmi?
- Dobrim delom zbog iskustva sa Brodogradilištem, za sada nemam planova za 
kupovinu u Srbiji. Naprotiv, nedavno sam prodao akcije u Trast banci, a nadam 
se da će uspeti i prodaja potraživanja koja imam prema Brodogradilištu.
 Najavljuje se skorije restruktuiranje, a zatim i privatizacija EPS. Vidite li 
to kao eventualni izazov za EFT?
- Privatizacija EPS-a nije stvar neposredne budućnosti. Kad to bude aktuelno, 
mi ćemo razmotriti sve raspoložive opcije i angažovati se tamo gde budemo 
videli svoj interes.