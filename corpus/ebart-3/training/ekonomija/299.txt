> Izvor: ebart
> Datum: 
> Rubrika: ekonomija
> Naslov: Beograd dobio još jedan hotel sa četiri zvezdice
> Članak:

Beograd dobio još jedan hotel sa četiri zvezdice

Beograd - Najveću slabost turističke ponude Srbije predstavlja loš kvalitet 
smeštaja, ali se u poslednjih godinu dana situacija na tom planu popravlja 
zahvaljujući privatizaciji hotela. U Beogradu, koji raspolaže sa oko 
četrdesetak hotela, potrebno je izgraditi još desetak objekata visoke 
kategorije, jer su samo četiri hotela sa pet zvezdica dok se šest može 
pohvaliti da ima četiri zvezdice. Ulaganje u hotele u našoj prestonici 
predstavlja isplativ biznis  i zbog toga što se iz godine u godinu broj stranih 
turista povećava za 15 do 25 odsto. Od 2002. godine u Srbiji je privatizovano 
80 hotelskih preduzeća, 56 je u postupku privatizacije, a u Beogradu će do 
kraja godine biti privatizovani Interkontinental i hotel Slavija - izjavio je 
juče Bojan Dimitrijević, ministar turizma, trgovine i usluga u Vladi Srbije 
prilikom otvaranja In hotela.
Prema njegovim rečima, od septembra se u Srbiju očekuje i dolazak lov kost avio 
kompanija koje će doprineti povećanju broja stranih turista. Za ovu namenu se 
planira osposobljavanje vojnog aerodroma u Batajnici, a ako bude potrebno i 
aerodroma u Vršcu.
Zamenik gradonačelnika Beograda Radmila Hrustanović kaže da je najbitnije da 
strani ulagači veruju u budućnost Beograda, kao i da će In hotel prve značajne 
goste primiti već početkom septembra kada počinje Evropsko prvenstvo u 
vaterpolu. 
U In hotelu koji raspolaže sa 187 soba i čija je izgradnja koštala 20 miliona 
evra, za noćenje sa doručkom potrebno je izdvojiti od 140 do 230 evra.