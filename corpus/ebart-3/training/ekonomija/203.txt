> Izvor: matf
> Datum: 
> Rubrika: ekonomija
> Naslov: OBELEŽEN MEĐUNARODNI DAN NESTALIH
> Članak:


Oko 23.000 ljudi iz svih krajeva bivše SFRJ se još vodi kao nestalo, a među 
njima 3.300 državljana SCG

Porodice nestalih Srba s prostora bivše Jugoslavije organizovale su 30. avgusta 
protestnu šetnju ulicama Beograda, kojom su obeležile Međunarodni dan nestalih. 
Protest je započeo ispred hrvatske Ambasade, gde su okupljeni razvili niz od 
2.627 papirića s imenima Srba nestalih u Hrvatskoj tokom ratnih sukoba 
devedesetih godina. Nakon toga su se uputili ka kancelariji UNMIK-a na Dedinju, 
gde su predali spisak od 745 imena Srba nestalih i kidnapovanih na teritoriji 
Kosova.

Zatim je Dragiši Debetiću, komesaru za izbeglice, predata peticija sa zahtevom 
da nadležne institucije Republike Srbije s nadležnim vlastima u Hrvatskoj, BiH 
i na Kosmetu što pre razjasne sudbinu nestalih.

Učesnici protesta ponovili su ovaj zahtev i ispred Ambasade Hrvatske, a Čedomir 
Marić, predsednik Koordinacije udruženja nestalih i kidnapovanih, pustio je 
belog goluba u pravcu Zagreba.

Procenjuje se da se 23.000 ljudi iz svih krajeva bivše SFRJ još vodi kao 
nestalo i da je među njima 3.300 državljana SCG. Na spiskovima nestalih ima i 
nekoliko imena stanovnika naše opštine. Strpljenje porodica koje traže istinu o 
nestalima iz dana u dan je sve manje. Postoji i bojazan da nikada neće pronaći 
svoje najbliže.