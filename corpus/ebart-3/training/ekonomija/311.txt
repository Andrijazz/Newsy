> Izvor: matf
> Datum: 
> Rubrika: ekonomija
> Naslov: Meridian je evropski lider, a da je to tako govori i podatak da godiŠnje vrati 
> Članak:

novac od PDV u visini od pet milijardi evra

MERIDIJAN Meridian je irska firma  specijalizovana za vraćanja novca od PDV, sa 
zvučnom svetskom klijentelom

PARTNERI Central East Europe VAT Refund je partner Meridijana, preko koje 
srpske firme mogu da vrate PDV

Zorica Joksović, direktorka Meridijan Central East Europe VAT Refund, 
objašnjava na koji način srpske firme mogu da vrate PDV 
iz inostranstva

Meridian Central East Europe VAT Refund je firma čiji naziv u slobodnom prevodu 
znači centrala istočne Evrope za povraćaj novca od PDV-a, što i jeste osnovna 
delatnost kojom se ova kompanija bavi. 
- Naša firma je prva i za sada jedina u Srbiji koja se bavi poslom vraćanja 
novca od uplaćenog PDV-a. To radimo s državama i u Evropi i u Kanadi - kaže za 
Evropu Zorica Joksović, direktorka Meridian Central East Europe VAT Refund.
EVROPA: Objasnili ste osnovnu delatnost, ali je u nazivu ostalo Meridijan. Šta 
taj naziv predstavlja?
JOKSOVIĆ: Meridijan je irska kompanija sa sedištem u Dablinu, čija je osnovna 
delatnost vraćanje novca od PDV-a. Reč je o najvećoj svetskoj firmi koja se 
specijalizovala za pomenutu oblast. Od 500 najvećih svetskih blučip kompanija 
sa Forbsove liste, polovina su klijenti Meridijana. Ona je lider već 16 godina 
u Evropi, a da je to tako govori i podatak da godišnje vrati novac od PDV u 
vrednosti od pet milijardi evra.
EVROPA: Kakav je vaš odnos sa Meridijanom?
JOKSOVIĆ: Mi imamo partnerski odnos, što znači da radimo po njihovim merilima. 
Takav status nam omogućava pristup njihovom elektronskom portalu; možemo i da 
koristimo njihove informacije, koje su nam vrlo važne za posao kojim se bavimo 
u Srbiji. Ali, esencija cele priče je da imamo na raspolaganju usluge advokata 
i revizora kada to posao zahteva.
EVROPA: Hoćete da kažete da niste poslovnica Meridijana?
JOKSOVIĆ: Ne, mi smo partneri, a osnova za to je Ugovor o zajedničkom nastupu 
na tržištu centralne i istočne Evrope. Mi u ime i za račun Meridijana nastupamo 
na ovom tržištu.
EVROPA: S kim klijenti u Srbiji zaključuju ugovor? 
JOKSOVIĆ: Sa Meridijanom, a mi smo tu više da edukujemo klijenta i javnost, da 
upoznamo komintente kako se to radi. Pošto smo partneri, proviziju delimo po 
pola.
EVROPA: Kako to funkcioniše?
JOKSOVIĆ: Radi se po principu što manjeg troška. Kada naplatimo novac našeg 
komintenta, recimo u Belgiji, novac ide u banku koja se nalazi u sklopu sistema 
Meridijana. Iz te banke novac se direktno prebacuje na račun komintenta u našoj 
zemlji. Po istom principu pola provizije se direktno uplaćuje na naš račun, a 
polovina na račun Meridijana u Dablinu.
EVROPA: Koliko iznosi provizija?
JOKSOVIĆ: Po pravilu, to je poslovna tajna, ali je ona uvek niža od troškova 
koje bi firma napravila da samo radi taj posao.
EVROPA: Možete li to da pojasnite?
JOKSOVIĆ: Ako klijent treba da dobije povraćaj novca u bilo kojoj evropskoj 
zemlji, hteo-ne hteo on mora da angažuje ljude, najčešće advokate, koji su 
dobri stručnjaci za tu oblast. To podrazumeva da odlično poznaju poreski zakon 
dotične zemlje, da su u stalnom kontaktu s poreskim službama, jer to što je 
podnet zahtev za povraćaj PDV-a ne znači da će on biti i vraćen. Mora se stalno 
odlaziti u poreske službe jer nijedna država ne žuri da vrati novac.
EVROPA: Što znači da ako imate propuste u zahtevu za povraćaj PDV-a, poreska 
uprava vam neće signalizirati da ih ispravite?
JOKSOVIĆ: Samo će stalni kontakti i prave informacije dovesti do toga da se 
otklone sve eventualne manjkavosti u zahtevu. I na kraju, kada sve saberete, 
izračunaćete da je visina provizije koja se uzima po pravilu niža od troškova 
koji se prave kada želite da povratite novac od PDV-a.
EVROPA: Da li je nivo provizije jednak za sve?
JOKSOVIĆ: Po pravilima Meridijana, klijenti koji imaju zahtev za povraćaj PDV-a 
u velikoj vrednosti, na primer 100.000 ili 200.000 evra, imaju i određeni 
diskaunt. I takvim klijentima se sve radi po ubrzanoj i ekspeditivnoj 
proceduri. Iskustva našeg partnera na svetskom nivou kažu da se zahtevi za 
velike iznose povraćaja PDV-a veoma brzo rešavaju.
EVROPA: Pretpostavljamo da tako veliki iznosi PDV-a pripadaju velikim 
kompanijama?
JOKSOVIĆ: Tako je, jer klijenti Meridijana su velike svetske kompanije i 
korporacije. Tako veliki poslovi nametnuli su potrebu da Meridijan u svakoj 
zemlji ima svoje ljude koji rade na povraćaju novca od PDV-a. I naša firma 
Central East Europe VAT Refund koristi tu mrežu i praksu.
EVROPA: Vaša firma radi samo prema Evropi i svetu, da li ima zahteva sveta 
prema nama?
JOKSOVIĆ: Za sada nema, a i naše iskustvo sa primenom PDV-a počinje tek od 
januara ove godine, tako da nemamo na šta da se pozovemo. Ali, ni naš zakon 
koji reguliše oblast PDV-a nije baš precizan.
EVROPA: Da li to što kažete znači da ste imali neprijatna iskustva?
JOKSOVIĆ: Ne, već smo bili u obavezi da centrali u Dablinu dostavimo 
informacije kakva je zakonska regulativa u Srbiji kada je u pitanju PDV. U 
našem zakonu nije dovoljno jasno iskristalisano za koje usluge i kada naša 
poreska služba vraća PDV. Imamo samo opšte informacije.
EVROPA: Po pravilu, PDV se vraća samo za usluge, a ne i za robe?
JOKSOVIĆ: Usluge su ona oblast koja najčešće ima povraćaj PDV-a. Po pravilu, u 
90 odsto slučajeva, on se i vraća.
EVROPA: Ima li primera da se to ne uradi?
JOKSOVIĆ: Kako da ne. Na primer, zemlje koje imaju razvijen turizam ne vraćaju 
PDV, recimo za račune kojima se plaća boravak u hotelima. Italija je primer za 
to, ali i Španija. Pri tom, Italija se među svim zemljama Evropske unije ističe 
po tome što ima jako lenju i sporu administraciju.
EVROPA: Koliko ste do sada imali klijenata, ako to nije poslovna tajna?
JOKSOVIĆ: Mogu vam reći broj - do sada smo aplicirali za 22 firme u Srbiji i 
polovinom oktobra ove godine očekujemo da se vrate sredstva od PDV-a.
EVROPA: Iz kojih privrednih oblasti su vaši komintenti?
JOKSOVIĆ: To su firme iz transportnog sektora. Tu je i farmaceutika, jer ljudi 
koji rade u toj oblasti imaju obavezu da stalno budu u toku sa najnovijom 
tehnologijom i zato vrlo često odlaze na seminare širom sveta. Firme koje se 
bave novim informatičkim tehnologijama su poreski obveznici plaćanja PDV-a, ali 
i povraćaja.
EVROPA: Da li je Evropska unija uvela određenu regulativu ili pravila ponašanja 
kada je u pitanju povraćaj novca od PDV-a?
JOKSOVIĆ: Pitanje povraćaja novca od PDV-a je uređeno, da tako kažem, na osnovu 
Direktive 13, i ona važi za monetarnu uniju EU. Srbija nije članica, niti 
pridruženi član EU, ali smo mi uredili tu oblast po toj direktivi. Prema tom 
dokumentu, zemlja koja potpiše Direktivu 13 bezuslovno će vratiti PDV svim 
pravnim licima koja budu insistirala na njegovom povraćaju. Tu je i Srbija. 
EVROPA: Da li su sve zemlje EU potpisnici tog dokumenta? 
JOKSOVIĆ: Samo 15 zemalja su potpisnici Direktive 13. Dakle, osim zemalja iz 
monetarne unije, tu su još i Švedska i Norveška, koje nisu u njoj.
EVROPA: U kojim zemljama vaši komintenti mogu da očekuju da će im biti vraćen 
PDV?
JOKSOVIĆ: To su sledeće zemlje: Austrija, Francuska, Belgija, Luksemburg, 
Holandija, Danska, Švedska, Norveška, Finska, Velika Britanija, Irska, Malta, 
Monako i Kanada. Ali, Meridijan radi sa svim zemljama sveta.
EVROPA: Ima primera da se koristi i reciprocitet?
JOKSOVIĆ: Tačno. Taj momenat predvideo je i naš Zakon o povraćaju PDV-a i 
zahvaljujući tome smo u mat poziciji.
EVROPA: Na tom podužem spisku zemalja od kojih možemo da tražimo PDV nema ni 
Nemačke ni Italije.
JOKSOVIĆ: Da, a te dve zemlje su nam vrlo važni partneri u spoljnotrgovinskoj 
razmeni. Ali, nema ni bivših republika Jugoslavije, kao ni prvih suseda - 
Mađara, Rumuna, Bugara. Možda bi trebalo potpisati bilateralne sporazume kada 
je pomenuta oblast u pitanju i tako prevazići nastalu situaciju.
EVROPA: Koliko traje povraćaj novca od PDV-a?
JOKSOVIĆ: Od šest do osam meseci, ukoliko imate administraciju kao što ih imaju 
skandinavske zemlje, na primer Švedska i Norveška. A može da potraje i dve 
godine, kada je u pitanju Italija.