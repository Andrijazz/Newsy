> Izvor: ebart
> Datum: 
> Rubrika: ekonomija
> Naslov: BUJANOVAC - "Gumoplastika" jedna od firmi koje su izgradile Bujanovac, osnovana 
> Članak:

BUJANOVAC - "Gumoplastika" jedna od firmi koje su izgradile Bujanovac, osnovana 
je 1959. godine za proizvodnju gume i plastike, a zapošljavala je preko 1.000 
radnika i bila je vodeći "plastičar" u SFRJ. Ovo preduzeće je imalo više uspona 
i padova, a u najznačajniji poslovni uspeh beleži saradnju s partnerom iz 
Italije, koju je započela 1988. godine i za koga proizvodi gornji deo obuće. 
Najveći pad "Gumoplastika" je doživela 1993. godine, kada je zbog uvođenja 
embarga izgubljeno tržište. Miroslav Tašković v.d. direktora "Gumoplastike" 
kaže da je na osnovu velikog napora svih zaposlenih ova firma jedna od retkih u 
Srbiji koja će uspeti da izađe iz stečaja.
- Od 2000 godine u pogonu "Gumoplastike" u Svetoj Petki počeli smo da radimo 
gornje delove obuće za partnera iz Italije "Vizard Internacional", sada 
"Prodžeti" i "Falk". Sa ovim partnerom imamo ugovor za izradu 80.000 pari 
gornjeg dela obuće - kaže Tašković i dodaje da su reorganizacijom stvoreni 
uslovi da preduzeće izađe iz stečaja i nastavi da radi kao akcionarsko društvo 
sa 87.52 odsto društvenog i 12.48 odsto kapitala stečajnih poverilaca.
- "Gumoplastika" je od uvođenja radnog stečaja uglavnom radnike angažovala 
ugovorom na po tri meseca, a sada je spremna da radno angažuje na neodređeno 
vreme 180 radnika, a postoji mogućnost da do kraja godine otvorimo i drugu 
smenu na liniji za šivenje gornjih delova obuće u pogonu u Bujanovcu. U toku je 
montiranje kružne linije za šivenje gornjih delova obuće, kojom treba da se 
poveća produktivnost do 50 odsto - kaže Tašković i dodaje da se ova firma 
priprema za privatizaciju, i to sa strateškim partnerima sa kojima je preduzeće 
već sarađivalo. (Sina)