> Izvor: ebart
> Datum: 
> Rubrika: ekonomija
> Naslov: "MK KOMERC" JUČE PODNEO KRIVIČNU PRIJAVU PROTIV FUNKCIONERA SRPSKE VLADE
> Članak:

"MK KOMERC" JUČE PODNEO KRIVIČNU PRIJAVU PROTIV FUNKCIONERA SRPSKE VLADE

Potpredsednik Republičke vlade i načelnik Odeljenja za poreklo robe i 
preferencijale sumnjiče se da su zloupotrebili službeni položaj i naneli štetu 
firmi Miodraga Kostića

NOVI SAD - "MK komerc" iz Novog Sada, preduzeće čiji je vlasnik Miodrag Kostić, 
juče je u Drugom opštinskom tužilaštvu u Beogradu, podnelo krivičnu prijavu 
protiv Tihomira Bogićevića, načelnika Odeljenja za poreklo robe i 
preferencijale republičke Uprave carina i Miroljuba Labusa, potpredsednika 
republičke Vlade, zbog sumnje da su zloupotrebili službeni položaj.
Prema navodima krivične prijave, potpredsednik republičke Vlade se tereti da je 
na konferenciji za novinare 21. januara u republičkoj Vladi, prekoračio granicu 
svog službenog ovlašćenja, kada je izjavio da su jednom broju izvoznika šećera 
"povučeni sertifikati", među kojima je i kompanija "MK komerc", iako je znao da 
se uverenja o poreklu robe ne mogu poništiti ili staviti van snage bez 
prethodno zakonito sprovedenog postupka.
- Miroljub Labus je ovo izjavio da nanese štetu i umanji poslovni ugled "MK 
komercu" i njegovim poslovnim partnerima iz Evropske unije - piše u krivičnoj 
prijavi. - Labusu je poznato da nije pokrenut nikakav carinski postupak, 
prekršajni postupak ili postupak za privredni prestup. Potpredsednik republičke 
vlade je želeo da stvori utisak da je "MK komerc" ipak uzročnik i vinovnik 
"šećerne afere".
Krivična prijava protiv Tihomira Bogićevića podneta je zbog njegove izjave "da 
14 izvoznika nisu mogli da daju dokaze o domaćem poreklu 13.165 tona šećera, 
koji je izvezen na tržište Evropske unije i da je najveći deo šećera - 9.212 
tona, za koji nije utvrđeno poreklo, izvezla firma "MK komerc" iz Novog Sada", 
iako je znao da se uverenja o poreklu robe, ne mogu poništiti bez prethodno 
zakonito sprovedenog postupka.
Jovan Purar, v. d. generalnog direktora "MK komerca" juče je u ime kompanije, 
ministarstvu finansija i Upravi carina, odnosno Tihomiru Bogićeviću, uputio 
zahtev da im predoče objašnjenja o povlačenju uverenja o domaćem poreklu robe.