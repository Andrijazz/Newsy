> Izvor: ebart
> Datum: 
> Rubrika: ekonomija
> Naslov: Postepeno oživljavanje domaće auto-industrije
> Članak:

Postepeno oživljavanje domaće auto-industrije

Kragujevac - Sa potencijalnim američkim partnerom firmom Njukaiko iz Nju 
Džersija ozbiljno pregovaramo. Angažovano je nekoliko konsultantskih agencija 
koje na osnovu procene stanja u "Zastavi" podnose izveštaje finansijskim 
institucijama u Americi. Dosadašnji rezultati razgovora i kontakata sa 
američkim partnerom su zadovoljavajući, izjavio je nedavno generalni direktor 
Grupe "Zastava vozila" Zoran Radivojević i dodao da još uvek ne može da kaže da 
li će doći do potpisivanja ugovora o formiranju zajedničke kompanije jer to 
zavisi od spremnosti američkog partnera da uloži neophodna sredstva.
Izražavajući zadovoljstvo postignutim, Radivojević podseća da je prodaja 
Zastavinih automobila u ovoj godini bila dva puta veća nego lane, a u 
poslednjem tromesečju "Zastava" je ponovo uspela da pokrije 50 odsto domaćeg 
tržišta, kao nekada kad je ova fabrika bila u zenitu.
"Zastava" je u 2002. godini proizvela 10.300, a na domaće i inostrano tržište 
plasirala 11.100 automobila. Ovogodišnji plan proizvodnje 18.000 automobila 
nije ostvaren, delimično zbog neredovne isporuke motora iz beogradskog DMB, a 
još više zbog nemogućnosti izvoza 6.000 vozila, jer su sve okolne zemlje u 
međuvremenu uvele propise kojima se zahteva zadovoljavanje najviših evropskih 
ekoloških euro 3 standarda. Otuda je u 2002, umesto predviđenih 6.000, 
"Zastava" na inostranim tržištima plasirala svega 900 automobila. Ovaj deficit 
u izvozu trebalo bi da bude nadoknađen već tokom sledeće godine, prodajom 
inoviranih modela "korala" i "floride" sa ugrađenim pežo-citroen motorima na 
tržištima evropskih zemalja, dok je sa egipatskim partnerom za iduću godinu već 
dogovorena isporuka 3.000 "floride in" sa domaćim motorom i u rasklopljenom 
stanju.
Napomenuvši da je "Zastava" ovogodišnjom svojom produkcijom putničkih vozila 
doprinela porastu proizvodnje domaćih auto-sredstava za svih 16-17 odsto 
(ukupan ovogodišnji rast industrijske proizvodnje u Srbiji je mnogo manji i 
iznosi svega dva odsto), direktor Fabrike automobila Miljko Kokić je podsetio 
da "Zastava" planira u 2003. proizvodnju 25.000 putničkih vozila, od čega 
18.000 za domaće tržište i 7.000 za izvoz.