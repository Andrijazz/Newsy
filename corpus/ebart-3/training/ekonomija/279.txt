> Izvor: ebart
> Datum: 
> Rubrika: ekonomija
> Naslov: Ministar rada, socijalne politike i zapošljavanja Slobodan Lalović izjavio je 
> Članak:

Ministar rada, socijalne politike i zapošljavanja Slobodan Lalović izjavio je 
juče da predsednik sindikata "Nezavisnost" Branislav Čanak nije u pravu kad 
tvrdi da je sednica Socijalno ekonomskog saveta (SES) održana "u prisustvu samo 
jednog sindikata" i predstavnika vlasti, i naveo da "svaki član ima svog 
zamenika" i da njih treba pitati "zašto nisu došli na sednicu". Lalović je u 
izjavi novinarima objasnio da je zakonom definisan sastav SES, prema kojem, 
svaki član ima svog zamenika. Prema njegovim rečima, ako je član sindikata 
"Nezavisnost" bio u Ženevi, a "on je vrlo često i jako dugo u Ženevi i ne samo 
u Ženevi", postoje zamenici članova tog sindikata u SES. Čanak je uputio pismo 
ministru Laloviću u kojem protestvuje što je sednica SES održana "u sastavu 
jedan sindikat i jedna vlada", čime se "nepovratno, nezakonito svrstao u 
funkciju interesa Saveza samostalnih sindikata Srbije". "Sramota je što ste 
državu koju zastupate u resoru koji vam je dodeljen još jednom stavili u službu 
jednog sindikata i po svemu sudeći nekih vaših privatnih interesa", navedeno je 
u pismu. Čanak je ukazao da je Laloviću 9. juna uputio pismo u kojem ga 
obaveštava da je do 17. juna, zajedno sa predsednikom Unije poslodavaca Ratom 
Ninkovićem, na službenom putu u Ženevi.