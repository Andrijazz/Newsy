> Izvor: ebart
> Datum: 
> Rubrika: ekonomija
> Naslov: Danas počinju pregovori sa EU o liberalizaciji trgovine
> Članak:

Danas počinju pregovori sa EU o liberalizaciji trgovine

Tehnički pregovori sa predstavnicima Evropske komisije o liberalizaciji 
trgovine industrijskim i poljoprivrednim proizvodima počinju danas u Beogradu i 
trajaće dva dana. Specifičnost današnjih pregovora ogleda se i u činjenici da 
će Srbija i Crna Gora odvojeno pregovarati sa predstavnicima Evropske komisije, 
što praktično znači da će prvi put biti oproban princip "dvostrukog koloseka". 
U izjavi za Danas, Tanja Miščević, direktor Kancelarije za pridruživanje EU 
Vlade Srbije, kaže da će pregovarači iz Srbije predstavnicima Evropske komisije 
predstaviti liste od nekoliko desetina hiljada proizvoda koji su definisani kao 
neosetljivi, osetljivi i veoma osetljivi uz objašnjenje te klasifikacije i 
predlog rokova liberalizacije trgovine tim proizvodima. Prema njenim rečima, u 
neosetljive proizvode spadaju oni koji se u  Srbiji ne proizvode, dok su 
osetljivi i veoma osetljivi proizvodi oni čija carina iznosi od 15 do 30 odsto. 
Iako Miščević nije precizirala koji su to osetljivi proizvodi, jer, kako kaže, 
to joj pregovaračka pozicija ne dozvoljava, može se zaključiti da je reč o 
pšenici, kukuruzu, suncokretu, šećernoj repi, svim vrstama mesa, voću i povrću, 
kao i mleku i mlečnim proizvodima, dakle o većini proizvoda domaćeg agrara. Za 
tu vrstu proizvoda, kaže naša sagovornica, biće predloženo da se carinske stope 
postepeno snižavaju i to za samo nekoliko procentnih poena u prvih nekoliko 
godina, da bi se pred "zoru" ulaska Srbije u zajednicu evropskih zemalja te 
carine najpre drastičnim tempom snižavale i na kraju potpuno ukinule. U tom 
kontekstu treba podsetiti da je Srbija ove godine zabeležila suficit u razmeni 
poljoprivrednih proizvoda sa Evropskom unijom.
Na pitanje da li je u nezvaničnim razgovorima sa predstavnicima Evropske 
komisije srpska strana naišla na razumevanje, Miščević kaže da su oni to "na 
prvu loptu prihvatili". 
Ukoliko se ukine carina na uvoz neosetljivih proizvoda (kafa, začini, južno 
voće...) to će svakako uticati na njihovo pojeftinjenje na domaćem tržištu, ali 
država bi morala u tom slučaju da se odrekne prihoda od carinjenja, jer ne 
postoji izvor koji bi taj gubitak za budžet mogao da kompenzuje, procenjuju 
stručnjaci. 
Podsetimo i da je u Evropskoj uniji ponovo aktuelizovan problem velikih 
subvencija poljoprivredne proizvodnje koje koriste zemlje EU, što značajno 
pojeftinjuje te proizvode i loše utiče na poziciju uvoznih proizvoda na 
evropskom tržištu. Kako stvari stoje, izgleda da će zemlje EU ipak odustati od 
takve vrste "pomaganja" poljoprivrednim proizvođačima.
Milan Prostran, sekretar Udruženja za agrar u Privrednoj komori Srbije, 
upozorava za Danas da će preduzeća koja se bave proizvodnjom "strateških 
proizvoda", morati da prionu na posao i da iskoriste taj prelazni period da se 
pripreme za "navalu" poljoprivrednih proizvoda iz evropskih zemalja. On smatra 
da bi Vlada trebalo da subvencioniše te proizvođače, jer, kako kaže, "ako može 
Evropa, možemo i mi".
Miroslav Prokopijević, direktor Centra za slobodno tržište, međutim, kaže za 
Danas da će "ključna drama u pregovorima sa Evropskom unijom biti upravo oko 
ukidanja carina na uvoz poljoprivrednih i industrijskih proizvoda, jer su firme 
koje se bave proizvodnjom tih proizvoda navikle da budu zaštićene i da se ne 
ponašaju tržišno".
- Prosečna carinska stopa u Srbiji iznosi deset odsto što je tri puta više nego 
u zemljama EU. Srbija već sada ima bescarinski pristup za većinu proizvoda na 
tržištu EU, ali je problem što nema šta da ponudi. Poljoprivredna proizvodnja 
je prezaštićena a čeka je ukidanje carina za uvoz robe iz zemalja EU, a 
redukovanje stopa za uvoz tih proizvoda prema "trećim" zemljama - ističe 
Prokopijević.
