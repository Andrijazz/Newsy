> Izvor: matf
> Datum: 
> Rubrika: ekonomija
> Naslov: BEOGRAD - Predsednik Saveta stranih investitora Majk Ahern, ocenio je da 
> Članak:

početak pregovora sa EU Srbiji neće doneti povećanje direktnih stranih 
investicija, prenosi Beta.
"Najpozitivniji uticaj početka pregovora o pridruživanju SCG EU je to što 
predstavlja značajan korak ka popravljanju negativnog imidža Srbije koji još 
postoji u svetu", izjavio je Ahern.
Prema njegovom mišljenju, generalno gledano, investiciona klima u Srbiji je 
privlačna, ali da Srbija još nije stvarno na mapi investitora govori to što je 
nivo ulaganja u otvaranje novih pogona izuzetno nizak. Ahern je ocenio da 
prepreku za povećanje stranih investicija predstavljaju nefleksibilan Zakon o 
radu, neefikasne javne službe i postojanje državnog vlasništva nad gradskim 
građevinskim zemljištem.
Ukoliko Srbija želi da privuče investitore, kako je istakao, mora da promeni te 
tri stvari, kao i da odredi oblasti ekonomije u kojima ima komparativnu 
prednost i da "hrabro i drsko cilja na investitore". Kao primer prednosti 
Srbije, Ahern je naveo da to mogu biti usluge uključujući informacione 
tehnologije, kao i tekstilna industrija i poljoprivreda. Iznos investicija, 
navodi on, povećao bi se ukoliko bi postojale korisnije i tačnije informacije o 
Srbiji, finansijski podaci o preduzećima koja traže strane ulagače i 
statistički podaci koji su uporedivi sa drugim državama u jugoistočnoj Evropi. 
"Konačno, da bi Srbija postala regionalni centar na Balkanu, potrebno je 
ubrzavanje početka funkcionisanja zone slobodne trgovine u jugoistočnoj Evropi 
i izgradnja saobraćajne infrastrukture", naglasio je on.