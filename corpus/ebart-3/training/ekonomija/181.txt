> Izvor: ebart
> Datum: 
> Rubrika: ekonomija
> Naslov: Izmene i dopune Carinskog zakona uskoro pred poslanicima republičkog parlamenta
> Članak:

Izmene i dopune Carinskog zakona uskoro pred poslanicima republičkog parlamenta

Predlog zakona o izmenama i dopunama Carinskog zakona uskoro će se naći pred 
poslanicima Skupštine Srbije i trebalo bi da bude usvojen po hitnom postupku. 
Namera predlagača, Vlade Srbije, jeste da ponovo budu vraćene pojedine 
povlastice koje važe u zemljama u okruženju, kao i da se omogući brže usklađ
ivanje carinskih propisa Srbije sa propisima Evropske unije. 
Jedna od ključnih izmena odnosi se na državljane Srbije, koji su na radu u 
inostranstvu neprekidno proveli najmanje dve godine, i kojima se pruža moguć
nost da bez plaćanja carine uvezu predmete za potrebe domaćinstva. Ta odredba 
odnosi se i na članove posada domaćih brodova koji su državljani Srbije. Pri 
tom trebanaglasiti da carine neće biti oslobođen uvoz motornih vozila.
Uvoz putničkih automobila bez plaćanja carina biće omogućen invalidima sa 
telesnim oštećenjima od najmanje 70 odsto, vojnim invalidima i civilnim 
invalidima rata od prve do pete grupe, licima obolelim od distrofije ili 
srodnih mišićnih i neuromišićnih obolenja, paraplegije i kvadriplegije, 
cerebralne i dečije paralize, multipleks skleroze, slepim licima, kao i 
roditeljima višestruko ometene dece. Međutim, ukoliko uvezu polovne automobile, 
ova lica neće moći da ih prodaju u naredne tri godine ili da ih daju drugom 
licu na upotrebu bez plaćanja važeće carine. Ukoliko uveze novo vozilo, njegov 
vlasnik neće moći da ga otuđi u narednih pet godina. U obrazloženju Predloga 
Vlada Srbije procenjuje da će ovu mogućnost iskoristiti samo trećina od ukupnog 
broja invalida i da će budžet Srbije zbog toga biti uskraćen za oko 8,57 
milijardi dinara.
Ukoliko izmene zakona budu usvojene na međunarodnim aerodromima ponovo će biti 
otvorene slobodne carinske prodavnice u kojima će bez plaćanja carine robu moći 
da kupuju građani koji odlaze u inostranstvo ili su u prolazu preko teritorije 
Srbije. Roba u tim prodavnicama biće prodavana posle carinske kontrole.
Dopune zakona odnose se i na carinski postupak i aktere u tom poslu. Vlada 
Srbije odlučila je da zaposlenima u špediterskim kućama, koji imaju položen 
stručni ispit carinske struke ili radno iskustvo na poslovima carinjenja robe 
od najmanje 10 godina, dodeli dozvole za rad carinskog agenta. Procenjuje se da 
su ta lica dovoljno obučena za samostalan rad u carinskom postupku. Uprava 
carina vodiće registar i dodeliti im identifikacione brojeve, kartice i lični 
pečat. 
Kada je reč o kaznenim odredbama, novinu predstavlja odredba prema kojoj će i 
pravna lica moći da budu kažnjena za prekršaj. Tako će odgovorno lice u 
preduzeću morati da plati kaznu u iznosu od 25.000 dinara za prekršaje 
propisane članom 337. Carinskog zakona. Ukoliko građani ne prijave robu koju 
unose u zemlju za lične potrebe ili potrebe domaćinstva a vrednost robe ne 
prelazi 50.000 dinara neće više biti kažnjavani sa 9.000 dinara već samo sa 
5.000 dinara,
Podsećanja radi, Carinski zakon stupio je na snagu 24. jula 2003. godine ali je 
u primeni od 1. jula 2004. godine. Zakon je ocenjen kao prilično restriktivan 
kada je reč o povlasticama za građane, ali mu se ne spori da je dao značajan 
doprinos u borbi sa švercom, punjenju budžeta, kao i unapređenju rada carinske 
službe.