> Izvor: matf
> Datum: 
> Rubrika: ekonomija
> Naslov: BERBA NA PRAGU, A JOŠ NEMA DOGOVORA IZMEĐU MALINARA I OTKUPLJIVAČA
> Članak:


Odbijen predlog da se proizvođačima kilogram malina prve klase plaća po 1,28 
evra, a da ostatku tržište odredi cenu. Nema ko da nas zaštiti - kažu u 
Udruženju proizvođača jagodičastog voća

IVANjICA  - U okolini Šapca počela berba, poneka zarudela malina vidi s u 
ariljskom kraju, a cena sa kojom će krenuti ovogodišnji otkup još se ne zna. 
Dva beogradska i jedan sastanak u Čačku predstavnika otkupljivača i malinara 
nisu urodila plodom.
- Priprema nam se opet velika pljačka s obzirom da u državi nemamo instituciju 
koja će da nas zaštiti, iako od izvoza dobija 150 miliona evra, a od maline 
živi 100.000 porodica - kaže sekretar Unije udruženja proizvođača jagodastog 
voća Mladomir Janković.
Komentarišući poslednji sastanak Janković priča:
- Vlasnik "Malinaprodukta" iz Rupeljeva ponudio je 51 odsto za proizvođače i 49 
za otkupljivače posle prodaje. Prošle godine on je zakinuo proizvođače za pet 
dinara i isplatio 60 dinara. Takvog su izabrali otkupljivači da govori u 
njihovo ime. Niko razuman od ovakvog vlasnika ne bi prihvatio ponudu! Počela je 
berba u okolini Šapca i cena je od 80 do 100 dinara. Pozvali smo ostale da 
odrede razumnu početnu cenu, a da dobit delimo u odnosu koji su sami ponudili. 
Nisu prihvatili.
Po njegovim rečima, otkupljivačima je pre toga nuđen i kompromis da 
proizvođačima plate 1,28 evra za kilogram malina prve klase, a da se za ostatak 
odredi cena prema onoj koju mogu da ostvare na tržištu. Pored toga predlagali 
su im da ne bi dizali skupe kredite i obarali cenu maline na svetskom tržištu i 
između sebe pravili nelojalnu konkurenciju da proizvođačima isplate 50 odsto u 
toku berbe, a ostatak kasnije.
Predsednik Upravnog odbora Udruženja hladnjačara Rade Ljubojević kaže da će u 
određivanju prosečne prodajne izvozne cene insistirati na validnim podacima sa 
carine.
- Mi moramo da nađemo zajednički jezik sa proizvođačima, da sa njima radimo na 
poboljšanju kvaliteta, jer ćemo samo na taj način imati višu cenu i samim tim 
bolju raspodelu. Naravno, država mora stvoriti ambijent za ovaj posao, a od 
Ministarstva finansija zahtevaćemo da donesu uredbu da se otkup 
poljoprivrednih  proizvoda plaća isključivo preko računa!