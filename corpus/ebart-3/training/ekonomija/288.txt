> Izvor: ebart
> Datum: 
> Rubrika: ekonomija
> Naslov: u dve reči
> Članak:

u dve reči

Čačak - Ovih dana na području čačanske opštine počelaje intezivna berba 
kornišona koji iz godine u godinu polako preuzimaju primat u povrtarskoj 
proizvodnji u ovom delu Srbije. Prema oceni proizvođača ova godina je bila 
izuzetno povoljna za uzgoj ovog povrća, mada su obilne padavine inicirale i 
veći stepen zaštite krastavaca što je u mnogome i poskupelo proizvodnju. Ipak 
povrtari ističu da je kvalitet kornišona na zadovoljavajućem nivou kao i cena 
koja ove godine za prvu klasu iznosi 35, za drugu 23 i treću od osam do 12 
dinara po kilogramu. Prema prvim procenama proizvođača ovogodišnji rod će biti 
na nivou prinosa iz prethodnih godina. Najveće količine ovog povrća otkupiće 
firma Proreks frut koja je sa povrtarima u čačanskom kraju ugovorila 
proizvodnju.
Očekujemo prinose na nivou predhodnih godina i nadamo se da će sa površine od 
20 ari moći da se ubere oko pet tona kornišona prve klase, kažu povrtari u 
čačanskom kraju.
Mada iz godine u godinu kornišoni preuzimaju primat u povrtarskoj proizvodnji 
poljoprivredni stručnjaci ističu da se još uvek radi o usitnjenim parcelama 
površine od deset do 12 ari.