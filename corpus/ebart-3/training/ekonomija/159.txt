> Izvor: ebart
> Datum: 
> Rubrika: ekonomija
> Naslov: NASTAVLJA SE BITKA ZA GOSTE U ZIMSKIM CENTRIMA
> Članak:

NASTAVLJA SE BITKA ZA GOSTE U ZIMSKIM CENTRIMA

Boravak na Zlatiboru i Kopaoniku u proseku jeftiniji od 15 do 20 odsto. Na 
Divčibarama niže cene samo u privatnom smeštaju

BEOGRAD - U zimskim turističkim centrima cene aranžmana su pojeftinile od 15 do 
20 odsto. Na Zlatiboru, vansezonski cenovnik je već na snazi, dok u najvećem 
skijaškom centru Kopaonik, počinje da važi od danas.
Kako nam je rekao Jovo Pavlović, iz turističke organizacije Zlatibor, na ovoj 
planini su aranžmani u hotelima, motelima i odmaralištima u proseku jeftiniji 
od 15 do 20 odsto. Apartmani se sada mogu iznajmljivati po ceni od 1.600 do 
2.400 dinara. Prema njegovim rečima u privatnom smeštaju je još jeftinije. 
Iznajmljivanje soba u kućama košta do 400 dinara.
LJubiša Radovanović, direktor "Geneksa" kaže da na Kopaoniku već od danas stupa 
na snagu vansezonski cenovnik. U popularnim "Konacima" iznajmljivanje apartmana 
je od 17 do 20 odsto jeftinije. Za toliko će pojeftiniti i smeštaj u hotelu 
"Grand".
Međutim, s obzirom na to da ima puno snega, više od 130 santimetra na stazama, 
rade sve žičare, a lepo vreme je idealno za zimske sportove, cena ski pasa 
ostaje ista, objasnio je Radovanović.
Sa jeftinijim aranžmanima sezona se nastavlja i na Zlataru, dok su cene na 
Divčibarama ostale iste. Kako nam je rekla LJiljana Marić iz turističkog centra 
Valjevo, nešto povoljnije cene su u privatnom smeštaju, dok se u hotelima nisu 
menjale, niti ima najava da će se promeniti u narednom periodu.