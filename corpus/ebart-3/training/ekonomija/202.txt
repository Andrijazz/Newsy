> Izvor: matf
> Datum: 
> Rubrika: ekonomija
> Naslov: Slobodni umetnici ne prihvataju obavezu da sami plaćaju doprinose za penzijsko 
> Članak:

i socijalno osiguranje

Zakonom o izmenama i dopunama Zakona o doprinosima za obavezno socijalno 
osiguranje, koji je stupio na snagu krajem jula, predviđeno je da slobodni 
umetnici plaćaju mesečno minimum tri hiljade dinara za doprinose za penzijsko i 
socijalno osiguranje. Ta odluka izazvala je revolt većine slobodnih umetnika 
koji smatraju da se "umetnik ne može podvesti pod tržišne zakone potrošačkog 
društva". 
Snežana Kutrički, član Koordinacionog odbora umetničkih udruženja Srbije, kaže 
za Danas da, iako je rok za dostavljanje poreskih prijava Poreskoj upravi 
Srbije istekao 26. avgusta, sa predstavnicima Ministarstva finansija nije 
postignut nikakav dogovor. Ona podseća na izjavu Mlađana Dinkića, ministra 
finansija, da Ministarstvo finansija ne može da donese odluku o odlaganju 
primene ili ukidanju tog Zakona zato što je to u nadležnosti Skupštine Srbije.
- Zbog toga smo odlučili da skupimo deset hiljada potpisa građana kako bismo 
primorali političare koji sede u parlamentu da izmene zakon, jer izgleda da 
predstavnici vlasti u Srbiji zaboravljaju značaj koji bi umetnost trebalo da 
ima na društvo - kaže Kutrički.
Naša sagovornica ističe da se terminu "slobodni umetnik" najčešće pripisuje 
negativna konotacija, pri čemu se zanemaruje činjenica da oni imaju obavezu da 
Udruženju slobodnih umetnika dostavljaju dokaze o svom umetničkom stvaralaštvu 
inače bi izgubili taj status. Pravilnikom iz 1985. godine bilo je tačno 
precizirano šta umetnik treba da uradi da bi mu država uplaćivala doprinose za 
penzijsko i socijalno osiguranje.
- Imajući u vidu da u Srbiji ne postoji tržište umetničkih dela niti je 
propisana minimalna prodajna cena nekog umetničkog dela, odluka države da 
fiskalno optereti kulturu može značiti samo njen odstrel. Izgleda da su 
kreatori novog zakonskog rešenja imali nameru da u isti koš stave samostalnog 
zanatliju, ugostitelja i umetnika - smatra Kutrički.  
Ona naglašava da gradske vlasti nameravaju da nastave da uplaćuju poreze i 
doprinose slobodnim umetnicima, međutim, novi Zakon ne ostavlja prostor za 
realizaciju te namere.
- Zakonom bi trebalo propisati da se ubuduće obaveze koje ima grad kada je reč 
o uplaćivanju doprinosa za socijalno i zdravstveno osiguranje prebace na 
republički nivo, jer, iako recimo Beograd, Kragujevac i Niš te obaveze redovno 
izmiruju, u manjim sredinama to nije slučaj - kaže Kutrički.