> Izvor: matf
> Datum: 
> Rubrika: ekonomija
> Naslov: PLANERI PROIZVODNjE U ELEKTROPRIVREDI SRBIJE O PREDSTOJEĆOJ ZIMSKOJ SEZONI
> Članak:


Elektrane dostigle maksimalno projektovane proizvodne mogućnosti, bez novog 
agregata ne može da se dobije više struje. Potrošnja neprestano raste. Zimus, 
uvoz bio pet miliona, a za predstojeću sezonu planira se kupovina 250 miliona 
kilovat časova

SEKULA  KrstajiĆ

BEOGRAD - Predstojeće zime svi potrošači u Srbiji imaće na raspolaganju 
dovoljno struje. To su poručili ljudi koji u EPS planiraju proizvodnju 
električne energije, i to na osnovu analize proteklog šestomesečnog perioda i 
trenutnog stanja u elektranama i na površinskim kopovima lignita.
Srpske termo i hidro elektrane su od 1. januara do 30. juna ove godine 
proizvela 19,6 milijardi kilovat časova, što predstavlja rekord u odnosu na sva 
prva polugođa od 1990. do danas. Čak je, za 9,3 odsto, nadmašen i učinak iz 
istog razdoblja 2004.
Protekle zime EPS je proizvodnjom gotovo u potpunosti "pokrio" potrošnju struje 
u Srbiji. Uvezeno je, za naše prilike, rekordno malo, svega pet miliona kilovat 
časova. Ali, već u martu i aprilu 2005. EPS je izvozom struje daleko nadmašio 
vrednost tog uvoza - kažu u našoj nacionalnoj električnoj kompaniji.
Uz napomenu, da se do ovog "plafona proizvodnje" struje stiglo bez ijednog 
novog energetskog kapaciteta, planeri EPS podsećaju i na još nekoliko okolnosti 
od kojih može da zavisi snabdevanje strujom u predstojećoj zimi.
- Porast proizvodnje električne energije omogućen je velikim brojem 
remontovanih zahvata u elektranama i rudnicima, ali i maksimlanim učinkom 
rudnika lignita, a očekivanje da će moći da se "napravi" više struje, bez 
izgradnje neke nove elektrane, nije realno. Istovremeno, moraju da se uzmu u 
obzir činjenice da u protekle dve godine u Srbiji raste potrošnja struje, i to 
tempom koji je veći od tri odsto. To što je uvoz električne energije prošle 
zime bio svega pet miliona kilovat časova, posledica je, između ostalog, 
izvanredno povoljnog hidrološkog stanja reka i akumulacija. Mi, na žalost, ne 
znamo kakve će hidro i meteorološke prilike biti u decembru, januaru i 
februaru, i zato polazimo od pretpostavke da će nam nedostajati oko 250 miliona 
kilovat časova. Vrednost tolikog uvoza koji je zaista skroman u odnosu na 
prethodnih pet zima, lako bi mogao da bude pokriven izvozom struje, koji takođe 
možemo da očekujemo negde u aprilu a možda i ranije - procenjuju u EPS.