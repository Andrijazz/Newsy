> Izvor: ebart
> Datum: 
> Rubrika: ekonomija
> Naslov: Svetska banka kreditira realizaciju Projekta energetske efikasnosti u Srbiji
> Članak:

Svetska banka kreditira realizaciju Projekta energetske efikasnosti u Srbiji

Beograd - Ministarstvo rudarstva i energetike Srbije u saradnji sa Svetskom 
bankom promovisalo je juče "Projekat energetske efikasnosti u Srbiji" vredan 21 
milon dolara. Ministar rudarstva i energetike Radomir Naumov je na prezentaciji 
u Privrednoj komori Srbije istakao da je SB za ovaj projekat obezbedila 
beskamatni kredit od 21 milion dolara po IDA uslovima, što omogućava rok 
otplate od 20 godina i počekom od 10 godina. Time će se ostvariti poboljšanje 
energetskih usluga, kao i ušteda i smanjenje troškova za energente u pojedinim 
javnim ustanovama. 
Prema njegovim rečima, programom modernizacije energetskog sistema obuhvaćeno 
je 11 bolnica, među kojima i Klinički centar Srbije, kao i 16 škola na 
teritoriji Srbije, dok bi uložena sredstva trebalo da se isplate u periodu od 
tri godine. Naumov je kazao da procene pokazuju da će za završetak programa 
biti potrebno oko šest godina i dodao da će se prvi pozitivni efekti na promeni 
stanja u nekim javnim objektima osetiti verovatno tek 2006. godine. 
Šef kancelarije SB u Srbiji i Crnoj Gori Karolin Junger rekla je da će ovaj 
projekat predstavljati prekretnicu u sprovođenju koncepta energetske 
efikasnosti i istakla da se mora shvatiti da rasipanje energije utiče na 
konkurentnost zemlje u celini. Beta 