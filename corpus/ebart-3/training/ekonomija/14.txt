> Izvor: matf
> Datum: 
> Rubrika: ekonomija
> Naslov: Ovogodišnja prolećna setva jedna od najtežih
> Članak:


BEOGRAD - Za poljoprivrednike ovogodišnja proleća setva je jedna od najtežih. 
Para nema čak ni za gorivo, tako da će se šećerna repa, suncokret i soja 
zasejati, jer su prerađivači obezbedili sve neophodne impute za setvu. Pravi 
problemi će se pojaviti kada bude počela setva kukuruza - upozorava Đorđe 
Bugarin, predsednik Zadružnog saveza Vojvodine. 
Do sada su poljoprivrednici kroz multilateralne kompenzacije uspevali da izvuku 
novac koji su im prerađivači dugovali, ali nakon prelaska platnog prometa u 
banke, kako objašnjava Bugarin, ovih kompenzacija nije bilo. - U velikom broju 
slučajeva poljoprivrednici za svoju robu ne dobijaju nikakve instrumente 
plaćanja, tako da i danas ima šećerana koje nisu izmirile ratarima svoj dug, 
zatim kasni isplata mleka, a svinje niko ne plaća. Zato su poljoprivrednici 
ušli u setvu bez para, a i gorivo, rezervni delovi ili đubrivo se plaćaju 
unapred - ističe predsednik ZSV.
Ratari zbog visokih kamatnih stopa nisu spremni da uzimaju kredite kod 
poslovnih banaka. Prema rečima Bugarina, jedno od rešenja bi bilo, na primer, 
formiranje privilegovane agrarne banke, ili nekog agrarnog fonda, koji bi 
finansirao tekuću poljoprivrednu proizvodnju. Rešenje bi bilo i ako bi država 
preuzela regresiranje kamata. 
- Setva šećerne repe je tek počela i već sad se zna da će plan od 70.000 
hektara pod repom biti premašen. Već je ugovorena setva šećerne repe na 90.000 
hektara i država bi iz budžeta trebalo da obezbedi sredstva da se premira 
celokupna proizvodnja, jer to svi poljoprivrednici traže - ističe Bugarin. 
Premije koje je država predvidela za setvu šećerne repe iznose 12.300 po 
hektaru. Po rečima predsednika ZSV, samo ratari koji dobiju premiju, kada se 
znaju cene imputa, mogu da računaju na minimalan profit.