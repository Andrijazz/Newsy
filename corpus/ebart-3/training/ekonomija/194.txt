> Izvor: matf
> Datum: 
> Rubrika: ekonomija
> Naslov: POTPISANI UGOVORI ZA OBNOVU PUTEVA
> Članak:


Rekonstrukcija 46 kilometara na magistralnim putevima Čukarica - Ostružnica, 
Čenta - Besni Fok, Beograd - Pančevo i Borova glava - Uvac

BEOGRAD - U Republičkoj direkciji za puteve juče su potpisani ugovori sa 
izvođačima radova kojima je poveren posao na obnovi deonica četiri magistralne 
saobraćanice. Tako će na ukupno 46 kilometara biti ugrađeno oko 150.000 tona 
novog asfalta. Ovaj posao vredan gotovo dve milijarde dinara finansira se iz 
kredita evropskih banaka.
Sa "Energoprojektom - niskogradnja" potpisan je ugovor vredan 299.510.386 
dinara za obnovu magistralnog puta M-19 od Čukarice od Ostružnice. Reč je o 
10,6 kilometara puta gde će biti ugrađeno 40.000 tona asfalta u roku od sedam i 
po meseci.
Za put Čenta - Besni Fok (M-24) zaduženo je Preduzeće za puteve "Beograd", a 
reč je o deonici dužine 10,61 kilometar na kojoj će se ugraditi oko 40 hiljada 
tona asfalta. Vrednost radova je 364.466.347 dinara, a rok deset meseci.
Konzorcijumu koji čine "Adidže bitumi" i "Vojvodinaput" poverena je deonica 
Beograd - Pančevo dužine 7,3 kilometara. Ugradiće se 60.000 tona asfalta, a 
vrednost posla je 236.068.292 dinara. Rok za završetak radova je sedam meseci.
Posao na obnovi deonica puta Borova glava - Uvac (M-21) dodeljen je "Putevima 
Užice", a reč je o 17,5 kilometara, koji će biti doterani u roku od godinu 
dana. Na ovoj saobraćajnici, koja preko Zlatibora spaja Srbiju sa Crnom Gorom, 
"lakat krivine" biće premošćene vijaduktima. Branko Jocić, direktor Direkcije, 
kaže da će biti izgrađeno sedam mostova, vrednih 1.031.413.179 dinara.
- Radovi kreću odmah - istakao je Jocić. - Gde postoje alternativni putevi neće 
biti problema, ali gde nema drugih mogućnosti biće zastoja u saobraćaju.