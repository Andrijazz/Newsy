> Izvor: matf
> Datum: 
> Rubrika: ekonomija
> Naslov: Na lestvici od 146 zemalja Srbija i Crna Gora na 97. mestu po korumpiranosti
> Članak:


Prema izveštaju Svetskog ekonomskog foruma, kojim je obuhvaćeno 104 zemlje, 
Srbija i Crna Gora se po stepenu ekonomske konkurentnosti našla na 89. mestu, 
što u odnosu na prošlu godinu predstavlja pad za 12 mesta - saopštili su 
stručnjaci Ekonomskog instituta, i dodali da se čak i Ukrajina, koja je lane 
imala najniži rang među evropskim zemljama, našla ispred SCG.
Kada je reč o makroekonomskoj konkurentnosti, SCG je pozicionirana na 102. 
mestu, što je za 15 mesta niže u odnosu na prošlu godinu. Budući da se učešće 
javnih rashoda u bruto društvenom proizvodu nije značajno promenilo, 
analitičari Ekonomskog instituta pretpostavljaju da se odgovor može tražiti u 
poljuljanoj makroekonomskoj stabilnosti.
- Korumpirano društvo negativno utiče na konkurentnost privrede, a SCG pripada 
grupi zemalja za koju je ova pojava posebno karakteristična. Iako je korupcija 
u odnosu na raniji period smanjena, Srbija i Crna Gora i dalje spada u red 
najkorumpiranijih zemalja u svetu. Na lestvici od ukupno 146 zemalja, Srbija i 
Crna Gora zauzima 97. mesto, koje deli sa Alžirom, Libanom, Makedonijom i 
Nikaragvom, a zajedno sa Makedonijom, naša zemlja je najlošije rangirana među 
zemljama bivše Jugoslavije - objašnjavaju analitičari Ekonomskog instituta.
Situacija je nešto povoljnija ako se posmatra tehnološki razvoj, ali, budući da 
je tehnologija na svim nivoima privrednog razvoja ključni faktor koji 
determiniše mogućnost jedne zemlje da ostvari stabilan privredni rast, takav 
rezultat je, prema mišljenju ekonomista, slab, jer je SCG sa ostvarenim 
tehnološkim razvojem, daleko iza svih zemalja u tranziciji.
- Izveštaj Svetskog ekonomskog foruma nedvosmisleno ukazuje na tragičnost 
situacije u kojoj se naša zemlja nalazi u pogledu dostignutog stepena 
konkurentnosti i zbog toga ne treba da čudi zašto se suočavamo sa tako visokim 
spoljnotrgovinskim deficitom. Posebno zabrinjava činjenica da je Srbija i Crna 
Gora propustila razvojnu šansu, koja joj je pružena pre četiri godine - 
zaključuju analitičari Ekonomskog instituta.