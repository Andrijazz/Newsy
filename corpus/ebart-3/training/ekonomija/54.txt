> Izvor: ebart
> Datum: 
> Rubrika: ekonomija
> Naslov: Radovi na autoputu Beograd-Beška kasne 
> Članak:

Radovi na autoputu Beograd-Beška kasne 

Novi Sad - Predstavnik Direkcije za puteve Srbije Dragan Čubrilo ocenio je da 
će završetak radova na deonici autoputa Beograd-Novi Sad, od Batajnice do 
Beške, kasniti i da će koštati znatno više od plana. Troškovi će narasti sa 992 
miliona dinara na oko 1,5 do 1,6 milijardi dinara, zbog izuzetno velikog obima 
sanacionih radova, rekao je Čubrilo za novosadski Dnevnik. Prema njegovim 
rečima, izuzetno veliki obim sanacionih radova je neophodan zbog toga što je 
prethodni izvođač, Konzorcijum "Rast", posao uradio nekvalitetno. 
- Pojedini objekti morali su da budu porušeni, a zaustavna traka je morala da 
se radi iz početka, rekao je Čubrilo i dodao da zbog sanacionih radova druga 
traka autuputa od Batajnice do mosta kod Beške neće biti završena u predviđenom 
roku - do kraja novembra. 
Radove na izgradnji deonice autoputa od Batajnice do Beške dobila je austrijska 
firma "Alpina Majreder", a podizvođači su domaće firme "Putevi 'Beograd'", 
"Ratko Mitrović", "Vojvodinaput-Sremput", "Putevi 'Užice'" i "Unipromet" iz 
Čačka. 
Čubrilo je još rekao da su Evropska investiciona banka i Evropska banka za 
obnovu i razvoj prihvatile da kreditiraju nastavak radova na izgradnji leve 
trake autoputa od Novog Sada do Beške, uključujući i most "Beška", kao i 
rekonstrukciju stare trake. Beta