> Izvor: matf
> Datum: 
> Rubrika: ekonomija
> Naslov: DELEGACIJA NAJUTICAJNIJE SVETSKE FINANSIJSKE INSTITUCIJE U SREDU U BEOGRADU
> Članak:


Predstavnici Vlade moraće da objasne kako će deficit platnog bilansa smanjiti 
za još 200 miliona evra. Uz smanjenje potrošnje, koja bi umanjila uvoz, "tvrd 
orah" biće i restrukturiranje javnih preduzeća

BEOGRAD - Već prvog radnog dana nakon predstojećih praznika, u sredu 4. maja, u 
Beograd stiže delegacija Međunarodnog monetarnog fonda, predvođena Piritom 
Sors. U jednonedeljnoj poseti biće definisani svi detalji načelnog dogovora 
koji je postignut prilikom nedavne posete delegacije SCG Vašingtonu.
Najavljena poseta i novi razgovori na staru temu, ukazuju da se još mora 
poraditi na argumentima koji će nam omogućiti nastavak saradnje sa 
najuticajnijom svetskom finansijskom institucijom.
Kako se ovih dana moglo čuti iz krugova bliskih MMF, tek nakon ove posete znaće 
se ima li uopšte mesta bilo kakvom optimizmu, odnosno otvaranju mogućnosti da 
Bord direktora Međunarodnog monetarnog fonda, krajem juna, potvrdi petu 
reviziju aranžmana sa SCG.
Predstavnici srpskih vlasti moraće dobro da se pripreme kako bi sve ono što su, 
kao realno, predložili za naredni period i dokumentovali. Naime, Pirita Sors će 
sa saradnicima pregledati sve postojeće ekonomske parametre koji bi trebali da 
budu garancija da će ono na šta se srpska delegacija obavezala u Vašingtonu, 
moći da bude ostvareno.
Tako će predstavnici srpskih vlasti morati da objasne kako će biti moguće 
postojeći deficit u platnom bilansu svesti na 11 odsto bruto društvenog 
proizvoda, odnosno postojeći minus u tekućim transakcijama dodatno smanjiti za 
oko 200 miliona evra.
Argumenti srpske strane su da je, pre svega, moguće povećati izvoz, najmanje za 
25 odsto. Da je to i realno, srpske vlasti potvrđuju i statističkim podacima 
koji ukazuju da je za prvi kvartal ove godine izvoz bio veći za 52,2 odsto u 
odnosu na isti period lane. Prema mišljenju naših pregovarača, ovo povećanje je 
rezultat direktnih stranih investicija i privatizacije koja je vršena u 
prethodnom periodu.
Procene  MMF su i da bi u ovoj godini srpski uvoz maksimalno trebao da raste 
devet odsto u odnosu na prethodnu godinu. A, da bi se ograničio uvoz,  potrebno 
je dodatno ograničiti i domaću potrošnju. To je, prema procenama naših vlasti 
moguće postići kroz još intenzivnije mere iz domena monetarne politike. Pre 
svega, kroz dodatnu kontrolu kredita, fiskalno prilagođavanje od još jedan 
odsto  i politiku plata koja se, uz silna socijalna nezadovoljstva, ipak dosta 
striktno realizuje u ovoj godini.
Čini se da će "tvrd orah" u odnosima sa Međunarodnim monetarnim fondom  
predstavljati restruktuiranje srpskih javnih preduzeća. Jer, mada Vlada Srbije 
ima precizan plan koraka ka okončanju ovog obimnog i politički vrlo nezahvalnog 
posla, pitanje je da li će uspeti da odoli pritiscima raznih sindikalnih 
organizacija koje su, bar do sada, sve poteze Vlade u smeru restruktuiranja 
dočekale "na nož".