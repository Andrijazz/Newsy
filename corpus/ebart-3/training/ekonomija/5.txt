> Izvor: matf
> Datum: 
> Rubrika: ekonomija
> Naslov: Na aukciji u Privrednoj komori Jugoslavije
> Članak:


Beograd - Najvišu cenu na jučerašnjoj aukciji u Privrednoj komori Jugoslavije 
postiglo je preduzeće Jugoprevoz iz Paraćina koje je prodato za 470.000.000 
dinara, što je apsolutini rekord na dosadašnjim aukcijama. Kupac preduzeća je 
Zoran Živanović, vlasnik Auto-saobraćajnog preduzeća iz Paraćina.
 Visoka cena na aukciji izlicitirana je i za preduzeće Niš, koje se bavi 
izgradnjom saobraćajnica i pista a prodato je za 350.000.000 dinara, 
konzorcijumu fizičkih lica koje je zastupala MMK, brokerska kuća iz Niša. 
Građevinsko preduzeće Tašmajdan iz Beograda kupio je za 1.410.000, njihov 
poslovni partner, firma Partner-inženjering.
- Ova firma ima zakupljen prostor na Tašmajdanu i dosad je uložila više od 
milion maraka u rekonstrukciju prostorija i bazena. Zaposleni u Tašmajdanu će 
biti zadovoljni jer već imaju pozitivno poslovno iskustvo sa nama - kaže 
direktor Borislav Kalgić. 
Novi vlasnik Kugleksa iz Beograda firme koja se bavi trgovinom na veliko 
metalnom robom, postao je Čedomir Backović povratnik iz Amerike dok je 1 Maj iz 
Bogatića prodata za 18.700.000 dinara Bošku Kondiću. Beoštampa iz Beograda 
prodata je konzorcijumu fizičkih lica za 41.000.000 dinara. Za obveznice stare 
devizne štednje prodata je firma Krzno iz Svrljiga po početnoj ceni od 655.000 
dinara, konzorcijumu iz kožarske industrije. Kupac Zanat Servisa iz Požarevca 
je Zoran Jovanović koji je ponudio 16.600.000 dinara dok je Borpromet iz 
Beograda prodat za 12.100.000 dinara Vojinu Ostojiću, vlasniku Drvo-prof firme. 
Po početnoj ceni od 1.510.000 dinara kupljeno je preduzeće Raška iz Novog 
Pazara a novi vlasnik je Murad Smailović, koji već poseduje firmu Oktan iz 
Beograda. 