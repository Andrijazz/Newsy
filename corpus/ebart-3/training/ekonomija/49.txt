> Izvor: ebart
> Datum: 
> Rubrika: ekonomija
> Naslov: Impol-Seval godinu dana nakon privatizacije
> Članak:

Impol-Seval godinu dana nakon privatizacije

Užice - Fabrika Impol Seval a.d. Sevojno obeležila je juče godišnjicu od 
privatizacije. Tačno pre godinu dana na tenderu, Valjaonicu aluminijuma kupila 
je kompanija Impol iz Slovenske Bistrice. 
Prema rečima Jerneja Čokla, predsednika Uprave Impola, učinjeno je više od 
planiranog, ali zbog tehnološkog zaostatka i podizanja produktivnosti potrebno 
je uraditi još mnogo toga.
- U prošloj godini ostvarena je proizvodnja od 13.000 tona, a ove godine ona će 
premašiti 25.000 tona, što predstavlja povećanje od 94 odsto. Za narednu godinu 
planirano je povećanje za još 80 odsto. To predstavlja godišnju stopu rasta 80 
odsto što nije zabeleženo nigde u svetu, rekao je Čokl, i dodao da će se 
svetski nivo produktivnosti i kvaliteta proizvoda u ovoj fabrici, uspostaviti 
2007. godine.
Na pitanje u kojoj meri politička nestabilnost u Srbiji utiče na poslovanje, 
Čokl je rekao da predstavnici Impola u Srbiju nisu došli da bi se plašili 
političkih nestabilnosti, ali da bi poslovodstvu na ruku išlo kada bi Srbija 
bila stabilna država.
Generalni direktor Ninko Tešić, podsetio je da je fabrika imala "veoma uspešnu 
privatizaciju, da je većinski vlasnik u fabriku doneo bogato iskustvo, nova 
tržišta i kupce, obrtni kapital i poverenje bankarskog sistema, ali i drugačiju 
poslovnu filosofiju".
- U narednu godinu ulazimo sa ambicioznijim planovima proizvodnje 33.000 tona 
hladnovaljanih limova i 28.000 tona toplovaljane trake. Plan za 2004. godinu je 
veći od najveće ostvarene godišnje proizvodnje od osnivanja fabrike", istakao 
je Tešić. 
On je podsetio da se kupac obavezao da tokom pet godina neće prinudno otpuštati 
radnike i dodao da je fabriku po principu dobrovoljnosti uz otpremnine 
napustilo 170, a po drugim osnovama još 30 radnika.
Ljubiša Đokić, predsednik samostalnog sindikata naveo je da novi vlasnik 
poštuje sve obaveze iz kupoprodajnog ugovora, da su plate zaposlenih uvećane, 
te da novo poslovodstvo poštuje sindikalna prava zaposlenih i pojedinačni 
kolektivni ugovor.