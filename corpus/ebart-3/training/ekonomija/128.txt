> Izvor: ebart
> Datum: 
> Rubrika: ekonomija
> Naslov: GRAĐEVINSKA DIREKCIJA SRBIJE NAJVEĆI INVESTITOR U STANOGRADNJI
> Članak:

GRAĐEVINSKA DIREKCIJA SRBIJE NAJVEĆI INVESTITOR U STANOGRADNJI

Do kraja godine, biće završeno 700 stanova, ukupne površine oko 100.000 
kvadratnih metara, u svim delovima republike. Pregovori sa bankama o povoljnim 
uslovima prodaje

BEOGRAD - Građevinska direkcija Srbije trenutno je jedan od najvećih 
investitora u oblasti stanogradnje. Uz 1.100 stanova koliko je do sada 
izgradila, Direkcija će do kraja godine završiti još 700 širom Srbije. Oživeće 
i gradilište "Jugovićevo" u Novom Sadu, čiji je kapacitet hiljadu stanova. Ti 
kvadrati će se graditi po fazama i u prvoj se očekuje izgradnja 280 stanova.
Prema rečima Nataše Trzin Kostić, zadužene za odnose sa javnošću, prema 
programu Direkcije i u 2005. godini biće posla. Naime, plan je da se izgradi 
još 700 stanova ukupne površine sto hiljada kvadrata. Takođe, do kraja sledeće 
godine biće završeno i oko 200 stanova u novobeogradskom Bloku 29.
U Srbiji povoljnih stambenih kredita nema. To otežava posao svim investitorima 
pa i Građevinskoj direkciji. Jer, bankarske uslove, a pre svega previsoke 
kamate, građani sa prosečnim pa i natprosečnim primanjima ne mogu da ispune.
- U stalnim smo pregovorima sa poslovnim bankama - kaže Nataša Trzin Kostić. - 
Pokušavamo da postignemo dogovor i obezbedimo našim kupcima što povoljnije 
uslove. Završne pregovore vodimo sa poslovnom bankom koja je prošle godine 
imala najveće kreditne plasmane u takozvanom sektoru stanovništva. Cilj je da 
potpisivanjem tog ugovora značajno poboljšamo uslove za kupovinu kvadrata koje 
gradi Direkcija.
Inače, u Direkciji navode da sama izgradnja čini 60 odsto cene kvadrata, a 
preostalih 40 odsto odlazi na uređenje zemljišta, naknade, nadzor... To 
najbolje ilustruje primer lokacije Bežanijska kosa - 850 evra ukupni troškovi 
po kvadratu, a na izgradnju otpada 522 evra. Inače, prodajna cena kvadrata na 
ovoj lokaciji je 935 do 970 evra uz popust od 7,5 odsto za plaćanje u roku od 
sedam dana.
Na Čukaričkoj padini Direkcija prodaje kvadrat po ceni od 1.085 do 1.145 evra 
(popust 7,5 odsto za plaćanje u roku od sedam dana), a u Bloku 29 za 1.260 do 
1.345 evra (popust od pet odsto za plaćanje u roku od sedam dana).