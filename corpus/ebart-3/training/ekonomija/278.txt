> Izvor: matf
> Datum: 
> Rubrika: ekonomija
> Naslov: TOČAK TRANZICIJE
> Članak:


Vojislav Stanković, saradnik u Centru za naučno-istraživački rad Privredne 
komore Srbije

SRBIJA ima izvozni potencijal u poljoprivrednoj proizvodnji i preradi, koji 
nije u dovoljnoj meri valorizovan u odsustvu razvojno-izvozne strategije i 
nedovoljno stimulativnih mera ekonomske politike. Najvažnije tržište u zoni 
slobodne trgovine za srpsku poljoprivredu je tržište Bosne i Hercegovine. 
Spoljnotrgovinsku razmenu robe poljoprivredno-prehrambenog porekla sa Bosnom i 
Hercegovinom u 2004. i 2005. godini karakteriše izvoz u visini od 204,1 odnosno 
231,8 miliona dolara, sa udelom od oko 25 odsto u ukupnom izvozu poljoprivrede 
i prehrambene industrije. S tim da se udeo po godinama kreće od 16 do 25 odsto. 
Istovremeno, ostvarena vrednost uvoza u 2004. i 2005. godini je iznela 19,9, 
odnosno 18,5 miliona dolara.
Aktuelno kršenje Sporazuma o slobodnoj trgovini, uvođenjem carina na uvoz mesa, 
mleka i prerađevina od 40 odsto, treba prihvatiti kao epizodu u nizu, 
najverovatnije politički motivisanom privremenog karaktera. Tržište BiH, (3.8 
miliona potrošača), kao i tržište Crne Gore (620.000 potrošača) sa svojim 
potencijalima u primarnoj poljoprivredi i prerađivačkim kapacitetima u 
prehrambenoj industriji, dugoročnije, nisu u stanju da obezbede samodovoljnost 
u ishrani stanovništva i imaju tražnju uvoza. Zato bi bilo mnogo racionalnije 
da se dosadašnji klasični spoljnotrgovinski odnosi između Srbije, BiH i Crne 
Gore unaprede i dugoročnije podignu na nivoe viših oblika saradnje, 
projektovanjem zajedničke proizvodnje, uspostavljanjem viših oblika ekonomske 
saradnje - kooperacije, uz značajniju primenu stimulativnih mera, kao 
zajedničkog nastupa na treća tržišta.
Kreatori poljoprivredne politike u Srbiji moraju značajnije da stimulišu 
neposredne poljoprivredne proizvođače. Procene ukazuju da rast poljoprivredne 
proizvodnje na godišnjem nivou između šest i osam odsto, u trogodišnjem periodu 
obezbeđuje izvoz u vrednosti od preko dve milijarde dolara. Zato je potrebno 
definisati razvojne prioritete zasnovane na strategiji izvoza. Za povećanje 
izvoza na kratak rok treba koristiti i afirmisati na međunarodnom tržištu 
komparativne prednosti zemlje, u proizvodnji biološki ispravne-zdrave hrane, 
visokog kvaliteta sa geografskim poreklom, proizvedene na tradicionalan način. 
Organska poljoprivredna proizvodnja treba u izvoznoj ponudi da dobije posebno 
mesto.