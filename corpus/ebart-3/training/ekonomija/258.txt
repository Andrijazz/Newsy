> Izvor: matf
> Datum: 
> Rubrika: ekonomija
> Naslov: Srpski ministar finansija Mlađan Dinkić potpisao je u ime Vlade Srbije s 
> Članak:

gospodinom Kurtom Gajgerom, finansijskim direktorom Evropske banke za obnovu i 
razvoj (EBRD) ugovor o dokapitalizaciji u iznosu 25 odsto kapitala Komercijalne 
banke. Na taj način je EBRD sa 70 miliona evra preuzela 25 odsto akcija najveće 
domaće banke. Ispred Komercijalne banke svoje potpise na ugovor stavili su 
predsednik i potpredsednik, Ivica Smolić i Predrag Mihajlović.
Prema Dinkićevim rečima nakon dokapitalizacije, Komercijalna banka, u kojoj je 
deponovana petina ukupne štednje građana Srbije, raspolaže kapitalom od 170 
miliona evra. 
- Nakon šest meseci pregovora postignut je dogovor da EBRD plati skoro tri puta 
veću cenu u odnosu na knjigovodstvenu vrednost kapitala Komercijalne banke - 
istakao je Dinkić i ocenio transakciju kao veoma dobru, jer je na taj način 
Komercijalna banka postala ubedljivo najjača banka u Srbiji. On je naveo da 
Komercijalna banka, koja poseduje skoro 300 filijala i ekspozitura, tako stiče 
uslov da aplicira za licencu za poslovanje u inostranstvu, i dodao da će prva 
zemlja gde će aplicirati biti Bosna i Hercegovina.
Država će, prema rečima Dinkića, ostati većinski vlasnik Komercijalne banke sa 
50,7 odsto kapitala i u naredne tri godine neće prodavati svoj udeo u banci, 
ali će do tada zajedno sa EBRD pripremati uslove za prodaju manjih paketa 
akcija banke na berzi, kako bi se povećao broj njenih manjinskih vlasnika.
Ministar finansija Srbije naveo je i da država pregovara o kreditu EBRD od oko 
30 miliona evra na 15 godina, koji bi bio namenjen za stambene hipotekarne 
kredite u Srbiji, kao i o dokapitalizaciji kompanije Dunav osiguranje za koju 
je pored Evropske banke za obnovu i razvoj zainteresovana i Međunarodna 
finansijska korporacija, afilijacija Svetske banke.
Inače, Komercijalna banka je povećala ukupni obim svog poslovanja u 2005. 
godini za 41 odsto, njena bilansna aktiva je dostigla 107 milijardi dinara, dok 
je kapital banke uvećan 25 odsto, a iskazana je i dobit od 513 miliona dinara, 
što je porast od 68 odsto. Pored toga, banka je dodatnim rezervacijama u iznosu 
2,1 milijardi dinara, podigla ukupnu zaštitu od potencijalnih rizika na više od 
7,6 milijardi dinara, odnosno, gotovo 90 miliona evra. Komercijalna banka je u 
2005. godini povećala broj klijenata za 32 odsto, na preko 840 hiljada 
kompanijskih i individualnih računa. Ubrzan je rast devizne štednje, koja je 
prešla cifru od 470 miliona evra, čime je ova banka zadržala poziciju lidera na 
tržištu.