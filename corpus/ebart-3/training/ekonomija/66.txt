> Izvor: ebart
> Datum: 
> Rubrika: ekonomija
> Naslov: BRISEL (Tanjug) - Evropska komisija će uskoro odlučiti šta će biti sa šećerom 
> Članak:

BRISEL (Tanjug) - Evropska komisija će uskoro odlučiti šta će biti sa šećerom 
iz Srbije i Crne Gore, čiji je uvoz u EU pod šestomesečnom suspenzijom, a koja 
ističe 8. februara. "Odluka o tome još nije doneta, a kakva će biti to je u 
ovom trenutku nemoguće reći", izjavila je portparol evropskog komesara za 
spoljnu politiku Ema Advin. Ona je rekla da odluka u velikoj meri zavisi od 
izveštaja stručnjaka EK, koji su se u četvrtak uveče vratili u Brisel posle 
višednevnog boravka u SCG i koji su proveravali sposobnost carinskih vlasti 
državne zajednice da po evropskim standardima vrše kontrolu porekla robe koja 
se izvozi u zemlje Unije. 
Ema Advin je ponovila da se u slučaju nedavnog upozorenja EK uvoznicima EU o 
striktnoj kontroli porekla robe koja dolazi iz SCG, radi o "preventivnoj i 
privremenoj" meri i da je podjednako i u interesu Unije i državne zajednice da 
taj najnoviji problem što pre bude otklonjen.