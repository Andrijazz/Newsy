> Izvor: ebart
> Datum: 
> Rubrika: ekonomija
> Naslov: ZAKON O RADU I "ZAŠTITA" ŽENA
> Članak:

ZAKON O RADU I "ZAŠTITA" ŽENA

Na evidenciji Pokrajinske službe za zapošljavanje na kraju prošle godine bilo 
je 271.155 nezaposlenih lica, od kojih su skoro 53 odsto, odnosno 142.705 bile 
žene. Republički ministar za rad, zapošljavanje i socijalnu politiku Slobodan 
Lalović tvrdi da će nedavno usvojeni Zakon o radu doprineti da se žene ubuduće 
još teže zapošljavaju zbog produženog porodiljskog odsustva.
Poslanici Skupštine Srbije usvojili su amandman na predlog Zakona o radu po 
kome žene zbog nege trećeg ili četvrtog deteta imaju pravo da odsustvuju sa 
posla dve godine, dok je Ministarstvo za rad predlagalo da porodiljsko 
bolovanje, bez obzira na broj dece, traje godinu dana. Ministar Lalović kaže da 
je ovaj amadman pravdan željom za povećanjem nataliteta, ali da on to ne 
postiže već naprotiv da će još više otežati položaj žene u tržišnoj utakmici.
- Produžavanje porodiljskog odsustva neće doprineti poboljšanju demografske 
slike Srbije. To je i statistički dokazano. U periodu od 1996. do 2001. godine, 
kada je postojalo pravo na dve godine odsustva, drastično je smanjen broj 
porodilja sa trećim detetom. Tako je 1996. bilo 7.645 porodilja a 2001. samo 
3093. Pitam se zašto se ponovo uvodi nešto što nije dalo efekta, a može imati 
samo negativne posledice. Primenom ovog člana samo će se otežati zapošljavanje 
žena. Poslodavci će izbegavati da im daju posao upravo zbog mogućnosti dugog 
odsustvovanja - tvrdi Lalović.
Direktorka Odeljenja za socijalnu politiku Instituta G 17 ekonomista dr 
Mirosinka Dinkić pak tvrdi da dvogodišnje porodiljsko odstustvo žena koje se 
odluče da rode treće ili četvrto dete neće doprineti da se one teže 
zapošljavaju zato što trošak za njihovo odsustvo ne ide na teret poslodavca već 
države.
- Naknada koja je ženama isplaćuje za porodiljsko bolovanje ide na teret 
zdravstvenog fonda a ne poslodavca. S druge strane ukoliko jedna žena ode na 
dvogodišnje porodiljsko odustvo, a valja podsetiti da i ne mora već da odsustvo 
može uzeti i otac, poslodavac može da zaposli drugu ženu ili drugog saranika 
jer mu to neće doneti niti nove niti posebne troškove. Čak dvogodišnje 
porodiljsko odsustvo može biti i povoljnije jer će to značiti šansu 
nezaposlenim ženama da barem dve godine rade - kaže za "Dnevnik" Mirosinka 
Dinkić.
Ona čak ističe da je novousvojeni Zakon o radu doneo nove odredbe protiv 
diskriminacije zapošljavanja žena i da je u tom delu izvršena harmonizacija sa 
evropskim zakonodavstvom uskladu na najnovijim direktama EU.
- Određuje se da nema diskriminacije pri traženju posla, zapošljavanju i 
zaradi. To što žene danas teže dolaze do posla više može imati razloga u našem 
balkanskom mentalitetu, nego u zakonskim propisima. Imaćemo sve više privatnih 
poslodavaca, a oni kao prvi i najvažniji cilj imaju obim i kvalitet rada i 
koliko za njega treba da plate. Da li će to biti muškarac ili žena - to za 
poslodavca koji ceni rad a ne pol neće biti bitno. Tako ćemo imati sve manje 
diskriminacije u zapošljavanju žena - zaključuje dr Mirosinka Dinkić.
Manjak žena među zaposlenima kod nas je u celini posledica diskriminatorskog 
stava prema njima, tvrdi stručnjak za radne i industrijske odnose profesor dr 
Darko Marinković i dodaje da ćemo vrlo brzo biti "naterani" od strane Evopske 
unije da to rešimo u korist žena.
- Do kraja aprila treba da ratifikujemo Evropsku socijalnu povelju kao dokument 
koji štiti osnovne i nesporne standarde u oblasti ekonomskih, socijalnih i 
ljudskih prava, a poseban deo se odnosi na zaštitu žene, njene pozicije i 
zabrane diskriminacije. Naše žene su sada žrtve zakasnele i nasilno prekinute 
tranzicije. Naime, praksa drugih država u tranziciji, kako onih uspešnih tako i 
neuspešnih, pokazuje da najveću cenu tih procesa upravo plaćaju žene. One se 
inače teže zapošljavaju, prve su na udaru kada je reč o otpuštanju i nose 
najveći teret očuvanja porodice - objašnjava profesor Marinković.
Dvogodišnje porodiljsko odustvo žena neće značiti da one teže dolaze do posla 
ali neće samo po sebi ni podstaći na rađanje trećeg ili četvrtog deteta, tvrdi 
Marinković i dodaje da pojedinačna rešenja za belu kugu nigde i nikad nisu 
imala uspešan rezultat.
- Naš problem bele kuge je posledica siromaštva, neuspešne tranzicije, gubitka 
radnih mesta i posebno gubitka nade. Gubitak nade da će budućnost biti bolja i 
to ima za rezultat rađanje jednog ili nijednog deteta. Zato jeste dobro, da se 
i kroz dvogodišnje porodiljsko odustvo , postiče rađanje dece, ali je sasvim 
sigurno da samo to ne može imati rezultata. Neće se u sadašnjim ekonomskim 
okolnostima dogoditi da desetine hiljada žena rode treće ili četvrto dete samo 
zbog povoljnog odsustva. Niko neće rađati troje i četvoro dece sa prosečnom 
platom od 200 evra i sa mačem nad glavom da će sutra izgubiti posao. Znači, 
odredba u Zakonu u radu ne može da šteti ali ni da sama po sebi mnogo koristi - 
zaključuje profesor Marinković.