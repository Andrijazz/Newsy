> Izvor: matf
> Datum: 
> Rubrika: ekonomija
> Naslov: U NIŠU ZAĆUTALI POVODOM TENDERA ZA PRODAJU DIN
> Članak:


Ni rukovodstvo, niti Sindikat ne žele da komentarišu tenderske uslove po kojima 
je ponuđena jedna od najuspešnijih srpskih fabrika

NIŠ - Objavljivanje tendera za prodaju Duvanske industrije iz Niša prati 
ćutanje. Niko u fabričkom rukovodstvu, ali ni u reprezentativnim sindikatima, 
koji su dugo vremena pregovarali sa Agencijom za privatizaciju, ne želi da 
komentariše uslove koji su ponuđeni zainteresovanim stranama za privatizaciju 
66,45 odsto kapitala jedne od najuspešnijih srpskih firmi.
Do pre tri dana na skupovima u Nišu se spominjalo da će za DIN vlada tržaiti 
250 miliona evra, a sindikati su između ostalog insistirali na tome da u 
periodu od 10 godina ne bude otpuštanja radnika. Taj zahtev nije bio sasvim 
realan, ali se od njega uprkos svemu nije odustalo. Poznato je da su sindikati 
prošle nedelje uputili još jedno pismo Vladi Srbije i da su očekivali da će ona 
na njega odgovoriti. Međutim, u usvojenom socijalnom programu koji će strani 
partner morati da ispuni predviđena je obaveza zadržavanja postojećeg broja 
radnika u roku od pet godina.
Upravo zbog toga ćutanje fabričkih sindikalnih lidera koji su novinarima već 
danima nedostupni uopšte nije razumljivo, kao što to nije i neprekidno 
upućivanje fabričkog rukovodstva na Agenciju za privatizaciju, kao da se 
prodaja dela fabričkog kapitala njih uopšte ne tiče.
Novi kupac ima obavezu da za 66,45 odsto DIN plati nešto više od 100 miliona 
evra. Zanimljivo je da se čak i u inostranoj javnosti sve do sada operisalo sa 
znatno većim iznosom. Tako je bugarska štampa danima najavljivala da će "Filip 
Moris", najveća duvanska multinacionalna kompanija za fabrike u Nišu i Vranju 
platiti 350 miliona evra. Zbirna ponuda Agencije iznosi nešto više od 110 
miliona evra.
Prema odredbama iz tendera ponude zainteresovanih kupaca Agencija za 
privatizaciju primaće do 8. juna posle čega treba da usledi procedura, ocena i 
izbor najpovoljnije ponude.