> Izvor: matf
> Datum: 
> Rubrika: ekonomija
> Naslov: LABUS I DINKIĆ O EKONOMSKOJ POLITICI U 2005. GODINI
> Članak:

 
Državne akcije biće sa pravom glasa, dok će Akcijski fond pakete akcija iz svog 
portfelja moći da prodaje i na tenderu

Vlada je izvukla pouke iz slučajeva "Jugoremedije", "Knjaza Miloša" i "C 
marketa", pa će ubuduće i državne akcije biti sa pravom glasa, dok će Akcijski 
fond pakete akcija iz svog portfelja moći da prodaje i na tenderu, a ne samo na 
berzi, kao što je sada slučaj, što će državi omogućiti da unapred propisanim 
kriterijumima svoje akcije proda samo strateškim partnerima iz iste branše, 
najavio je juče potpredsednik Vlade Srbije Miroljub Labus.
Izmenama zakona biće propisana obaveza menadžmenta da potpiše prospekt, što je 
uslov za trgovanje akcijama na berzi, a u suprotnom će trgovanje moći da počne 
i na zahtev vlasnika 10 odsto akcija, rekao je Labus na početku dvodnevnog 
savetovanja, koje su u Privrednoj komori Srbije organizovali Naučno društvo 
ekonomista i Ekonomski fakultet iz Beograda.

Javna preduzeća pod lupom

Prva faza tranzicije u Srbiji je gotovo završena, dok je druga, koja će trajati 
nekoliko godina, tek na početku, rekao je Labus. Najavio je ubrzanje 
strukturnih reformi i privatizacije, čemu će doprineti i izmene odgovarajućih 
zakona, koje će omogućiti da se velika preduzeća oslobode balasta dugova i tako 
postanu zanimljiva za strateške partnere. 
Navodeći da će ove godine bruto društveni proizvod dostići 2.900 dolara po 
glavi stanovnika, ministar finansija Mlađan Dinkić je ocenio da je 2004. "prva 
godina tranzicije u kojoj se vide pozitivni efekti, jer je povećana proizvodnja 
u privatizovanim i restrukturiranim preduzećima, tako da ovogodišnji rast od 
osam odsto, najveći u poslednjih 25 godina, nije posledica upumpavanja u 
privredu novca bez pokrića". On je istakao da će makroekonomska stabilnost biti 
održana i da je glavni zadatak Vlade da ubrza strukturne promene. Dinkić je 
istakao i da će ove godine budžetski deficit biti ispod 26 milijardi dinara, 
ili za 6,7 milijardi manje nego što je planirano, a taj trend će se nastaviti i 
u 2005. kada će biti sveden na 1,4, dok je lane bio četiri odsto društvenog 
proizvoda. Uz dalje kresanje deficita, čvrstu monetarnu politiku i kontrolu 
plata u javnom sektoru neće biti problem da se inflacija u 2005. održi na nivou 
od 9,1 odsto, poručio je Dinkić. 
- Država kontroliše cene javnih preduzeća i taj deo tržišta će se postepeno 
liberalizovati sa njihovom privatizacijom- kazao je Labus.- Vlada posebno vodi 
računa o EPS-u, NIS-u, ŽTP-u, JAT-u, PTT-u, Telekomu, Aerodromu Beograd i 
Srbijašumama, jer tih osam firmi imaju 130.000 zaposlenih. Pri tome, građani ne 
mogu da izdrže stalni rast cena njihovih usluga i zato se ta preduzeća moraju 
ozbiljno restrukturirati, što podrazumeva i njihovu finansijsku konsolidaciju, 
odnosno otpis i reprogram dugova, a ona će morati da povećaju i produktivnost, 
jer je znatno niža nego u sličnim kompanijama iz regiona.
Navodeći da je spoljni dug EPS-a 400 miliona, a JAT-a 250 miliona dolara i to 
posle otpisa dela obaveza prema Pariskom i Londonskom klubu, on je najavio da 
će u EPS-u i NIS-u uskoro biti završene statusne promene, koje podrazumevaju 
odvajanje osnovne od sporednih delatnosti, dok će u ŽTP-u to biti učinjeno čim 
se usvoji novi zakon o železnici. Sastavni deo restrukturiranja je i 
racionalizacija troškova i zaposlenosti uz prateći socijalni program, naglasio 
je Labus i istakao da sada menadžment javnih preduzeća ima veliku autonomiju u 
odlučivaju, dok država samo gasi vatru i nema inicijativu. To se mora promeniti 
i na državi je da se izjasni koji deo tih preduzeća će ostati u njenom 
vlasništvu, a koji će se privatizovati, poručio je vicepremijer. Ukazujući na 
značaj javnih preduzeća on je istakao da je njihov fond plata 32,5 milijardi 
dinara, ili 40 odsto plata svih budžetskih korisnika.

Domaća štednja i investicije kao osnov 

- Ubrzani trend industrijske proizvodnje ne može da se zaustavi- kazao je 
Labus.- No, do sada se rast uglavnom bazirao na domaćoj tražnji, što je dovelo 
do visokog platnobilansnog deficita, što je neodrživo na dugi rok. Zato će u 
narednom periodu rast morati da se zasniva na većoj domaćoj štednji i 
investicijama, čemu će doprineti i mere NBS. 
Dinkić je istakao da će naredne godine, kada se uspešno okonča trogodišnji 
aranžman sa MMF-om, Srbiji biti otpisano dodatnih 700 miliona dolara duga, pa 
će njegov udeo biti smanjen na manje od 50 odsto društvenog proizvoda. Sa 95 
miliona dolara nove tranše kredita od MMF-a devizne rezerve NBS dostigle su 4,1 
milijardu dolara i dva puta su veće od novčane mase, kazao je Dinkić. Uz 
napomenu da će se ove godine sliti oko 900 miliona dolara direktnih stranih 
investicija, on je istakao da su potrebe Srbije daleko veće, između 1,5 i 2,5 
milijardi dolara godišnje.