> Izvor: matf
> Datum: 
> Rubrika: ekonomija
> Naslov: u dve reči
> Članak:


Beograd - Susret osiguravajućih i reosiguravajućih kuća (SORS) ove godine će 
biti održan od 13. do 15. juna u Sarajevu. Tema skupa biće "Institucionalne 
reforme u industriji osiguranja i reosiguranja regije u pravcu približavanja 
Evropskoj uniji". SORS već godinama okuplja predstavnike osiguravajućih i 
reosiguravajućih društava iz zemalja bivše Jugoslavije i donose zaključke koji 
predstavljaju dobru osnovu za dalje unapređenje delatnosti osiguranja i 
reosiguranja u ovom delu Evrope. Predsednik Koordinacionog odbora ovogodišnjeg 
SORS je generalni direktor kompanije Dunav osiguranje Mirko Petrović. 
Koordinacioni odbor SORS na sednici održanoj u Kotoru, odlučio je da se nastavi 
praksa održavanja okruglih stolova, pa su za ovogodišnji SORS  predložene tri 
aktuelne  teme: "Međunarodne štete, odnosno problemi i saradnja zemalja regiona 
u okviru Saveta biroa zelene karte", "Uticaj vremenskih promena, odnosno 
prirodnih opasnosti na cene i uslove osiguranja i reosiguranja kao i rešenja 
koja u tom smislu iznalaze pojedine industrije osiguranja u regionu", i 
"Finansije i knjigovodstvo u osiguranju i reosiguranju i njihovo usklađivanje 
sa međunarodnim standardima".