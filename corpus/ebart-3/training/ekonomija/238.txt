> Izvor: ebart
> Datum: 
> Rubrika: ekonomija
> Naslov: Beograd - Narodna banka Srbije saopštila je juče da su odlukama, koje je donela 
> Članak:

Beograd - Narodna banka Srbije saopštila je juče da su odlukama, koje je donela 
u skladu sa Zakonom o finansijskom lizingu, propisani minimalni uslovi za 
zaključenje ugovora o finansijskom lizingu, način iskazivanja lizing naknade i 
drugih troškova, kao i podaci koje davalac lizinga treba da dostavlja 
centralnoj banci.
U saopštenju se objašnjava da je propisano da nabavna vrednost predmeta lizinga 
ne može biti manja od 2.000 evra, da davalac lizinga ima obavezu da formira 
dosije primaoca lizinga, kao i da lizing naknadu i druge troškove, koji nastaju 
zaključenjem ugovora o lizingu, prikaže kroz obračun lizing naknade. NBS ističe 
da propisivanjem elemenata obračuna lizing naknade želi da obezbedi 
jednoobraznost i uporedivost u prikazivanju uslova finansiranja različitih 
davalaca lizinga, kao i mogućnost da primaoci lizinga porede te uslove sa 
ponudom drugih učesnika na finansijskom tržištu.
Propisane su i mere kojima se ograničava zaduživanje primalaca lizinga - 
fizičkih lica, i to minimalno učešće u visini od 20 odsto bruto nabavne 
vrednosti predmeta lizinga, kao i maksimalan iznos ugovorene rate lizing 
naknade u visini 30 odsto ukupnih redovnih prihoda fizičkog lica. FoNet