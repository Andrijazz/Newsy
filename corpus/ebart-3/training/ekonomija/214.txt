> Izvor: ebart
> Datum: 
> Rubrika: ekonomija
> Naslov: NOVI ZAPLETI U OPERACIJI "MOBTEL"
> Članak:

NOVI ZAPLETI U OPERACIJI "MOBTEL"

Kao što se moglo i pretpostaviti, priča o vlasničkim odnosima u prvom srpskom 
mobilnom operateru - "Mobtelu" daleko je od srećnog završetka. Mada je početkom 
maja, kada je grupa austrijskih investitora kupila udeo "BK grupe" u "Mobtelu", 
izgledalo da stvari postaju jasnije, najnovije informacije govore da su bar dve 
strane ostale na početnim pozicijama. Egzaltiranoj izjavi Bogoljuba Karića da 
mu ''prodaja daje olakšanje kao čoveku, jer "BK grupa" ide u ruke velikom 
koncernu" ne treba ništa dodati, država mudro ćuti i čeka rezultate arbitraže u 
Cirihu, jedino finansijera Martina Šlafa peče "vruć krompir" u džepu.
Početkom maja "Dnevnik" je predvideo da će se država lakše nagoditi sa 
poslovnim Austrijancima, tim pre što je sam Šlaf najavljivao "da će austrijski 
investitori naći načina za ubrzanu privatizaciju državnog dela (u Mobtelu)". 
Mada Austrijancima ne manjka entuzijazma za takav dogovor, surove ekonomske 
činjenice, bar u ovoj fazi, nisu im dobar saveznik. Izgleda da država bolje 
stoji u Cirihu, "Mobtel" je u tehničko tehnološkom smislu doveden do prosjačkog 
štapa, a Vlada Srbije je spremna da iz rukava izvuče još jednog aduta - licencu 
za trećeg mobilnog operatera.
Naime, Martin Šlaf je utvrdio da je Karić izvlačio profit iz "Mobtela" i da su 
nužna velika ulaganja da bi se dostigao glavni konkurent - "Telekom". Do sada 
su do javnosti stizale bizarne pojedinosti: za CD "Krovovi i oblaci" Danice i 
Danijele Karić plaćeno je 2,3 miliona evra, za "bukvar kosovskog kulinarstva" 
Marijani Karić je sledio honorar od 450 hiljada evra, dok je za iznajmljivanje 
luksuznog "Majbaha", porodičnoj agenciji "Femili turs", isplaćeno 540 hiljada 
evra, mada su se za te pare mogla kupiti takva dva vozila. No, to su stvari 
kojima se moralo baviti domaće sudstvo, a pred Austrijancima stoje zatečeni 
problemi sa kojima se moraju boriti.
"Ekonomist magazin" je pre nekoliko dana objavio da su Austrijanci prošle 
nedelje razgovarali sa predstavnicima Vlade Srbije (Mlađan Dinkić i Velimir 
Ilić). Navodno je, tom prilikom, Šlaf ponudio PTT Srbija otkup 58,8 odsto 
vlasništva (to je minimalan procenat koji država očekuje od Ciriške arbitraže!) 
i isplatu zaostalih dividendi (52 miliona evra) na rate. Uslov je  više u formi 
molbe  da država sačeka sa davanjem licence trećem operateru, jer bi to, kako 
navodno kaže Šlaf, ugrozilo poslovanje "Mobtela" i "Telekoma".
Nezvanično se saznaje da predstavnici države nisu bili previše impresionirani 
ponudom. Ako Austrijanci unapred prihvataju većinsko vlasništvo države u 
"Mobtelu" (58,8 odsto), onda je Vlada Srbije strana koja diktira uslove. Za 
verovati je da ni Austrijanci nisu naivni u ovom poslu. Može se predpostaviti 
da im je ponuđen značajan diskont, koji ostavlja prostor za širokogrudost prema 
državi i obećanja o isplati "zalutalih" dividendi. Tržišna vrednost "Mobtela" 
procenjuje se na milijardu evra, dok je početni, doduše diskutabilni, udeo "BK 
trejda" pri osnivanju iznosio 65 miliona dolara. Zdrava logika govori da je 
suma, koju je Bogoljub Karić inkasirao od Austrijanaca, bliža ovoj drugoj 
brojci. Naizgled malo, ali ipak se zaradilo, na stazi ogromnih političkih 
ambicija više ne stoji "kora od banane" zvana "Mobtel", a Austrijancima je 
ostavljeno da se nadmudruju sa državom. Pokazuje se da je to ipak težak posao i 
da, možda, "Bogi nacionale" neće moći da sve posmatra sa bezbedne distance. 
Država može da napravi jednostavnu računicu: šta se dobija prodajom treće 
licence i unovčavanjem većinskog vlasništva u "Mobtelu", a šta prihvatanjem 
Šlafove ponude? Ako je prva varijanta unosnija, Karić će se naći na mukama. Za 
verovati je da Austrijanci neće prihvatiti poraz skrštenih ruku.