> Izvor: matf
> Datum: 
> Rubrika: ekonomija
> Naslov: Predstavljena knjiga "Kurs dinara i devizna politika Kraljevine Jugoslavije 
> Članak:

1918 - 1941"

Beograd - Knjiga Gorana Nikolića "Kurs dinara i devizna politika Kraljevine 
Jugoslavije 1918 - 1941", koja se pojavila u izdanju "Stubova kulture" 
promovisana je juče u Galeriji Artget Kulturnog centra Beograda. 
- Ova knjiga predstavlja studiju koja pokazuje izvanredan smisao za istoričnost 
građe, prevashodno ekonomske prirode. Jedna od važnih osobina knjige je 
analitičnost, ali i preglednost i upečatljivost primera, koje osim pukih 
finansijskih činjenica imaju i simboličku težinu, rekao je Gojko Božović, 
urednik "Stubova kulture". 
On je dodao da je knjiga i danas aktuelna, jer govori o značaju naše monete u 
evropskim okvirima, odnosu guvernera, ministra finansija i države, a bavi se i 
pitanjem da li je dinar u to vreme bio precenjen ili potcenjen.
- Tema, kao što je ova nikada nije bila predmet ozbiljne analize, jer je 
uglavnom posmatrana kroz prizmu komunističke ideologije. Knjiga je pokušaj da 
se da odgovor na pitanje da li je u to vreme dinar bio jedna od 
najprimamljivijih valuta, koja je bila konvertibilna i koja je jedno vreme 
mogla da se zameni za zlato, naglasio je autor, Goran Nikolić, čiji je 
magistarski rad prerastao u knjigu "Kurs dinara i devizna politika Kraljevine 
Jugoslavije 1918 - 1941".