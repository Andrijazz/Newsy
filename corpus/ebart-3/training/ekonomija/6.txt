> Izvor: ebart
> Datum: 
> Rubrika: ekonomija
> Naslov: DRŽAVA I ŽIVOT - Dvogled nad kućnim budžetom
> Članak:

DRŽAVA I ŽIVOT - Dvogled nad kućnim budžetom

Potrošačka korpa jednako plata, taj cilj državnih kreatora standarda ipak drži 
članove prosečne srpske porodice ispod granice bede, sa manje od dva evra na dan
 
Zvanični krojači standarda u Srbiji zabeležili su krajem prošle godine veliki 
plus: za minimalnu potrošačku korpu trebalo je manje od jedne prosečne plate. U 
decembru ta mala korpa za četvoročlano domaćinstvo stajala je 10.383 dinara 
(170,2 evra) i vredela 0,9 plata. Statistička mera za preživljavanje je, dakle, 
uspešno postavljena, a kako je najavio ministar za trgovinu Slobodan 
Milosavljević, cilj u ovoj godini jeste da se stabilizuje odnos: korpa jednako 
plata. Pošto je u tranzicionoj šemi za 2003. zacrtana redukcije ukupne 
potrošnje, pa i lične, politika standarda tipa "isto kao i lane" deluje kao 
tvrd orah, ali i kao nužnost. Nije zgoreg prisetiti se da su u januaru 2001. 
godine za korpu bile potrebne 3,3 plate. Međutim, kada se troškovi za minimalnu 
potrošačku korpu podele na dane, ispada da je državna "ponuda" za 
preživljavanje u decembru vredela 346 dinara (5,7 evra) ili 1,4 evra po svakom 
od četiri člana porodice. A to je mnogo ispod granice bede od dva evra na dan, 
pa izgleda da statističari dvogledom zaviruju u kućni budžet žmireći na jedno 
oko. Čak i kada se računa da je ta korpa trošak prosečnog srpskog domaćinstva 
koje, prema poslednjem popisu, ima tri člana, svakom je u decembru za život 
bilo na raspolaganju samo 1,9 evra dnevno, što je i dalje ispod linije 
siromaštva. 
Stoji, doduše, činjenica da je "korpa jednako plata" veliki uspeh, maestralno 
izveden iza ledja MMF-a pregrejanim rastom plata, ali i uspešnim tržišnim 
zahvatima u kresanju cena potrošnih dobara. U decembru je prosečna neto zarada 
u Srbiji iznosila 11.555 dinara (189,4 evra) i bila za 36,6 odsto veća nego u 
istom mesecu 2001, dok su za tih godinu dana maloprodajne cene porasle za 14,7 
odsto, a troškovi života za 11,8 odsto. Tako izbalansirana, ili zapuštena, 
ekonomska klackalica razlog je što je kupovna moć stanovništva, merena odnosom 
plate i minimalne korpe, a prema proceni ministra Milovanovića, prošle godine 
povećana za 47 odsto. I toliki rast, uz podsećanje na život sa manje od dva 
evra dnevno, ipak deluje samo kao utešna nagrada za izdržavanje tranzicionog 
tereta.

Uz minimalnu korpu statističari za merilo standarda nude i prosečnu, a ona je u 
decembru 2002. vredela 16.886 dinara (276,8 evra) ili 9,2 evra na dan, odnosno 
2,3 evra po članu četvoročlane porodice, jedva iznad crte bede. Ova korpa 
preračunata na tročlano domaćinstvo dnevno je po osobi koštala 3,07 evra, što 
je dobar signal izlaska stanovništva iz tranzicione krize. Na žalost, ni svi 
zaposleni nisu sebi mogli da priušte platu, a kamoli sve porodice novac za 
prosečnu potrošačku korpu. U decembru je prosečna zarada po isplaćenom radniku 
iznosila 13.390 dinara i bila je za 15,9 odsto veća od statističke prosečne 
zarade po zaposlenom. Od onih koji su primili decembarsku platu, 13,2 odsto 
dobilo je polovinu prosečne, odnosno 6.695 dinara. Najveću grupu (45,2 odsto) 
čine oni koji su primili od pola do cele prosečne zarade. Iznos od cele do 
jedne ipo plate (20.085 dinara) primilo je 29,4 odsto radnika, dok je više od 
1,5 plata dobilo 12,2 odsto zaposlenih. Iz ovoga je jasno da najmanje 70 odsto 
zaposlenih koji su primili decembarski koverat nije njime moglo da "pokrije" 
prosečnu korpu. U celini gledano, za tu prosečnu korpu u vrednosti 16.886 
dinara bilo je potrebno 1,2 plate od 13.390 dinara. A to znači da ovaj, po 
državnoj meri prosečni, standard neće biti dostignut 2003. jer vlast najavljuje 
zakivanje plata za inflaciju, koja ne bi smela da premaši deset odsto. Za 
"nivelisanje" decembarske prosečne korpe zarade bi trebalo povećati za 20 odsto.
Decembarski tempo povećanja zarada država sigurno neće pristati da "proguta" 
ove godine. Tog meseca, u odnosu na novembar, prosečna zarada po zaposlenom u 
Srbiji povećana je za 12,3 odsto, što je rezultat prednovogodišnjeg čašćavanja 
13. platom ili zaostalim primanjima. U nekim firmama u decembru su isplaćene i 
januarske zarade, kao "za svaki slučaj" pred prelazak platnog prometa iz ZOP-a 
u banke. Upravo u decembru zabeležen je pad industrijske proizvodnje u odnosu 
na novembarsku, za 4,1 odsto. Pumpanju standarda platama bez adekvatnih 
rezultata rada (bruto društveni proizvod lane je povećan samo za četiri odsto, 
a industrijska proizvodnja za 1,7 odsto), bar po državnim naznakama došao je 
kraj. I da jeste i da nije kraj, za uspomenu ostaju podaci o tome kakvu je ko 
startnu poziciju zauzeo pred veliko finale nazvano "prelomna godina za 
reforme". Posle osiguravajućih kuća u kojima je prosečna zarada u decembru 
iznosila 28.807 dinara, na drugom mestu u Srbiji bili su sindikati, političke i 
verske organizacije s prosekom od 25.838 dinara, a to je 2,5 puta više nego u 
celoj privredi gde je prosečna plata iznosila 10.515 dinara, ili 8,5 puta više 
nego što su dobili radnici najsiromašnijih delatnosti, krznari i tekstilci.
