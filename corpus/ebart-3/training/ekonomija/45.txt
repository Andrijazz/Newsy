> Izvor: ebart
> Datum: 
> Rubrika: ekonomija
> Naslov: Zbog duga od 7,8 milijardi dinara
> Članak:

Zbog duga od 7,8 milijardi dinara

BEOGRAD (Tanjug) - Elektroprivreda Srbije  je po prvi put u svojoj istoriji 
suočena sa pretnjom blokade žiro računa, zbog duga od 7,8 milijardi dinara, na 
osnovu neplaćenog poreza i doprinosa iz ranijeg perioda. Republički ministar 
finansija i ekonomije Božidar Đelić je rekao da se to ipak "još neće desiti", 
ali da poslovodstvo našeg najvećeg javnog preduzeća mora da preduzme konkretne 
korake za izmirenje tog pozamašnog duga državi. 
Prema ranijem dogovoru predstavnika ministarstava finansija, rudarstva i 
energetike i predstavnika EPS-a, krajem decembra prošle godine, dogovoreno je 
da se do 30. septembra 2003."nađu načini za prevazilaženje tog problema", ali 
do toga nije došlo ni danas, dan pred istek roka. To znači da bi od sutra 
EPS-ov žiro račun mogao biti u blokadi sve dok se ne izmiri dug od 7,8 
milijardi dinara.  U EPS-u ne žele da komentarišu situaciju u kojoj su se našli 
osim što kažu "da čine sve kako bi se prevazišlo sadašnje stanje" i "da su sve 
ovogodišnje obaveze po tim obavezama uredno platili".  
Ono što je sada najvažnije jeste činjenica da novca koji država potražuje nema 
na računu EPS-a i da bi u slučaju blokade bilo potrebno nekoliko meseci da se 
dug državi izmiri i to pod uslovom da se ni jedan jedini dinar ne troši za 
druge namene. To znači da EPS ne bi mogao da kupi ni olovku, a kamoli da  
isplati plate radnicima ili nabavlja repromaterijal za tekuću proizvodnju 
električne energije.  Istovremeno, takav potez bi doveo EPS u dilemu da se i 
sam opredeli za sličan potez prema svojim dužnicima. Jer, njegova potraživanja 
su prešla granicu od 25,6 milijardi dinara.  
U strukturi tih EPS-ovih potraživanja domaćinstva učestvuju sa 12,1 milijardi 
dinara i s obzirom na postojeće tehničke (ne)mogućnosti brze i efikasne naplate 
te svote, verovatnije je da bi se domaća preduzeća sa dugom od 13,5 milijarde 
dinara, vrlo brzo našli pred prinudnom naplatom, pod uslovom da i oni imaju 
čime da plate. Posledice takvog raspleta je teško sagledati, ali bi se 
verovatno svi zajedno našli pred kolapsom, jer broj "privrednih" dužnika je 
ogroman, kao što je i velika svota koju EPS od njih potražuje.