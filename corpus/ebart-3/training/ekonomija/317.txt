> Izvor: ebart
> Datum: 
> Rubrika: ekonomija
> Naslov: VRBAS - Nakon što je dao ostavku na funkciju generalnog direktora fabrike ulja 
> Članak:

VRBAS - Nakon što je dao ostavku na funkciju generalnog direktora fabrike ulja 
"Vital", Miodrag Vukotić je juče uputio pismo predstavnicima vlade, u kom 
zahteva da se hitno preispita postupak preuzimanja većinskog paketa akcija.
"Predstavnici vlade ne bi smeli da ćute jer bi trebalo da se zna ko koga 
finansira i ko koga štiti. Pismo državnim organima smatram ne samo borbom za 
"Vital", nego borbom protiv korupcije i kriminala", rekao je Vukotić. U pismu 
koje je Vukotić, uputio predsedniku i premijeru Srbije Tadiću i Koštunici, kao 
i ministrima Bubalu i Dinkiću, navodi se da godinu dana od kada je zemunska 
kompanija "Invej", čiji je vlasnik Predrag Ranković Peconi, većinski vlasnik 
vrbaske uljare, nije uložen nijedan dinar, iako je to bila obaveza u ugovoru o 
preuzimanju.
"Iako je postojao investicioni program, za godinu dana ništa nije investirano u 
fabriku, a ove godine je bio katastrofalan otkup sirovina. "Vital" je bio i pre 
privatizacije kreditno zadužen oko 17 miliona evra, a sada duplo, i to 35 
miliona evra. Uskoro ističe kolektivni ugovor sa radnicima, a cilj vlasnika je 
da se novi kolektivni ugovor ne potpiše", istakao je Vukotić i dodao će ubrzo 
biti osnovan klub akcionara, s ciljem da se sitni akcionari udruže. Akcionari 
"Vitala" treba da se udruže kako bi se nešto i oni pitali jer nisu zastupljeni 
ni u Upravnom odboru" rekao je on, i napomenuo da je sramotno i to što su 
akcije "Vitala" potcenjene. Da li je moguće, naglasio je on, da "Vital" koji 
ima najjači brend u uljarskoj industriji bude toliko srozan, da vrednost 
njegove akcije iznosi ispod 2.000 dinara.  S. V. (Sina)