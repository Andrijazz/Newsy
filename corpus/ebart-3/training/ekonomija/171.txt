> Izvor: ebart
> Datum: 
> Rubrika: ekonomija
> Naslov: JUČE PRIVATIZOVANO DEVET VOJVOĐANSKIH PREDUZEĆA
> Članak:

JUČE PRIVATIZOVANO DEVET VOJVOĐANSKIH PREDUZEĆA

Nemački biznismen crnogorskog porekla Gojko Božović novi je vlasnik Fabrike 
alata "Jugoalat" iz Novog Sada. Tako su potvrđeni navodi "Dnevnika" objavljeni 
još u februaru, da za ovu fabriku nakon dva neuspešna pokušaja privatizacije 
ipak postoji zainteresovani kupac. Božović je na jučerašnjoj aukciji Agencije 
za privatizaciju "Jugoalat" kupio po početnoj ceni od 88,4 miliona dinara, i to 
u drugom nadmetanju, što znači da će obaveze izmiriti obveznicama stare devizne 
štednje.
Nakon razgovora sa radnicima u krugu fabrike, on se novinarima predstavio kao 
"industrijalac ili fabrikant, a ne kontroverzni biznismen", čija firma 
"Intermond" posluje između ostalog u Nemačkoj, Italiji, Austriji, Turskoj i 
Češkoj, a koji se za kupovinu fabrike u Srbiji odlučio jer je "shvatio da se 
Vlada i celo društvo kreće u pozitivnom smeru". Božović kaže da je tu naišao na 
razumevanje ministarstva za privredu i privatizaciju i odrično odgovara na 
pitanje da li je kupovinu fabrike uslovio smanjenjem obaveznih ulaganja sa 47,7 
miliona na 10 miliona dinara, koliko je to za treću aukciju bilo propisano. To 
je, dodaje, bio "samo pozitivan element" koji je doprineo odluci da investira u 
"Jugoalat". Po njegovom mišljenju, fabrika trenutno ima kapaciteta za delatnost 
koja će biti nastavljena, ali oni nisu dovoljno iskorišćeni.

Prvi potez koji će kao novi vlasnik učiniti jeste unutrašnja reorganizacija i 
pronalaženje novih tržišta. On je najavio da je u dogovoru sa sindikatom 
odlučeno da iz "Jugoalata" ode 150 radnika, koji "neće biti pušteni na ulicu", 
a da će oni koji su ostali bez posla, ili njihova deca, imati prioritet ako 
eventualno dođe do novog zapošljavanja. O tome kako će rešiti velika dugovanja, 
procenjena na oko 240,2 miliona dinara, Božović kaže: " Nikome nećemo ostati 
dužni. Svi će biti ispoštovani i isplaćeni do zadnjeg dinara, ali za to treba 
malo strpljenja, između četiri i 12 meseci".
Na jučerašnjoj aukciji u Novom Sadu prodato je ukupno devet preduzeća sa 
teritorije Vojvodine, od čega će se u državnu kasu sliti oko 200,7 miliona 
dinara. Za 26 miliona dinara prodato je novosadsko preduzeće "Revnost" za 
obezbeđenje imovine i higijenske usluge koje je u ime konzorcijuma 370 radnika 
te firme kupila direktorka Božidarka Kozomora.
Novog gazdu dobilo je i novosadsko preduzeće za izradu metalnih konstrukcija 
"Prodor" koje je za 19 miliona dinara kupio konzorcijum fizičkih lica iz 
Jagodine i Beograda. Subotičanin Slavko Sebastijan kupio je elektrometalnu 
industriju "Jedinstvo" iz Bačke Palanke po početnoj ceni od oko osam miliona 
dinara. Fabrika je time po njegovim rečima preuzela 200 zaposlenih, koji će 
nastaviti istu delatnost.
Nove gazde za "Unimat" iz Bačke Palanke stižu iz šestočlanog konzorcijuma 
fizičkih lica iz istog mesta, među kojima je i Jovan Šijakov. Preduzeće će po 
njegovim rečima zadržati 12 radnika i nastaviti da se bavi uređivanjem 
građevinskog zemljišta. Za "Unimat" su bila zainteresovana ukupno tri učesnika 
aukcije, koji su licitirali od 2,4 miliona do postignute cene od 8,1 milion 
dinara.
Prevoznik "Transport" iz Kanjiže privatizovan je po ceni od 13,5 miliona 
dinara, što je u odnosu na startnu cenu trostruko veći iznos. "Transport" je 
otišao u ruke privatnog prevoznika Nandora Radulova iz Kanjiže, inače vlasnika 
firme "Lešo trans" iz iste branše, kojoj će, kaže, novo preduzeće biti 
pripojeno. Radulov je rekao da se "nada" da će zadržati 20 zaposlenih. Po 
početnoj ceni od pet miliona dinara privatizovano je građevinsko preduzeće 
"Novi Bečej" koje je kupio dosadašnji direktor Mladen Stojanović sa svojim 
prvim saradnikom. S obzirom na svoje 13-ogodišnje iskustvo u firmi, Stojanović 
je uveren da će delatnost moći da nastavi zajedno sa 60 zaposlenih.
Konzorcijum radnika koji je juče predstavljao Jovan Veselinović, kupilo je 
poljoprivredno preduzeće "Borac" iz Šurjana, po prvoj ceni od 32,7 miliona 
dinara. Veselinović je pomalo zabrinut, ne toliko zbog budućih obaveza, koliko 
zbog blizine mesta nabujalom Tamišu. On ipak očekuje da će na 580 hektara moći 
da se planiraju dodatne delatnosti, poput voćarstva i eventualno stočarstva. 
Privatizacija je juče okončana i za "Rubin-Staklar" koji je po početnoj ceni od 
83.000 dinara kupio dugogodišnji direktor firme Jožef Majoroš.