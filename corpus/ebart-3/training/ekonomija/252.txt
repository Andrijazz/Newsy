> Izvor: matf
> Datum: 
> Rubrika: ekonomija
> Naslov: Prema zvaničnim podacima Sindikata, od 16.480 zaposlenih čak 12.500 su žene
> Članak:


BEOGRAD - Srpskim pravosuđem, verovali ili ne, vladaju žene. Neko bi u šali 
rekao da je i boginja pravde Justicija žensko, pa to ne bi trebalo da čudi, ali 
šalu na stranu. Prema zvaničnim podacima dobijenim u Sindikatu pravosuđa 
Srbije, od 16.480 zaposlenih čak 12.500 su žene, a pripadnice lepšeg pola 
nalaze se na čelu brojnih, pa i najvažnijih sudova u državi. Danas je 8. mart, 
tobože praznik žena, na koji pripadnice lepšeg pola neće dobiti ni dinar od 
svog ministarstva, napominju u Sindikatu.
Prva dama srpskog pravosuđa je Vida Petrović-Škero, predsednica Vrhovnog suda 
Srbije, dok su na čelu četiri beogradska opštinska suda takođe žene. Ivona 
Lalović je predsednica Drugog, Nada Mihajlović, Trećeg, Verica Đukić, Četvrtog, 
a Milica Popović-Đuričković Petog opštinskog suda u Beogradu. Slavica Živanović 
je dama koja predvodi Sindikat pravosuđa Srbije i bori se za prava svih 
zaposlenih u ovoj branši. Do 5. oktobra 2000. nijedna žena nije bila predsednik 
Vrhovnog suda Srbije, a, eto, na ovoj funkciji u poslednjih šest godina bile 
su, kao prva u istoriji, Leposava Karamarković, zatim Sonja Brkić, dok tu 
funkciju sada obavlja Vida Petrović-Škero (prva u Srbiji bila predsednik 
Okružnog suda).
Dragana Boljević, portparol Društva sudija Srbije, izjavila je juče za Glas da, 
nažalost, iako čine veliku većinu i rade ovaj težak, čak u i pojedinim zemljama 
Zapada tradicionalno muški posao, nemaju ni približno zadovoljavajuće uslove za 
rad, što svedoči o nepoštovanju brojnih evropskih i međunarodnih konvencija 
koje sadrže odredbe o pozitivnoj diskriminaciji kada je reč o pripadnicama 
lepšeg pola.
- Ništa nije učinjeno da se ženama, kao u skandinavskim zemljama, olakša 
položaj. Poznato je da je bilo i problema sa napredovanjem i da mnoge sudije 
nisu ni smele da saopšte da su u drugom stanju jer bi njihova kandidatura bila 
dovedena u pitanje - rekla je Boljevićeva.