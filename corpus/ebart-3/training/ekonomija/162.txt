> Izvor: matf
> Datum: 
> Rubrika: ekonomija
> Naslov: Srđan Petrović, generalni direktor Panonske banke 
> Članak:


Čini mi se da će tajming privatizacije Panonske banke biti pomeren, s obzirom 
na to da će privatizacioni savetnik tek biti imenovan. Prema mojoj proceni, ova 
transakcija će se dogoditi u februaru iduće godine

Sa potencijalom od oko 170 miliona evra, Panonska banka je druga banka po 
veličini u Vojvodini, a dvanaesta na listi  od 43 banke u Srbiji, ali naša 
najznačajnija karakteristika je da od svih državnih banaka, imamo 
najdinamičniju stopu rasta. Za dve godine, od 2002. do 2004. godine 
učetvorostručili smo nivo kratkoročnih dinarskih plasmana. Jedna smo od retkih 
domaćih banaka, posebno onih u državnom vlasništvu (država ima paket od 87 
odsto akcija), čiji su neto finansijski prihodi takvi da ostvarujemo profit 
četiri do pet miliona evra godišnje. To je verovatno, jedan od razloga zašto 
Panonska banka ulazi u proces privatizacije - kaže u intervjuu za Danas, Srđan 
Petrović, generalni direktor Panonske banke.
- Da li nam možete nagovestiti ko će od potencijalnih strateških partnera 
učestvovati u trci za kupovinu Panonske banke?
- Ne, o tome ne mogu da govorim jer se pokazalo da ta vrsta "objava" može da 
bude kontraproduktivna i država kao većinski vlasnik smatra da to nije uputno. 
Čini mi se da će tajming privatizacije ove banke biti pomeren, s obzirom na to 
da  će  privatizacioni  savetnik tek biti imenovan.  Prema mojoj proceni, ova 
"transakcija" će se dogoditi u februaru iduće godine. U tom kontektstu treba 
podsetiti da smo za dve godine proširili svoju organizacionu mrežu otvarajući 
novih 14 organizacionih delova, pa smo takvo prevazišli status regionalne banke 
fokusirane samo na područje Vojvodine. Proširili smo se i na područje Centralne 
i Zapadne Srbije, i u ovom trenutku poslujemo  sa više od 10 filijala i 14 
poslovnih jedinica. Samo u toku 2004. godine banka je dobila 2.000 novih 
korporativnih klijenata, a svakog meseca više od 200 klijenata otvori tekući 
račun u našoj banci. Smatrajući da atraktivnost banke čine i njeni klijenti, 
akcenat smo stavili na formiranje takozvane referentne liste klijenata, imajući 
pri tom u vidu činjenicu da strateški partner u privatizaciji, kupovinom banke, 
"kupuje" i klijente, odnosno tržište. Naši klijenti su Institut za ratarstvo i 
povrtarstvo, Svislajon, BB Minakva, Neoplanta, Mlekara Šabac...
- Kako ocenjujete segment poslovanja sa stanovništvom i da li Panonska banka  
ima problem sa viškom zaposlenih? 
- Ne smatramo da broj od 560 zaposlenih može da  demotiviše strateškog partnera 
da učestvuje u privatizaciji, jer se u takozvanoj "racio" analizi rentabilnosti 
i produktivnosti, i u tom segmentu izdvajamo u poređenju sa drugim bankama. 
Kada je reč o  poslovanju sa stanovništvom, za dve godine -  treba naglasiti - 
učetvorostručili smo nivo nove devizne štednje, tako da u ovom trenutku više od 
18 hiljada građana štedi u našoj banci, a oko 95 hiljada građana ima otvoren 
dinarski račun. Samo u 2004. godini broj dinarskih "partija" uvećan je za više 
od 30 odsto, a deviznih za 40 odsto. U našoj ponudi nalaze se sve vrste 
kredita, što znači da odobravamo i stambene kredite i do sada je po tom osnovu 
odobreno više od dva miliona evra. Prošle godine smo realizovali dve kreditne 
linije za uvoz opreme iz Nemačke kroz "Hermes osiguranje".
- Koliko se banka bavi kreditiranjem poljoprivredne proizvodnje?
- Panonska banka je jedna od devet banaka u Srbiji preko kojih se plasiraju 
krediti Ministarstva poljoprivrede, namenjeni kreditiranju poljoprivredne 
proizvodnje. To nije slučajno budući  da smo poznati kao banka koja aktivno 
prati agrar, i on u strukturi naših plasmana čini jednu trećinu. I mada osećamo 
probleme koji opterećuju poljoprivredu, nismo kao drugi želeli da "preselimo" 
plasmane u akumulativnije sektore sa bržim obrtom, jer smatramo da banka mora 
da ima kreditnu politiku koja vodi računa o području na kojem posluje. Nijedna 
strana banka ovog trenutka ne ulaže u primarnu poljoprivrednu proizvodnju.
- Šta smatrate najvećom prednošću Panonske banke? 
- Stručan i mlad menadžment - naši izvršni direktori u proseku imaju 33 godine  
- jedna je od naših prednosti. Mi, za razliku od drugih državnih banaka,  ne 
gajimo defanzivnu taktiku "čekanja privatizacije". Procenili smo da treba da 
budemo što uspešniji ako želimo da nas neko kupi. Omogućili smo našim 
akcionarima da se 13 odsto akcija koje su  van državnog paketa, ponudi na 
berzi, i već se javlja potražnja. Formula našeg uspeha je jednostavna - 
uočavamo i koristimo naše tržišne šanse. Operativni smo, fleksibilni i bolje od 
drugih razumemo probleme naših klijenata.  Naš interes je da nas klijenti 
doživljavaju ne samo kao svoju banku nego već i da ih povezujemo. Ova godina, a 
to pokazuju protekla dva meseca, trebalo bi da bude kruna našeg rada u protekle 
dve godine.