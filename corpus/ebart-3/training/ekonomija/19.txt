> Izvor: matf
> Datum: 
> Rubrika: ekonomija
> Naslov: ĐORĐE TANIĆ, PRE DESET GODINA KAO POSLANIK SAVEZNE SKUPŠTINE, PRVI JE NAČEO 
> Članak:

POSLOVANJE DAFIMENT BANKE

Čitava pljačka sprovedena po dobro uhodanom scenariju  - kaže Tanić. Zašto je 
anketni odbor "zaobišao" važno svedočenje? Dafina ipak ne može da prođe sa 
ovako blagom optužnicom

NAJBOLJE je da se što pre gubiš iz Radikalne stranke!
Posle ravno deset godina seća se danas tih reči Đorđe Tanić, tadašnji poslanik 
Veća građana Savezne skupštine. Te reči mu je izgovorio Vojislav Šešelj, 
predsednik radikala posle njegovog polučasovnog izlaganja pred poslanicima, o 
pljački Dafiment banke.
- Bila je to finansijska pljačka pod budnim okom države koja je to omogućila - 
priča sada Đorđe Tanić. - Pripremao sam svoje izlaganje oko mesec dana, morao 
sam da se "naoružam" svim podacima, ali tada nisam znao nešto drugo - da iza 
Dafine Milanović stoji državna vlast na svim nivoima. Najveću podršku Dafini je 
pružala SPS, a pomalo i neke druge stranke, uključujući i radikale, čiji sam 
bio član.
Nije Tanić tada napustio stranku, a i Šešelj je kasnije popustio, pa su se 
radikali čak i hvalili da su oni prvi razotkrili ovu pljačku.
"Tanki" dokazi
krivice
UOČI suđenja Dafini Milanović, sada posle čitave decenije Tanić ističe da se 
prava istina - još ne zna.
- Na osnovu podataka koji su mi tada bili dostupni, Dafina je opljačkala, na 
razne načine i po raznim osnovama od 1,8 do dve milijarde maraka. To je 
bukvalno bila otimačina pred širokim auditorijumom vlasti, od Savezne 
skupštine, Narodne banke Jugoslavije, tadašnje SDK, sudova i mnogih drugih 
institucija koje je trebalo da zaustave "bujanje" ove pljačkaške piramidalne 
banke. Od štednje građana Dafina Milanović je kupovala kuće, stanove, luksuzne 
automobile, iznela je velike količine deviza u inostranstvo, prema nekim 
procenama oko 200 miliona maraka, razmetala se novcem. Osoblje klinike u kojoj 
se njena kćerka porodila nagrađivano je sa po 1.000 DEM, dok je ginekolog dobio 
automobil!
Naš sagovornik ističe da se ova pljačka odvijala po dobro uhodanom scenariju u 
kome su uloge podeljene tako da se što manje sumnja, i da narod poveruje u ono 
što se, u stvari, i događalo - da vlast podržava Dafinu.
- Kako drugačije tumačiti zagrljaje pred TV kamerama Dafine i tadašnjeg 
predsednika vlade, recimo! TV Beograd je bio besplatni reklamni servis gospođe 
Dafine, a niko od bankara i finansijskih stručnjaka nije se usuđivao da napadne 
pljačku naroda koja je bila vidljiva na svakom šalteru - veli Tanić.
Formiran je kasnije i anketni odbor. Čudo vas nisu zvali?
- Sve je učinjeno da taj odbor, kojim je rukovodio Vukašin Jokanović, "opere" 
Dafinu! Verovatno su smatrali da neću biti "kooperativan". I ne bih bio, 
naravno - jasan je Đorđe Tanić i dodaje:
- Dafina mora da progovori. Smešno je da se ona tereti za samo 19 miliona DEM, 
a opljačkala je sto puta više!
Prinudno laŽni
ŠtediŠa
DAFINA je, prema rečima bivšeg poslanika Tanića, sve činila da dođe u kontakt s 
njim, a kako u tome nije uspevala, smislila je "taktiku": proglasila ga je za 
štedišu koji je podigao devize na njenom šalteru. U tekstu koji je objavila 
LJiljana Habjanović-Đurović "Voleli su me do poslednje marke", u "Dugi" piše da 
je Tanić "podigao" 6.054 DEM posle obustave isplate.
- To je, naravno, izmišljotina, sračunata da me diskredituje - odgovara Tanić. 
- Odmah sam podneo tužbu sudu, ali je Habjanovićka na sve načine odugovlačila 
spor. Kada je na kraju dokazano da s tim nemam nikakve veze, ona je osuđena na 
novčanu kaznu, da bi se posle konstatovalo kako je prošlo četiri godine, i 
predmet zastareo.
- Nije Dafina samo pretila, nego je pokušavala da "omekša" moje namere da 
isteram istinu, kaže Tanić. Ne mogu, međutim, da kažem koliko mi je novca 
nudila, jer - nemam dokaza. Ona je dovoljno lukava da ne ostavlja tragove. Čulo 
se to, međutim, i u Skupštini, pa su mi poslanici govorili - što si lud, uzmi 
pare i ćuti!
Koliko će priča Đorđa Tanića sada biti upotrebljena prilikom suđenja Dafini 
Milanović - ostaje da se vidi. Sam Tanić smatra da sadašnja optužnica mora biti 
proširena.