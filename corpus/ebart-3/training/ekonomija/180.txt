> Izvor: ebart
> Datum: 
> Rubrika: ekonomija
> Naslov: Beograd - Iako guverner Narodne banke Srbije Radovan Jelašić uporno ponavlja da 
> Članak:

Beograd - Iako guverner Narodne banke Srbije Radovan Jelašić uporno ponavlja da 
se građanima Srbije najviše isplati da štede u dinarima oni mu, sudeći prema 
podacima o stanju na računima u bankama, ne veruju mnogo. Ruku na srce, dobar 
deo stanovništva ne zna da i kupujući državne obveznice može da štedi i to uz 
veću dobit. Uglavnom se opredeljuju za deviznu štednju i to najčešće na što 
kraći rok. Očigledno, građani Srbije ne mogu da zaborave da su samo pre koju 
godinu iz banaka izlazili uz objašnjenje da "para za isplatu nema". Još je 
snažno i sećanje na hiperinflaciju iz koje su, za razliku od deviznih štediša, 
izašli bez svojih dinarskih štednih uloga. 
Podatak da su u prvom kvartalu ove godine ukupni depoziti bankarskog sektora 
povećani za 18,7 milijardi dinara, pri čemu su devizni povećani za 20,7 
milijardi, a dinarski smanjeni za dve milijarde dinara, govori u prilog toj 
konstataciji. 
Činjenica je, takođe, da građani devizna sredstva kojima raspolažu (u retkim 
slučajevima i dinarska), najčešće oročavaju na kratak rok, pri čemu visina 
kamata, koja se na devizne depozite kreće u rasponu od 1,75 do 5,2 odsto, nema 
odlučujuću ulogu. Iako su na dinarske depozite oročene na godinu dana kamate 
čak i dvocifrene, one su još uvek ispod godišnje stope inflacije. Otuda bežanje 
dinara u devize.
- Jačanje poverenja u dinar zavisi od toga kakav će, na duži rok, biti kurs 
dinara i naravno kako će se kretati inflacija - kaže zamenik direktora 
Hypo-Alpe-Adria Vladimir Čupić, napominjući da građani nisu zainteresovani da 
dinare oročavaju na duži rok jer se plaše inflacije, a i banke nisu spremne da 
ulaze u dugoročno dinarsko kreditiranje bez obavezne devizne klauzule kao 
obezbeđenja. Tek ako bi se inflacija u narednih par godina ustalila na nivou od 
jedan do četiri odsto godišnje, moglo bi da dođe do promena.
I MMF je uočio da u Srbiji dinar još nije osvojio poziciju koju bi domaća 
valuta u jednoj makroekonomski stabilnoj državi morala da ima. Zato je sa NBS 
dogovoreno da centralna banka smanji obaveznu dinarsku rezervu na 20 odsto što 
bi, prema nekim procenama, trebalo da oslobodi dodatnih milijardu dinara kojima 
će banke moći da povećavaju kredite ili kupuju hartije od vrednosti. Želja NBS 
je da se ovaj kreditni potencijal dodatno usmeri ka privredi koja je prema svim 
ocenama gladna kredita. 
U kojoj meri će ovaj dodatni podsticaj biti tako iskorišćen to će, ipak, u 
najvećoj meri zavisiti od kretanja inflacije. Bude li ona zaustavljena onako 
kako obećava Vlada, namera NBS je ostvarljivija. Ukoliko se to ne desi, banke 
će vođene logikom sopstvenog profita nastojati da oslobođena sredstva plasiraju 
ili u državne hartije od vrednosti, ili će se pojaviti sa većim zahtevima za 
kupovinom deviza na međubankarskom tržištu.