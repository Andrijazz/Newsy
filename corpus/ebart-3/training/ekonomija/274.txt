> Izvor: matf
> Datum: 
> Rubrika: ekonomija
> Naslov: ENERGETIKA KOČNICA RAZVOJA SRBIJE
> Članak:


Stručnjak za energetiku Zorana Mihajlović-Milanović ocenila je da će energetika 
postati kočnica održivog razvoja Srbije zbog sporog ukidanja monopola i visokih 
barijera koje sprečavaju investitore da ulažu u tu oblast privrede.
Ona je za elektronski nedeljnik "Enerdži-obzerver" kazala da se ciljevi srpske 
energetske politike ne razlikuju od ciljeva bilo koje razvijene zemlje, ali da 
njihovo dostizanje u Srbiji ide sporo, sa puno prepreka i uz "stalno podignutu 
ručnu kočnicu".
"Usvojen je Zakon o energetici, ali ne postoje podzakonski akti za njegovu 
primenu, dok za usvojenu Strategiju o energetici nema konkretnih projekata za 
realizaciju", istakla je savetnica za energetiku bivšeg potpredsednika Vlade 
Srbije Miroljuba Labusa. Prema njenim rečima, osnovana je Agenciju za 
energetiku, koja još nije počela istinski da funkciniše, a još veću glavobolju 
će zadati kada zaista počne da radi jer ne postoje instrumenti kojima parlament 
može da je kontroliše.
Zorana Mihajlović-Milanović je navela da restrukturiranje energetskog sektora u 
Srbiji još nije završeno, a da se o vlasničkoj transformaciji i privatizaciji 
mnogo više priča, nego što se suštinski radi.
 Dosadašnja iskustva zemalja u razvoju oko privatizacije energetike ukazala da 
su brzina procesa, stepen ovlašćenja u odlučivanju i dostupnost informacija o 
privatizaciji tri ključna faktora uspešnosti istakla je Zorana Mihajlović-
Milanović.