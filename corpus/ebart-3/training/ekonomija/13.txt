> Izvor: ebart
> Datum: 
> Rubrika: ekonomija
> Naslov: Prodato na aukciji 20 preduzeća za osam miliona evra 
> Članak:

Prodato na aukciji 20 preduzeća za osam miliona evra 

"Astra Simit", Karićeva kompanija, novi je gazda "Semena" za 200.000 evra 

BEOGRAD - Rodoljub Cojić vlasnik privatne geološke firme iz Aleksinca, zbog 
izvorišta mineralne vode na kojem je podignuta fabrika, kupio je juče na 
aukciji po početnoj ceni od 2.071.000 dinara tekstilno preduzeće "Moravateks" 
iz Žitkovca. Cojića proizvodnja tekstila i ne zanima, ali mu je fabrika 
neophodna zbog eksploatacije niskomineralne vode. On je izjavio da je u avgustu 
prošle godine od Ministarstva za energetiku i rudarstvo dobio pravo na 
eksploataciju ovog izvorišta, najavljujući ujedno da bi u narednih godinu dana 
krenula i proizvodna linija za flaširanje. Na pitanje, kako objašnjava da se za 
ovaj potencijalni "rudnik" deviza nije javio ni jedan konkurent, on je rekao da 
već dve godine radi na ispitivanju ovog nalazišta, ne želeći da precizira do 
koje sume je bio spreman da licitira da je bilo i drugih učesnika na aukciji za 
prodaju 70 odsto kapitala fabrike. Cojić je naglasio da je reč o vodi koja će 
biti svetski hit, jer je zbog sastava i kvaliteta dobra i za bebe. Za sumu od 
samo oko 33.000 evra dobio je poslovnu zgradu i magacine u blizini autoputa i 
železničke pruge, ali i šansu da kao fizičko lice ceo iznos plati u narednih 
šest godina. Cojić je inače nekada radio u "Geosondi", a privatnim geološkim 
istraživanjima se bavi kaže već 20 godina.
Po prvi put jedno društveno preduzeće u Srbiji kupila je i kompanija Karić, 
koja je preko svoje firme "Astra simit" izlicitirala preduzeće "Seme" iz 
Beograda za 132 miliona dinara. Početna cena bila je 59.704.000 dinara, a 
Karićima je jedini konkurent bila firma ADS na čiju inicijativu je i pokrenut 
postupak privatizacije. Zastupnik kupca nije želeo da govori o planovima svog 
poslodavca, ali je direktorka "Semena" Snežana Krstić izrazila zadovoljstvo što 
će 183 radnika, nakon nekoliko meseci  zastoja, početi da primaju plate.  
"Seme"je poznato preduzeće koje ima razgranato tržište i poslovne partnere, a 
od imovine ima 20 prodavnica od kojih su samo dve u zakupu, upravnu zgradu u 
Ulici Admirala Geprata od 400 kvadrata, kao i magacinski prostor. Kompanija 
"Astra Simit" će 200.000 evra platiti kao pravno lice u narednih par dana. 
Država je juče na dve uzastopne aukcije prodala ukupno 20 društvenih preduzeća  
za oko 500 miliona dinara. Pola firmi je nove gazde dobilo po početnoj ceni od 
čega će čak šest biti plaćeno nedospelim obveznicama stare štednje.
Pored "Semena" još dva preduzeća je prodato privatnim firmama. Građevinsko 
preduzeće "Adriakoop"iz Šapca kupila je firma "Voreks inženjering" za 88.000 
evra. U Agenciji za privatizaciju nismo dobili potvrdu nezvanične informacije 
da je "Voreks" za ove pare dobio i ogromni poslovni prostor u Beogradu u 
blizini "Geneksa" od oko 1.000 kvadrata. U bazi podataka Agencije, kako kažu, 
stoji samo poslovni prostor od 844, i drugi od 146 kvadrata, ali ne i da je reč 
o beogradskoj lokaciji.
Znatiželjnicima nije promaklo i da je preduzeće "Granit Peščar" iz LJiga kupio 
Vasilije Mićić iz užičkih "Puteva", po početnoj ceni od oko 40 miliona dinara.