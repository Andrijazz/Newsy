> Izvor: ebart
> Datum: 
> Rubrika: ekonomija
> Naslov: Beograd - U obraćanju predstavnicima kompanija članica Američke komore, 
> Članak:

Beograd - U obraćanju predstavnicima kompanija članica Američke komore, 
ambasador SAD u Beogradu Majkl Polt i predsednik komore Euđenio Sidoli složili 
su se da postojeći strani investitori moraju u Srbiji dobiti sve usluge koje su 
im potrebne. Briga vlasti o investitorima je ključna za dalja strana ulaganja, 
ukazali su Polt i Sidoli i naveli da stoga podržavaju Nacrt zakona o stranim 
ulaganjima, koji predviđa da vlasti sagledaju potrebe i svakodnevne probleme sa 
kojima su u poslovanju suočene kompanije koje su već ušle na srpsko tržište. U 
razgovoru sa predstavnicima firmi-članica komore, Polt je kao primer brige koju 
bi država trebalo da pruži stranim investitorima naveo izgradnju železničke 
pruge koja je potrebna kompaniji Ju es stil. "To je mala cena za doprinos koji 
ova kompanija daje", kazao je američki ambasador. Nabrajajući aktivnosti koje 
stoje pred Srbijom u narednom periodu, Polt je naveo da narod najpre treba da 
odluči da li želi demokratsku vladu koja će sprovesti reforme do kraja, a zatim 
da novi parlament treba da ratifikuje sporazume o statusu vojnih snaga (SOFA) i 
o oružju za masovno uništenje, koji su sklopljeni sa SAD. "Puna, brza i 
neograničena privatizacija finansijskih institucija i preduzeća u državnom 
vlasništvu, uključujući NIS, JAT i (RTB) Bor, mora napredovati. Ovo podrazumeva 
aktivnu upotrebu opcije stečaja", rekao je Polt. Beta