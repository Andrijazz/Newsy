> Izvor: ebart
> Datum: 
> Rubrika: ekonomija
> Naslov: BEOGRAD - Stručnjaci austrijske Erste banke u narednih nedelju dana trebalo bi 
> Članak:

BEOGRAD - Stručnjaci austrijske Erste banke u narednih nedelju dana trebalo bi 
da završe procenu Novosadske banke, za koju je raspisan tender za prodaju. Tada 
će biti mnogo jasnije koliko ćemo ponuditi za kupovinu ove srpske banke - kaže 
Hana Cigonkova, portparol ove banke za centralnu i istočnu Evropu. Stanje u 
srpskom bankarstvu, tvrdi ona, sve je stabilnije.
Tender za Novosadsku banku raspisan je prošle godine, a do kraja aprila 
potencijalni kupci trebalo bi da daju svoje ponude. Osim Austrijanaca, glavni 
konkurenti za kupovinu ove banke su Unikredito banka i Inteza i grčka banka 
EFG. 
- Ovo je samo nastavak onoga što smo počeli pre sedam godina, a to je širenje u 
regionu centralne i istočne Evrope. Tada smo imali oko 600.000 klijenata, a 
danas ih imamo skoro 12 miliona - objašnjava ona.
"Posle kupovine banke u roku od najviše 18 meseci radimo na njenoj 
transformaciji. Srbija je možda i u prednosti jer imamo iskustva iz zemalja 
istočne Evrope. Uvek tražimo banku koja ima dosta klijenata i mogućnost da se 
širi, a to smo videli u Novosadskoj banci", objasnila je ona.
Erste banka najviše radi sa stanovništvom i malim i srednjim preduzećima. 
"Mislim da bi na ovom prostoru zanimljivi bili hipotekarni krediti i životno 
osiguranje. Glavni su nam poslovi sa stanovništvom, nekretninama, pomoć firmama 
da dobiju kredite od drugih finansijskih institucija kao što je Evropska 
unija", objasnila je ona.