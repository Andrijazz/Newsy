> Izvor: ebart
> Datum: 
> Rubrika: ekonomija
> Naslov: Nove stope za socijalno osiguranje
> Članak:

Nove stope za socijalno osiguranje

BEOGRAD - Poreski obveznici duguju državi na ime neplaćenih poreza i doprinosa 
preko 50 milijardi dinara, izjavio je direktor Poreske uprave Srbije Vladimir 
Ilić. U ukupnoj sumi dugova veliki iznos otpada na kamate iz devedesetih 
godina, kada je ona iznosila 0,2 odsto mesečno, rekao je Ilić.
"Stari dugovi su ogromni i o njima se ozbiljno razgovara radi pronalaženja 
rešenja koja će biti u funkciji privrednog razvoja", dodao je Ilić. 
Govoreći o sprovođenju izmena Zakona o doprinosima za obavezno socijalno 
osiguranje, koji stupa na snagu od 1. septembra, Verica Minić iz Ministarstva 
finansija istakla je da najznačajniju novinu predstavlja jedinstvena minimalna 
osnovica od 40 odsto prosečne bruto zarade u prethodnom kvartalu. Jedinstvena 
stopa doprinosa za penzijsko-invalidsko osiguranje iznosi 22, za zdravstveno 
12,3 i za osiguranje za slučaj nezaposlenosti 1,5 odsto, a ukida se obaveza 
plaćanja doprinosa ako zarada nije isplaćena. 
Poslodavci koji u radni odnos prime radnika starijeg od 50 godina biće 
oslobođeni plaćanja doprinosa. Svi oni koji angažuju starije od 45 godina 
plaćaće samo 20 odsto propisanih doprinosa. Za socijalno osiguranje inače iznos 
najniže mesečne osnovice doprinosa je 7.995 dinara ili 40 odsto prosečne bruto 
zarade u Srbiji.
Tanjug