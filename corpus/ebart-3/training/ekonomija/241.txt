> Izvor: ebart
> Datum: 
> Rubrika: ekonomija
> Naslov: Iako se sa Divcem nismo sreli, znam da je spreman da kupi i akcije malih 
> Članak:

Iako se sa Divcem nismo sreli, znam da je spreman da kupi i akcije malih 
vlasnika i države, kaže Novo Tomić, predsednik Asocijacije malih akcionara

BEOGRAD - Vlade Divac je zainteresovan za kupovinu Novosti, a ponudu je uputio 
posredstvom oditorske kuće "Ces Mekon" i to po ceni od 2.500 evra za akciju. 
Tačno je da se on zvanično ne pominje, a činjenica je i da se mi nismo sreli 
ili čuli sa njim - kaže Novo Tomić, predsednik Asocijacije malih akcionara 
Novosti, povodom glasina da "neko mrsi Divcu posao oko kupovine ove medijske 
kuće". Tomić dodaje da su se tim povodom obratili i Komisiji za hartije od 
vrednosti gde im je, međutim, rečeno da od prodaje Novosti nema ništa sve dok 
Trgovinski sud ne okonča spor oko toga da li je Srbija ili SCG vlasnik 30 odsto 
u Novostima.
" Zato postoji varijanta da akcionari svoje vlasništvo unesu kao udeo u 
novoosnovanu firmu, a da ih potom prodaju ", kaže Tomić. On nije želeo da 
komentariše da je to isti slučaj kao kod "Ce marketa" kada je Miroslav 
Mišković, vlasnik "Delte", hteo da premosti sudsku zabranu prodaje ovih akcija. 
"Iako se sa Divcem nismo sreli ni čuli, znam da je spreman da kupi sve akcije, 
ne samo malih vlasnika, već i države", kaže Tomić. U konsultantskoj kući "Ces 
Mekon", koja je bila savetnik Divca u prvom pokušaju kupovine "Knjaza Miloša", 
nisu hteli da komentarišu tvrdnje akcionara da su posrednici u ovoj prodaji.
U Komisiji za hartije od vrednosti kažu da im se akcionari nisu zvanično 
obratili, ali i podsećaju da je postupak preuzimanja Novosti zamrznut 20. jula, 
nakon što je Republika Srbija povela sudski spor. Ovih dana se očekuje i odluka 
Trgovinskog suda jer je 17. januara o ovom predmetu nadležni sudija zaključio 
raspravu. Međutim, oštećena strana, bilo da je to Republika Srbija ili državna 
zajednica SCG, mogu da se žale u roku od osam dana Višem Trgovinskom sudu. 
Interesantno je to što se Republika Srbija, da nije bilo nemačkog Vaca, ne bi 
se ni setila da utvrdi koliko ima vlasništva u Novostima. Pitanje vlasništva je 
pokrenuto odmah pošto su Nemci dali zvaničnu ponudu za preuzimanje od 2.000 
evra po akciji. U Komisiji za hartije napominju da Vac nije odustao i da stalno 
obnavlja bankarsku garanciju.
Novo Tomić kaže da se za Novosti interesuju i Englezi. " Ne odustajemo od 
prodaje akcija jer je za mnoge penzionere sa malim primanjima to 
egzistencijalno važno. Znamo da iza političara u vladi određeni lobiji 
pokušavaju da izguraju buduće gazde", objašnjava Tomić.
Novosti su privatizovane po ranijem zakonu kada je emitovano ukupno 6.739 
akcija, od čega zaposleni i penzioneri imaju 4.268, a država i PIO fond 2.471 
akciju. Iza države najveći vlasnik je bivši direktor Novosti Rade Brajović sa 
48 akcija. U slučaju da uspe ponuda Divca, njega bi vlasništvo nad Novostima 
koštalo 16,8 miliona evra.