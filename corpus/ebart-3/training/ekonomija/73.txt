> Izvor: ebart
> Datum: 
> Rubrika: ekonomija
> Naslov: Verovali ili ne
> Članak:

Verovali ili ne

Jer to je vrlo, vrlo profitabilan posao

Da je nesrećnim vlasnicima stare devizne štednje neko pre deset godina pričao o 
tome da će bilo koji srpski ministar finansija održati deset konferencija za 
štampu sa kojih će jednoj poslovnoj banci pretiti oduzimanjem "tereta" stare 
devizne štednje, mislili bi da ih opet neko vuče za nos. Oni i sada, kad je 
trgovcima u ovom poslu stvarno krenulo, prolaze najgore. Prosečno, dakle 
uzimajući u obzir sve godine dospeća ovih obveznica do krajnje 2016, vlasnici 
stare devizne štednje mogu ovog trenutka naplatiti polovinu svoga potraživanja, 
koje je u međuvremenu na sebe preuzela država. Ako nisu tvrdoglavo odlučili da 
na svoje čekaju do kraja. A kraj je kroz 12 godina.
Svi ostali su na dobitku. Berza, poslovne banke, brokeri, kupci srpskih 
preduzeća, koji imaju tu sreću da ih mogu platiti obveznicama. Borba među  
njima je u toku. Pa čak  i ako uzmete u obzir potpunu infantilnost domaćih 
političara i čak im priznate poštenu nameru da, dok pakuju ministarske kofere, 
zaštite još jedan državni interes, ne možete da na celu stvar ne gledate i 
pomalo paranoično. Najveći deo obveznica još nije otkupljen, za privatizaciju 
se tek pripremaju atraktivna preduzeća iz energetskog sektora, a tržište ovih 
profitabilnih hartija od vrednosti zasad pretežno razigravaju Nacionalna 
štedionica-banka i HVB banka, obe bliske austrijskim i nemačkim investitorima.
Trgovinom obveznicma na berzi prošle godine su dominirale dve berzanske kuće: 
M&V investment (vlasništvo Miodraga Kostića) sa učešćem od 27-28 odsto i 
brokerska kuća Senzal sa učešćem od oko 20 odsto. Kako je NIN-u rečeno u toj 
banci, Nacionalna štedionica je u vanberzanskoj trgovini otkupila obveznice u 
vrednosti od 86 miliona evra, a procene o učešću HVB banke u berzanskoj i 
vanberzanskoj trgovini obveznicama kreću se  od 70 preko 50 do tridesetak 
odsto. U svakom slučaju HVB banka je najveći pojedinačni investitor na ovom 
tržištu. "HVB banka je naš najveći klijent", kaže za NIN Rade Rakočević, 
direktor brokerske kuće Senzal. On napominje da je "vrlo veliki kupac obveznica 
prošle godine bila i Rajfajzen banka, a kupovala je i Delta i ostale banke, ali 
ne toliko". "Uopšte, naši klijenti za koje te obveznice kupujemo, uglavnom su 
strane banke i investicioni fondovi. Imamo dosta klijenata iz Slovenije, radi 
se uglavnom o srednjim investitorima, fizičkim licima koja ulažu 10 000 do 100 
000 evra", kaže Rakočević.
Početkom ove godine promet obveznicama na berzi je značajno pao "zato što je 
stala privatizacija, a politička situacija je doprinela da se povuku veliki 
strani investitori. Recimo, J. P. Morgan", kaže direktor Nacionalne štedionice 
Bojan Stanivuković.
ŽALILAC. Što jeste jeste, prvi glas protesta stigao je od Beogradske berze. Kao 
"organizovanog transparentnog tržišta", na kome se obavlja jedna trećina 
trgovine ovim obveznicama, naspram "neorganizovanog i netransparentnog 
vanberzanskog tržišta" na kome se, prema proceni berze, odvija dve trećine te 
trgovine. Prošle godine je, opet prema proceni berze, taj odnos bio 150 miliona 
evra prema 300 miliona. "Ovako kako je sada napravljeno, tržište obveznicama 
stare devizne štednje može biti podložno manipulacijama, ali nije naš problem 
da li će neko da manipuliše, ima li prostora za korupciju  ili pranje novca", 
kaže za NIN Gordana Dostanić, direktorka Beogradske berze. Ali cena je već 
nešto drugo. Na onu jednu trećinu prometovanih obveznica formira se njihova 
reperna cena koju za formiranje svoje koristi vanberzansko tržište kojim 
vladaju poslovne banke, a pre svih Nacionalna štedionica banka. Jer su joj kao 
ekskluzivnom isplatiocu stare devizne štednje za 12 ugašenih poslovnih banaka 
te obveznice na otkup lakše dostupne, kako misle njeni konkurenti, odnosno jer 
se mudro na vreme odlučila na pionirski posao trgovine hartijama od vrednosti, 
kako tvrdi njen generalni direktor Bojan Stanivuković. Ako svoje obveznice 
ponude na prodaju, preko brokera, na berzi, štediše na naplatu čekaju duže (tri 
dana), ali dobijaju više i direktno u stranoj valuti. Ako obveznice prodaju na 
šalteru banke, dobijaju manje, u dinarima koje uz proviziju od 1,4 odsto (u NŠ) 
mogu konvertovati u devize, ali ceo posao obavljaju za 10 minuta. "Sistem je 
tako napravljen da se  ni ja, kad bih imala obveznice, ne bih upuštala u 
traženje brokera, izlazak na berzu i otvaranje svih potrebnih računa nego bih 
to na šalteru banke završila za deset minuta, ma koliko me koštalo, kaže 
Dostanićeva. Berza se ne zalaže za zabranu vanberzanskog trgovanja, daleko 
bilo. Nego samo da zakon propiše istu komplikovanost radnji sa obveznicama i na 
berzi i na vanberzanskom tržištu."Jer, recimo, nema razloga za trodnevni rok za 
plaćanje, kad se to može obaviti, kao i kod banaka, odmah." I drugo, da se 
poslovne banke obavežu da u svojim šalterskim salama imaju istaknuta 
obaveštenja o mogućnosti povoljnije prodaje obveznica preko brokera sa njihovim 
adresama. I da sve svoje transakcije prijavljuju berzi, kao organizovanom 
tržištu, a svoje cene objavljuju. "Ovako samo špijunažom možete da saznate da 
se obveznice u poslovnim bankama otkupljuju po ceni i do šest procenata nižoj 
od cene postignute prethodnog dana na berzi", kaže Dostanićeva.
KRIVAC. Nije tačno da smo mi monopolisti, kaže za NIN generalni direktor 
Nacionalne štedionice-banke Bojan Stanivuković. "Prvo, isplata stare devizne 
štednje je jedan posao, a trgovina hartijama od vrednosti drugi. Na prvom 
poslu, koji obavljamo za Ministarstvo finansija, radi se o transakcijama sa 
gotovim novcem oko čijeg podizanja u centralnoj banci, transporta i obezbeđenja 
imamo samo troškove, za čije pokriće nisu predviđena sredstva u budžetu, a 
nikakvu zaradu." NŠ za isplatu stare devizne štednje dobija novac dan za dan, a 
vrlo često manju sumu od one koju tog dana isplati štedišama. Stanivuković ovom 
novinaru pokazuje listu: 1. jula prošle godine NŠ je dobila 3,5 miliona dinara 
manje nego što je štedišama isplatila, a od 20. avgusta do 18. septembra 
neprekidno je dobijala manje. Trgovina obveznicama stare devizne štednje je 
nešto drugo, podvlači on više puta. I ne poriče da na šalterima njegove banke 
štediše za svoje obveznice dobijaju manji iznos nego na berzi. "Ali naši 
šalterski službenici su obavezni da štedišu informišu o mogućnosti da obveznice 
prodaju i preko brokera", kaže on, mada u ekspoziturama NŠ nema sličnog pisanog 
obaveštenja. Recimo, za obveznice koje na naplatu dospevaju 2010. godine NŠ je 
u petak  13. februara plaćala 48,30 odsto njihove nominalne vrednosti, dok je 
berza prethodnog dana zatvorila trgovanje sa 55,35 odsto. "U cenu ugrađujemo 
rizik i našu zaradu. A rizik naše zemlje je veliki, pa pošto je ona garant ovih 
obveznica, fluktuacije u njihovoj ceni su tolike da bi svaka organizovana berza 
bila zatvorena da joj se to dešava sa bilo kojim instrumentom trgovanja." 
Stanivuković daje dva rečita primera: cena obveznica koje na naplatu dospevaju 
2010. godine fluktuirala je prošle godine od 26,65 odsto do 54,97 odsto od 
nominale, a onih koje dospevaju 2012. godine još više: od 18 do 50 odsto. 
Stanivuković ne može da prikaže način na koji njegova banka valorizuje sve 
moguće rizike u ceni koju plaća za obveznice. "To je poslovna tajna. Koristimo 
posebne mehanizme koji se ne objavljuju iz istog razloga iz koga "Koka Kola" ne 
objavljuje svoj čuveni recept. A i niko ne pita brokere kako oni formiraju 
cenu."
KUPAC. Stare devizne štediše, dakle, dobijaju na vremenu, a gube na parama. 
Kako sada stvari stoje, na vremenu više dobijaju poslujući sa poslovnim 
bankama, a na parama manje gube obraćajući se berzi. Stanivuković tvrdi da su 
štediše, izvorni vlasnici obveznica, odlično informisane o svim mogućnostima 
koje im se u trgovini njima pružaju. Veliki investitori kao kupci njihovih 
obveznica imaju drugačiju računicu. Oni su za vanberzansku trgovinu. Jevtinije 
je, kažu za NIN dileri jedne u toj trgovini vrlo aktivne banke, koji ne bi 
želeli da pominjanje njihovog i imena te banke "na bilo koji način utiče na 
kretanja na tom tržištu"."Za kupca, troškovi trgovanja na berzi su sledeći: 0,1 
odsto provizija berze, 0,1 odsto uzme Centralni registar, onda zavisno od 
brokerske kuće njihova je provizija 0,3 do 0,5 odsto. A van berze vam ne treba 
broker, banke između sebe direktno kontaktiraju i trošak je samo 0,1 odsto." 
Ova banka tvrdi da obveznice kupuje za svoj račun, a onda ih svojim klijentima 
prodaje iz svog portfolija. Deo klijenata investira u obveznice da bi na njima 
zaradio dok ih deo koristi učestvujući u privatizaciji preduzeća. "Klijenti 
koji imaju mogućnost da sa obveznicama idu u privatizaciju, koriste one sa 
dospećem 2015. i 2016. godine, a zbog time izazvane velike tražnje,  prinosi 
ovih hartija su niži, pa ih malo poseduju klijenti koji na obveznicama žele da 
ostvare zaradu."
Prema podacima Agencije za privatizaciju, od septembra 2002. do danas za 
obveznice stare devizne štednje prodata su 73 preduzeća. Prodajna cena tih 
preduzeća bila je ukupno nešto više od milijardu dinara, a ako su kupci uspeli 
da dođu do povoljne strukture obveznica kojima su ih platili, pa da poseduju 
obveznice različite ročnosti a time i diskonta, moguće je da su ova preduzeća 
kupili za manje od polovine njihove tržišne cene. 