> Izvor: ebart
> Datum: 
> Rubrika: ekonomija
> Naslov: UBPOK završava istragu o prodaji smederevskog koncerna crne metalurgije za samo 
> Članak:

UBPOK završava istragu o prodaji smederevskog koncerna crne metalurgije za samo 
23 miliona dolara

Konzorcijum stranih banaka i preduzeća, koji su 90-tih kreditirali "Sartid" 
podneo tužbu Trgovinskom sudu i zapretio da će se obratiti za pomoć i 
Arbitražnom sudu u Beču

BEOGRAD - Istraga o prodaji "Sartida" u stečaju, koja je obavljena pre dve 
godine, je u završnoj fazi, tvrde u Upravi za borbu protiv organizovanog 
kriminala. "Detalje istrage ne možemo da saopštimo ali se o svim potezima 
konsultujemo sa republičkim tužiocem", kažu u Službi za odnose sa javnošću 
UBPOK-a. Na pitanje da li će biti podignute krivične prijave protiv stečajnog 
upravnika i odgovornih lica u Trgovinskom i Višem trgovinskom sudu u Beogradu, 
koji su svojim rešenjima aminovali prodaju smederevskog koncerna za samo 23 
miliona dolara i to bez obaveze preuzimanja dugova, u UBPOK-u naglašavaju da je 
rano pričati o tome.
Smederevska čeličana i još pet fabrika i to: Beli limovi iz Šapca, Stara 
železara, "Veljko Dugošević" iz Kučeva, Spin d.oo, Luka Smederevo i Slobodna 
zona, prodate su bez zaduženja od 1,7 milijardi dolara. Prema izveštaju Saveta 
za borbu protiv korupcije, koji se iscrpno pre godinu dana bavio ovim slučajem, 
cela prodaja obavljena je za dva dana. Naime, Trgovinski sud je 26. marta 2003. 
godine pozvao stečajnog upravnika "Sartida" Branislava Ignjatovića da predloži 
način prodaje. Već sledećeg dana Trgovinski sud je imenovao Odbor poverilaca, 
koji su se saglasili sa načinom prodaje.
Ignjatović je 28. marta dao predlog da se koncern "Sartid" proda neposrednom 
pogodbom američkoj kompaniji "Ju es stil" za cenu od 23 miliona dolara. Istoga 
dana grupa najvećih poverilaca, a to su banke u stečaju, daje saglasnost da se 
"Sartid" proda kao pravno objedinjeno lice - železara i još šest fabrika, da bi 
Trgovinski sud u Beogradu, odmah dao odobrenje Ignjatoviću da zaključi ugovor o 
prodaji sa firmom "US Stil Balkan".
Aleksandar Vlahović, tadašnji ministar za privredu i privatizaciju, odbacio je 
odmah sve optužbe o nezakonitosti celog postupka, jer je prodaja "Sartida", 
koji je bio u stečaju od polovine 2002. godine bila u isključivoj nadležnosti 
Trgovinskog suda. On je pojasnio i da naši propisi daju mogućnost prodaje 
stečajnog dužnika direktnom pogodbom.
Inače, vrednost "Sartida" u septembru 2002. godine procenjivao je Ekonomski 
institut, po metodi izuzimanja obaveza iz bilansa i uz diskont za nemogućnost 
tržišnog vrednovanja akcija, u rasponu od 28,82 do 51,88 miliona dolara. 
Međutim, prema proceni stručnjaka vrednost "Sartida", uz otpis dugova, kreće se 
oko 430 miliona dolara.
Stručnjaci su zato upozorili da je kod "Sartida" učinjen presedan. Zakon o 
stečajnom postupku obavezuje da se prvo namire poverioci, a bolja cena bi se 
postigla na javnom tenderu. Zato je konzorcijum stranih banka i preduzeća na 
čelu sa "Bank Austria", koji su 90-tih kreditirali "Sartid", podneo tužbu 
Trgovinskom sudu i zapretio da će se obratiti za pomoć i Arbitražnom sudu u 
Beču, da bi naplatio svoja potraživanja u zakonitom postupku. Njihova 
potraživanja su sa kamatama u trenutku prodaje smederevskog koncerna iznosila 
oko 200 miliona dolara.
Kada je na vlast došla Vlada premijera Vojislava Koštunice ovo potraživanje 
bilo je predmet razgovora sa nemačkim i italijanskim zvaničnicima. Jedan od 
ministara u sadašnjoj vladi tim povodom je izjavio "sada mi moramo da čistimo 
prljavštinu koji su nam ostavili naši prethodnici".