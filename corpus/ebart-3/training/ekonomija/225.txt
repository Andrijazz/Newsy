> Izvor: matf
> Datum: 
> Rubrika: ekonomija
> Naslov: u dve reči
> Članak:


Beograd - Nacionalna služba zapošljavanja juče je u sklopu pratećeg programa na 
4. Sajmu preduzetništva Biznis baza prezentovala delokrug i mogućnosti mreže 
svojih poslovnih centara u Srbiji i dodelila zahvalnice poslodavcima. 
- Koristeći iskustva drugih zemalja u tranziciji i po ugledu na evropska 
rešenja, Nacionalna služba za zapošljavanje je od 2002. godine započela razvoj 
mreže poslovnih centara. Prvi je osnovan u Užicu i do sada ih je stavljeno u 
funkciju ukupno 17. U planu je da u najskorije vreme, najverovatnije početkom 
naredne godine, započne sa radom još tri centra - u Subotici, Zrenjaninu i 
Zaječaru. Evropska povelja i Nacionalna strategija zapošljavanja od 2005. do 
2010. godine prepoznale su preduzetništvo kao jedan od osnovnih vidova 
smanjenja nezaposlenosti. Stoga je osnovni cilj poslovnih centara preduzetničko 
i poslovno osposobljavanje posredstvom savetodavno - informativne i edukativne 
aktivnosti - navela je Ljubica Maja Đorđević, načelnik Odelenja za podsticanje 
i razvoj preduzetništva NSZ.