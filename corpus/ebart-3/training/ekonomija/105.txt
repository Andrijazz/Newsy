> Izvor: ebart
> Datum: 
> Rubrika: ekonomija
> Naslov: Radnici JP "Površinski kopovi Kostolac" najavili obustavu rada
> Članak:

Radnici JP "Površinski kopovi Kostolac" najavili obustavu rada

Kostolac - Radnici delova Javnog preduzeća "Površinski kopovi Kostolac" 
započeće generalni štrajk 29. jula u 14 časova ispred zgrade direkcije 
kostolačkog ugljenog basena. Ovu odluku je doneo je štrajkački odbor jer 
zahtevi radnika nisu ispunjeni.
 Ljubiša Lazić, član štrajkačkog odbora je podsetio da je ova odluka usledila 
nakon otkazivanja sastanka između predstavnika štrajkača i rukovodstva 
"Površinskih kopova Kostolac", koji je bio zakazan za prekjuče. Lazić je dodao 
da i dalje nije ostaven kontakt sa rukovodstvom Elektroprivrede Srbije, niti sa 
predstavnicima Ministarstva rudarstva i energetike. Članovi štrajkačkog odbora 
su na konferenciji za novinare optužili Dragoljuba Lakovića direktora 
"Površinskih kopova" za obmanu, jer je dan ranije najavio da će im organizovati 
te razgovore.
Radnici zahtevaju da se zaustavi proces restrukturiranja do potpisivanja 
pojedinačnog kolektivnog ugovora, da se izradi nova sistematizacija radnih 
mesta i izjednače plate u svim delovima EPS. Oni takođe traže da ugalj, kao 
energent dobije mesto u novom Zakonu o energetici, a od Vlade Srbije i 
rukovodstva EPS traže da smene direktore "Kopova Kostolac" i Termoelektrana 
Dragoljuba Lakovića i Bojana Živanovića.
Miroslav Ivković, zamenik direktora "Kopova" i Vukoje Bulatović, tehnilčki 
direktor su na konferenciji za novinare naglasili da je Srbija potpisnik 
Solunskog sporazuma po kome bi električna energija uskoro trebalo da se nađe na 
slobodnom tržištu. On je naglasio da je u Trgovinskom sudu registrovano pet 
novih preduzeća sa 1.086 radnika, iz izdvojenih celina "Kopova" i 
"Termoelektrana", te da u naredne četiri godine neće ni jedan radnik ostati bez 
posla. On je podsetio da je za restrukturiranje u Kostolcu izdvojeno oko 8,5 
miliona evra.
S druge strane Novica Antić, predsednik Sindikata PK "Kostolac" tvrdi da ova 
sindikalna organizacija ne podržava štrajk.
 - Već duže vreme deo sindikalnih organizacija uslužnih delatnosti JP PK 
"Kostolac" protestuje zbog početka procesa reorganizacije EPS. To je njihovo 
pravo, međutim, pošto u javnosti istupaju u ime Sindikata PK "Kostolac" i 
zakazuju štrajkove, radi objektivnog informisanja javnosti ističem da Sindikat 
PK "Kostolac" nije doneo nikakvu odluku o štrajku - kaže za Danas Novica Antić, 
predsednik Sindikata PK "Kostolac". 
Prema njegovim rečima sindikat kome je na čelu, a koji broji 3.862 člana, neće 
snositi odgovornost za posledice najavljenog štrajka "neformalnog sindikalnog 
tela". On dodaje da Sindikat PK "Kostolac" sledi politiku Sindikata radnika EPS 
i izvršavaće odluke donete na Glavnom odboru.
Antić objašnjava da protestuju sindikalne organizacije "Prim", dela direkcije 
JP PK i dela pomoćne mehanizacije, ukupno oko 820 članova sindikata.
- Sva dalja saopštenja u ime Sindikata JP PK "Kostolac" od strane takozvanog 
"sindikalnog tela" nećemo prihvatati i distanciramo se od njih. Osuđujemo 
politički marketing i zloupotrebu radnika od strane nekih političkih stranaka 
pred nastupajuće lokalne izbore - istakao je Antić.