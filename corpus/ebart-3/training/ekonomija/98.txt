> Izvor: ebart
> Datum: 
> Rubrika: ekonomija
> Naslov: Kompanija Mobtel optužila srpskog ministra finansija 
> Članak:

Kompanija Mobtel optužila srpskog ministra finansija 

Beograd - Kompanija Mobtel optužila je ministra finansija Mlađana Dinkića da 
pokušava da prekraja vlasničke odnose u toj kompaniji, uoči ročista pred 
Međunarodnim arbitražnim sudom.
Reagujući na izveštaj Komisije za ispitivanje poslovanja Mobtela, čije su 
delove preneli pojedini mediji, kompanija u saopštenju ocenjuje da Dinkić tim 
izveštajem želi da preduhitri odluku arbitražanog suda, koji jedini može biti 
nadležan u sporovima oko vlasništva u Mobtelu. Dinkić je krajem prošle nedelje 
najavio da će se izveštaj te komisije ove nedelje naći pred Vladom Srbije.
Pojedini mediji su za vikend preneli deo izveštaja, u kojem se navodi da 
preduzeće BK Trejd nema većinski udeo u vlasništvu Mobtela, da sistem Braća 
Karić - BK Trejd nije uplatio osnivački ulog, i da ne postoji kao pravno lice, 
jer nigde nije registrovan.
Na veb-sajtu Mobtela, međutim, piše da je osnivač i većinski vlasnik kompanije 
BK trejd, član korporacije BK grup, koji poseduje 51 odsto akcija, dok 
manjinski deo od 49 odsto kontroliše Javno preduzeće PTT Srbija.
Mobtel je zatražio od Vlade Srbije da kompaniji obezbedi normalan rad, uz 
konstataciju da je ministar Dinkić ponovo ignorisao odluku Trgovinskog suda 
kojom je naložena debloklada računa Mobtela.
Po nalogu Poreske uprave Srbije svi računi Mobtela blokirani su 10. juna zbog 
prinudne naplate poreza na ekstraprofit Astra banke u iznosu od 2,6 milijardi 
dinara.
Mobtel u saopštenju optužuje Mlađana Dinkića da namerava da uništi tu kompaniju 
da bi se, kako se navodi, stvorili uslovi za relizaciju plana studije o 
nužnosti uvođenja trećeg operatera mobilne telefonije koju je navodno izradio 
Institut G17. Iz Mobtela, takođe, podsećaju da je ovo evropska firma, koja već 
10 godina pruža vrhunsku uslugu mobilne telefonije i koja uživa poverenje naših 
građana, kao i stranih investitora, o čemu, kako se navodi, svedoči činjenica 
da je Erikson pre samo par dana odobrio Mobtelu kredit za nabavku 
najsavremenije opreme u iznosu od 115 miliona evra. Beta