> Izvor: ebart
> Datum: 
> Rubrika: ekonomija
> Naslov: Mlađan Dinkić za "Blic nedelje" o   budžetu, prodaji banaka i isplati duga 
> Članak:

Mlađan Dinkić za "Blic nedelje" o   budžetu, prodaji banaka i isplati duga 
penzionerima

Proces izmirivanja duga prema penzionerima počeće 1. januara 2005. godine i 
trajaće sledeće tri godine

Penzioneri mogu da očekuju od 1. januara 2005. godinu ubrzanu isplatu penzija, 
kako bi za tri godine počeli da primaju penzije mesec za mesec.
- Vlada je pre dve nedelje donela odluku da se izmiri dug prema penzionerima. 
Taj proces izmirivanja duga prema njima počeće 1. januara 2005. godine, kada će 
početi ubrzanija isplata penzija i trajaće sledeće tri godine. To znači da ćemo 
za tri godine doći u situaciju da se u tekućem mesecu isplaćuje penzija za 
tekući mesec - kaže u razgovoru za "Blic nedelje" ministar finansija Mlađan 
Dinkić.
Budžet ima sasvim dovoljan priliv sredstava za sva planirana davanja i 
budžetske krize neće biti. Neće, međutim, biti ni mogućnosti za neka povećanja 
primanja budžetskim korisnicima - kaže Dinkić.
- Neće biti nikakve budžetske krize. Jednostavno, budžetski deficit je i 
planiran da ove godine bude znatno niži od prošlogodišnjeg. Prošle godine je 
iznosio četiri odsto bruto društvenog proizvoda, a ove godine će biti oko 2,5 
odsto. Samim tim, rashodi moraju da se smanje. Problem koji je budžet imao u 
prvih šest meseci jeste to što su izostali prihodi od privatizacije, ali će 
biti veći prihodi od poreza. U međuvremenu, desila se smena na čelu Agencije za 
privatizaciju i očekujemo da će se taj proces u narednom periodu da se pokrene, 
tako da možemo do kraja godine računati i na neke privatizacione prihode. Ali, 
ako oni ne dođu, ništa se neće dogoditi, jer smo i inače rashode u drugoj 
polovini godine dizajnirali računajući na veoma pesimističku procenu drugih 
izvora prihoda, osim poreskih - kaže ministar Dinkić.
Glavni prihodi u budžet doći će od poreskih obveznika, zaduživanjem na domaćem 
tržištu kapitala i od privatizacije banaka u kojima država ima većinski ili 
manjinski udeo u kapitalu.
- Prva u Srbiji biće privatizovana "Jubanka". Nju želi da kupi čak osam veoma 
prestižnih banaka iz Evrope i regiona. Taj proces će se završiti do kraja 
godine. Ne znam kolika će biti cena koju će tržište ponuditi, a samim tim i 
koliki će biti prihod u budžet. U svakom slučaju, mi ćemo ovako smanjenu javnu 
potrošnju finansirati nezavisno od toga da li imamo prihode od privatizacije 
ili ne. Ali, bez obzira na to da li ima prihoda od privatizacije ili ne, 
postoji potreba za redukcijom javnih prihoda, jer je inflacija u prvih šest 
meseci bila viša nego što smo planirali. Ona je veća  jednim delom zbog naftnog 
šoka koji je zadesio celi svet, a drugim delom zbog proboja na sektoru plata. 
Nema prostora da ove godine bude osetnijeg povećanja plata i penzija preko ovih 
8,5 odsto. Zato smo odlučili da striktnom ograničnimo rast plata u javnom 
sektoru na 8,5 odsto za celu godinu kako bi se oborila inflacija - kaže Dinkić.
- Penzioneri će imati redovna primanja i za njih, kao i za sve budžetske 
korisnike, sredstva su obezbeđena. Nema jedino sredstava za povećanje, ali ono 
što je planirano, sve će biti izvršeno i za to će biti sredstava - poručuje 
ministar Dinkić.