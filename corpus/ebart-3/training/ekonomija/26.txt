> Izvor: ebart
> Datum: 
> Rubrika: ekonomija
> Naslov: DANAS SE PODIŽE GLAVNI DEO PORUŠENOG MOSTA U OSTRUŽNICI
> Članak:

DANAS SE PODIŽE GLAVNI DEO PORUŠENOG MOSTA U OSTRUŽNICI

Pomoću čeličnih žica i hidrauličnih presa biće izvađen deo konstrukcije iz 
Save. Most će biti popravljen ove godine. Vrednost radova 475 miliona dinara

BEOGRAD - Glavni deo mosta u Ostružnici, težine 600 tona koji je porušen u NATO 
bombardovanju, biće danas podignut iz Save pomoću čeličnih žica, koje će biti 
hidrauličnim presama izvlačene. Taj deo biće postavljen na šipove, odnosno 
grede koje nose konstrukciju. Najpre će se odneti ono što je neupotrebljivo na 
raciklažu, a sledi i popravka dela konstrukcije koja nije uništena. Kako se 
planira, ukupno će na mostu biti zamenjeno oko 1.000 do 1.100 tona čelične 
konstrukcije.
Tačno, u milimetar precizno, NATO projektili pogodili su i u Savu oborili 
glavni deo čelične konstrukcije mosta u Ostružnici, koji je tih dana trebalo da 
bude pušten u saobraćaj. Za obnovu mosta obezbeđen je novac i posao je poveren 
"Mostogradnji" i "Ratku Mitroviću". Obnova mosta koštaće oko 475 miliona dinara.
Ostružnički most deo je obilaznice oko Beograda (Dobanovci - Bubanj potok). 
Noseći stubovi, koji nisu stradali u bombardovanju (više od 40 stubova) rađeni 
su za pun profil autoputa, ali je izgrađena samo polovina, širine 14,30 metara 
- dve kolovozne i zaustavna traka, kao i pešačka staza. Ukupna dužina čelično 
betonskog mosta je 1.790 metara. Glavna konstrukcija dužine 587,90 metara 
(preko reke) je čelična,  a na obalama betonska. Obezbeđena je visina plovnog 
puta od 9,5 metara. Na porušenom delu mosta obnoviće se dilatacione spojnice, 
ležišta mosta koja su propala usled padanja konstrukcije, zatim hidroizolacija, 
asfalt... Kada bude završen most će izgledati isto kao pre bombardovanja.
- Dok specijalizovane ekipe nisu utvrdile da u koritu reke nema neeksplodiranih 
projektila nismo krenuli sa radovima - kaže Dragan Glišović, savetnik direktora 
Republičke direkcije za puteve. - Ispitan je i deo oko porušenog železničkog 
mosta u Ostružnici. Kada delovi konstrukcije budu podignuti ispitaće se i taj 
deo Save.
Koliko je obilaznica potrebna Beogradu najbolje govori podatak da "Gazelom" 
dnevno prođe više od 120.000 vozila. Obilaznica bi preuzela oko 90 odsto 
tranzitnog saobraćaja čime se smanjuje buka i zagađenost, ali i povećava 
bezbednost na "brzoj gradskoj saobraćajnici" koja bi bila rasterećena.
Obilaznica je podeljena u dve deonice. Prva je Batajnica - Dobanovci u dužini 
od 9,7 kilometara i predstavlja vezu novosadskog i autoputa hrvatska granica - 
Beograd. Druga deonica Dobanovci - Bubanj potok (Dobanovci - Surčin - 
Ostružnica - Orlovača - Beli potok - Bubanj potok) u dužini od 37,3 kilometra 
veza je "zagrebačkog" i "niškog" autoputa. Ta deonica je podeljena u šest 
sektora i prva tri bi, dužine 16,8 kilometara, uključujući i most u Ostružnici, 
trebalo da budu osposobljeni za saobraćaj do kraja godine. Na preostala tri 
sektora od Ostružnice do Bubanj potoka biće izgrađena četiri tunela i jedan od 
njih - "Lipik" se gradi. Kako kaže Glišović, za celu obilaznicu će se raditi 
studija izvodljivosti, jer se za finansiranje radova očekuju strani krediti.