> Izvor: ebart
> Datum: 
> Rubrika: ekonomija
> Naslov: NAJLUKSUZNIJI TURISTIČKI ARANŽMANI ZA ZIMU I IDUĆE LETO IMAJU ODLIČNU PROĐU
> Članak:

NAJLUKSUZNIJI TURISTIČKI ARANŽMANI ZA ZIMU I IDUĆE LETO IMAJU ODLIČNU PROĐU

U turističkim agencijama tvrde da novopečeni srpski biznismeni retko odlaze na 
egzotične ture, dosadno im je tamo jer ih niko ne prepoznaje, pa hrle u Crnu 
Goru i na Kopaonik. Glavni putnici u daleke destinacije su građani koji imaju 
strane penzije, izdaju stanove ili štede namenski

BEOGRAD - Da najskuplja roba uvek prva nađe kupca, potvrdila je i prodaja 
najskupljih novogodišnjih aranžmana za koje se već traži mesto više.
Nova godina u Meksiku za 1.560 evra, u Sidneju za 3.690 ili, tokom natraženije, 
"Velike južnoameričke ture" za 3.190 evra, gde ide 50 putnika. Grupe za ova 
odredišta su već formirane, a za one koji žele da u novembru vide Papua Novu 
Gvineju već je kasno, jer je ovaj aranžman od 4.390 evra rasprodat. Za ovakvo 
putovanje treba izdvojiti 16 prosečnih avgustovskih plata. O ovakvim 
destinacijama, rezervisanim izgleda za imućne, prosečni građani mogu samo da 
maštaju.
- Naprotiv, novopečeni bogataši nisu navikli na edukativne ture koje su 
prilično naporne, pa na ova putovanja idu ljudi koji cele godine štede, imaju 
inostrane penzije, ili izdaju stanove - kaže Slobodan Mićić iz "Kontikija". - 
Biznismeni vole Maldive, Sejšele i Mauricijus gde je samo kupanje i odmor.
Putnici na egzotičnim putovanjima retko kada su novi biznismeni. Većina ovih 
turista su stariji ljudi čija deca žive u inostranstvu, imaju ušteđevinu ili 
tokom čitave godine prikupljaju novac za egzotično odredište. Većina ne samo 
što ne puši i nema sličnih troškova, već i ne voze kola, pa sebi mogu da 
priušte nesvakidašnju avanturu. Novi biznismeni retko idu na egzotična 
putovanja gde ih neko prepoznaje. Radije se odlučju za Crnu Goru, leti, i zimi 
za Kopaonik, samo da budu viđeni.
Kada bi se neko od žitelja sa juga Srbije odlučio na neku od ovih avantura 
morao bi dve godine da izdvaja celu platu, ili da tri godine izdaje stan. 
Obični građani čekaju novogodišnje aranžmane za Evropu ili Mediteran, a mnogi 
će se, kao i letos, odlučiti za kredit.
- Na interkontinentalna putovanja za Novu godinu ne idu oni koji podižu kredit, 
jer se ovakva putovanja plaćaju u kešu - kaže Jasmina Končar iz "Džolija". - 
Svetski putnici su starija populacija koja tokom godine sakuplja novac ili 
ukoliko su mlađi, to su novi bogataši.
Iskustvo i protekla sezona pokazali su da se za lepezu kredita za putovanja 
odlučuju najčešće porodice koje uplaćuju "paket aranžmane" za masovna putovanja 
po Mediteranu. Ostali ili čekaju "specijalne ponude", ili uplaćuju "last minit" 
aranžmane.