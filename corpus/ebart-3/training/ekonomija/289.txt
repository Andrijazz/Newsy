> Izvor: ebart
> Datum: 
> Rubrika: ekonomija
> Naslov: BEOGRAD - Unija radnika i akcionara iz Zrenjanina saopštila je juče da je tokom 
> Članak:

BEOGRAD - Unija radnika i akcionara iz Zrenjanina saopštila je juče da je tokom 
proteklog vikenda, preko četrdeset svetskih intelektualaca i udruženja 
potpisalo apel da se zaštiti "Jugoremedija". Apel je poslat trgovinskim 
sudovima u Zrenjaninu i Beogradu, Ministarstvu privrede, Agenciji za 
privatizaciju, Komisiji za hartije od vrednosti, Centralnom registru hartija od 
vrednosti i Agenciji za privredne registre. Među potpisnicima su čuveni 
lingvista Noam Čomski, bivši predsednik Svetskog društva sociologa Imanuel 
Volerstin, spisateljica Naomi Klajn, kanadski filmski reditelj Avi Luis, 
urugvajski književnik Eduardo Galeano, profesori Hauard Zin, Lesli Vud, Dejvid 
Grejber sa Jejla, Bob Stoun, Marina Sitrin, Majkl Švorc i Andrej Grubačić, 
Sebastijan Kobarubias i Maribel Kasas, Žan-Pol Prevoz, američko Nacionalno 
udruženje pravnika, Industrijski radnici sveta, Studentski pokret protiv dečjeg 
rada u zemljama trećeg sveta i drugi. Poznati svetski intelektualci su se kod 
srpskih vlasti založili za donošenje privremene mere, radi zaštite 
"Jugoremedije" i njenih radnika, do okončanja sudskih sporova, podsećajući na 
ranije malverzacije vlasnika Jovice Stefanovića.
Potpisivanje apela je pokrenuto prošle nedelje, nakon što je Trgovinski sud u 
Zrenjaninu poništio dokapitalizaciju i vratio Stefanovićev udeo u 
"Jugoremediji" na manjinskih 42 odsto.