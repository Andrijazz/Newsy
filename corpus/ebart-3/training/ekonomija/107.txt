> Izvor: ebart
> Datum: 
> Rubrika: ekonomija
> Naslov: VOJVOĐANSKA BANKA ODREĐENA DA ISPLATI ZAJAM ZA PRIVREDNI PREPOROD SRBIJE
> Članak:

VOJVOĐANSKA BANKA ODREĐENA DA ISPLATI ZAJAM ZA PRIVREDNI PREPOROD SRBIJE

Prva rata 530 evra, a do 2007. biće isplaćen ostatak

BEOGRAD - U konkurenciji više banaka izabrana je Vojvođanska banka AD za 
administratora isplate Zajma za privredni preporod Srbije. Pare iz republičkog 
budžeta su obezbeđene, u ukupnom iznosu 56 miliona evra.
Prema određenoj dinamici, pojedinačne isplate se kreću ovako: u 2004. godini po 
530 evra, zatim u 2005. - 1.060 evra, u 2006. po 5.000 evra, a u 2007. godini 
isplatiće se ostatak.
- Prva isplata počinje od 1. avgusta ove godine, a obveznice glase na evro - 
rekao je juče na konferenciji za štampu zamenik generalnog direktora banke 
Vlastimir Vuković. - Za našu banku ovo će biti još jedan novi proizvod u 
ponudi, i ona će biti prva finansijska institucija koja će na tržištu, pored 
obveznica stare devizne štednje, akcija i kratkoročnih hartija od vrednosti, 
raditi i sa obveznicama Zajma.
U septembru, inače, Vojvođanska banka ulazi sa više novina. Za penzionere je 
svakako najinteresantniji "paket" penzija plus koji podrazumeva - isplatu 
unapred. Uz to, penzionerima pripadaju i druge pogodnosti: kredit u vrednosti 
jedne penzije koji se otplaćuje šest meseci, dostava na kućnu adresu i 
otvaranje tekućeg računa.
- Ponudićemo od jeseni i kreditnu DINA - karticu sa odloženim plaćanjem, za 
kredite za kupovinu zimnice, ogreva, udžbenika i plaćanje školarine - ističe 
Vuković.