> Izvor: ebart
> Datum: 
> Rubrika: ekonomija
> Naslov: Novi vlasnik DIN-a i DIV-a biće poznat 4. avgusta
> Članak:

Novi vlasnik DIN-a i DIV-a biće poznat 4. avgusta

BEOGRAD -  Ko će biti novi vlasnik DIN-a, odnosno DIV-a, znaće se 4. avgusta 
kada će Tenderska komisija prezentovati rangirane ponude. Pitanje je i da li 
postoji minimalna cena ispod koje se neće ići, tim pre što niska cena uvek 
ostavlja mesta spekulacijama o korupciji. Mirko Cvetković, direktor Agencije za 
privatizaciju priznao je juče da zakonski gledajući postoji mogućnost  da i 
Duvanska fabrika iz Vranja bude prodata za samo tri evra, kao što je to 
učinjeno kod šećerana. Naime, za kupovinu DIV-a , ponudu je poslao samo BAT, 
kao što je u slučaju šećerana jedini ponuđač bio novosadski "MK komerc". 
- Tender za DIV se može poništiti iz dva razloga, kada je ponuđena cena niska, 
ili  u slučaju da se ponuda  BAT-a rangira kao najbolja i za DIN, rekao je 
Cvetković. On je činjenicu da su se na tenderu za prodaju DIN-a i DIV- a,  od 
potencijalnih šest stranih kompanija, u prvom slučaju javili samo Filip Moris, 
BAT i TDR, a za DIV samo Britiš Ameriken Tobako, prokomentarisao kao manje 
važnu od toga " koja će se cifra dobiti nakon otvaranja ponuda". 
Na brojna pitanja o optužbama firme Sent Majkl Enterprajz na račun Agencije za 
privatizaciju za tender za "Jelen Do" i BPI, Cvetković je odgovorio da je reč o 
očigledno neiskusnoj kompaniji  koja se ne snalazi u  proceduri. - Za "Jelen 
Do" je sa njima potpisan kupoprodajni ugovor, a posle su digli galamu iako nisu 
ispoštovali ono na šta su se obavezali. Kada je reč o BPI, od osam propisanih 
uslova, konzorcijum sa kojim su dali ponudu, nije zadovoljio pet , precizirao 
je on. Komentarišući tvrdnju da mnogi konzorcijumi koji daju ponude na tenderu 
nisu pravi strateški partneri, već zbrda- zdola sklopljeni dilovi iz računa, 
Cveković je priznao da bi članovi tih konzorcijuma  pojedinačno bili u startu 
eliminisani.