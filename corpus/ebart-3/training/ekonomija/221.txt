> Izvor: ebart
> Datum: 
> Rubrika: ekonomija
> Naslov: U PKS potpisan Sporazum o saradnji sa italijanskom regijom Pijemont
> Članak:

U PKS potpisan Sporazum o saradnji sa italijanskom regijom Pijemont

Beograd - Slobodan Milosavljević, predsednik Privredne komore Srbije i Đulijano 
Lengo, direktor Centra za internacionalizaciju trgovinskih komora iz 
italijanske regije Pijemont, potpisali su juče Sporazum o saradnji koji 
omogućava dalje jačanje trgovinskih i privrednih veza. Kako je naglasio Lengo, 
napravljen je institucionalni okvir za poslove koji su već sklopljeni, poput 
saradnje Fijata sa Zastavom i kooperantima, kao i one koji su u pripremi, poput 
projekata za razvoj agroturizma.
- Sporazum omogućava da političke i ekonomske veze između dve države spustimo 
na saradnju preduzeća i privrednika, da organizujemo susrete, seminare i 
omogućimo da se fondovi italijanske vlade angažuju na konkretnim poslovima u 
Srbiji - rekao je Slobodan Milosavljević.
Komentarišući za Danas jednocifrenu stopu inflacije projektovanu za narednu 
godinu, Milosavljević je rekao da se pojedinačnim kreditno monetarnim merama 
ili nekim drugim intervencijama u ekonomskoj politici, ne može zaustaviti 
inflacija, "pogotovu to ne mogu da učine ljudi koji su je prouzrokovali i koji 
su u borbu protiv inflacije uneli toliko toga ličnog, da više ne mogu da budu 
objektivni". 
- Srbiji treba celovit ekonomski program za suzbijanje inflacije, sprovođenje 
reformi i za završetak tranzicije - precizirao je Milosavljević. 