> Izvor: ebart
> Datum: 
> Rubrika: ekonomija
> Naslov: Božidar Đelić o naplati javnih prihoda
> Članak:

Božidar Đelić o naplati javnih prihoda

Poreznici će kontaktirati firme. Kontrola, koja se ranije obavljala u ZOP-u, 
nije ukinuta, biće pojačana

BEOGRAD- U prva tri dana funkcionisanja platnog prometa preko banaka pokazalo 
se da sam sistem između banaka i NBJ, uz manje probleme, dobro funkcioniše i da 
sa te strane nije ugrožena naplata javnih prihoda, kaže za "Glas" srpski 
ministar  finansija Božidar Đelić, konstatujući , uz uobičajenu opreznost, da 
je još rano za definitivne zaključke. Prvog dana, u ponedeljak, naplata javnih 
prihoda po svim osnovama bila je teška oko 600 miliona, a drugog, u sredu, 700 
miliona dinara, pri čemu na dušu države pada činjenica da je mogla ranije da 
dostavi neka dokumenta, recimo nove uplatne račune, kako bi sa njima mogli da 
se upoznaju i bankari i privrednici. 
Valja imati u vidu da je u januaru naplata javnih prihoda tradicionalno 
sporija, ali i pored toga država će ispuniti svoju odgovornost da na vreme 
isplati penzije i plate u javnim službama, za šta se upravo pravi vozni red i 
utvrđuju konkretni datumi, objašnjava Đelić. Međutim, pravi test, bolje rečeno 
kolektivni ispit zajedničke odgovornosti, biće kada preduzeća krenu u prvu 
isplatu zarada, mada su neke firme krajem decembra već isplatile deo januarskih 
plata. Uplata socijalnih doprinosa i poreza na zarade predstavlja srce javnih 
finansija i od nje zavise, recimo, plate u zdravstvu, finansiranje nabavke 
lekova, struje u bolnicama, redovnost penzija.., objašnjava Đelić. 
Po njegovim rečima, poreska uprava je dodelila svim firmama sa otvorenim 
računima u bankama poreske identifikacione brojeve, a već od ove nedelje njeni 
službenici će konkretno kontaktirati preduzeća da im, kao savetnici, pomognu da 
ispoštuju zakon u novim okolnostima. To će ujedno biti i jasan signal da 
prethodna kontrola koja se obavljala u ZOP-u nije ukinuta, štaviše da će 
kontrola biti pojačana, precizira Đelić.
Što se same procedure tiče, nema novina, odnosno ono što se ranije radilo u 
ZOP-u, sada se obavlja preko poslovnih banaka, a firme su dužne da  uz isplatu 
zarada istog dana uplate i poreze i doprinose na zarade u banci, a poreskoj 
upravi pošalju poresku prijavu o tome, za šta važe isti obrasci u čijem se 
zaglavlju upisuje poreski identifikacioni broj obveznika. Ove dažbine nisu 
uvećane, ali se moraju plaćati, da bismo sačuvali postignutu stabilnost javnih 
finansija, upozorava Đelić i "obećava" da pojačana kontrola neće biti tek 
periodična, već će poreska uprava ulaziti u detalje i u verodostojnost i 
realnost podataka.