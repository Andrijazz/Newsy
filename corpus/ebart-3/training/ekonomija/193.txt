> Izvor: ebart
> Datum: 
> Rubrika: ekonomija
> Naslov: Akcionari "Putnika" najavili podnošenje tužbe protiv bivšeg vlasnika
> Članak:

Akcionari "Putnika" najavili podnošenje tužbe protiv bivšeg vlasnika

Srba Ilić prodao je više imovine od dozvoljenih pet odsto i nije ispunio 
investicione obaveze, tvrdi predsednik Skupštine akcionara Darko Šuković

BEOGRAD - Akcionari "Putnika" najavili su da će podneti tužbu protiv 
dosadašnjeg vlasnika ovog najstarijeg turističkog preduzeća u Srbiji - 
američkog "Junivorlda".
- Ova firma, na čelu sa Srbom Ilićem, napravila je veliku materijalnu štetu 
koja je, prema prvim pokazateljima, samo prema manjinskim akcionarima, između 
četiri i šest miliona evra - tvrdi predsednik Skupštine malih akcionara 
"Putnik" Darko Šuković.
On kaže da je dolaskom Ilića potpuno uništen "Putnik", kao jedan od tri 
najpoznatija srpska brenda u svetu, jer nije ispunio uslove kupoprodajnog 
ugovora. 
- Iako se Ilić, po ugovoru, obavezao da poveća broj radnika, on je broj smanjio 
sa 882 na 451. Prodao je i više imovine od dozvoljenih pet odsto i nije ispunio 
investicione obaveze. "Junivorld" tužimo i zbog nerealne procene broda "Sirona" 
na 2,23 miliona evra, a zna se da je njegova vrednost na prelazu Mohač na 
Bezdanu u julu 2003. godine bila 635 hiljada evra i da je brod kod "Lojda" bio 
osiguran na 430 hiljada evra", tvrdi Šuković. On dodaje da tužiti "Junivorld" i 
zbog nekontrolisanog odlivanja novca iz "Putnika".
- I to, pre sveg, zbog avansnog plaćanja, bez faktura prema različitim firmama, 
od kojih su neke pod direktnom jurisdikcijom Srbe Ilića. To su "Global River 
Kruz" iz Bazela, zatim "Univerzal trevel sistem" iz Santa Monike, a posebno 
njegova firma "Junivorld Beograd", registrovana u Srbiji - kojoj "Putnik" 
svakog meseca za konsultantske sluge plaća po 10.400 evra, ali i "Termotehni", 
koja je izvodila radove na renoviranju nekih "Putnikovih" objekata - tvrdi 
predsednik Skupštine malih akcionara. Šuković još kaže da će se akcionari u 
svim odštetnim zahtevima, koji se poklapaju sa interesima države, pridružiti 
Agenciji za privatizaciju u tužbi protiv "Junivorld holdinga", koji je pre dve 
godine postao vlasnik 70 odsto "Putnika".