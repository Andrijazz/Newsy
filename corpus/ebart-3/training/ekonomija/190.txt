> Izvor: ebart
> Datum: 
> Rubrika: ekonomija
> Naslov: Zašto je Srbiji neophodan budžetski suficit 
> Članak:

Zašto je Srbiji neophodan budžetski suficit 

Srbija je do sada uvek imala deficit u budžetu i po tome ne predstavlja nikakav 
izuzetak u svetu. Pre dve godine taj manjak u kasi iznosio je 3,9 odsto BDP dok 
je lane, posle insistiranja MMF, on sveden na 1,4 odsto BDP, (čak čitav 
procenat niže nego što je bilo dogovoreno). U ovu godinu ušlo se sa planiranim 
deficitom od 20,5 milijardi dinara što je trebalo da znači da će deficit ostati 
na nivou od 1,4 odsto BDP, a za njegovo pokriće planirana su sredstva od 
privatizacije, krediti međunarodnih finansijskih institucija i domaćih banaka, 
kao i izdavanje državnih hartija od vrednosti.
Posle pregovora sa MMF o petoj reviziji trogodišnjeg aranžmana, početkom maja 
bilo je jasno da ovakvi planovi ne mogu opstati. Analizirajući aktuelnu 
ekonomsku situaciju u 2004. i na početku 2005. godine, MMF je ocenio da glavni 
uzrok svih naših nedaća ispoljenih kroz visok rast cena i spoljnotrgovinskog 
deficita leži u prevelikoj javnoj potrošnji. Dakle u nečemu što se u 
republičkoj kasi izražava kao njegova rashodna strana i odnosi se na preduzeća 
i ustanove iza kojih stoji država. Pažnja MMF bila je fokusirana na ono što su 
<neprimereni budžetski troškovi> - prevelika izdvajanja za plate zbog 
neadekvatnog broja zaposlenih u državnoj upravi i javnim preduzećima, 
subvencije koje idu privredi a koriste se za isplatu plata, dotacije fondovima 
penzionog osiguranja. Stručnjaci MMf upozoravaju, takođe, na opasnost da Srbija 
upadne u dužničku krizu, zato što u narednim godinama, kada počne otplata 
spoljnog duga u iznosu od jedne do dve  milijarde dolara godišnje, neće biti u 
stanju da dospele dugove plati. Nije zanemarena ni tekuća politika u kojoj 
očito nema dovoljno prostora za investiranje, a Srbija bez jednog snažnog 
investicionog zamaha nema nikakve šanse da u narednim godinama osigura održiv 
razvoj.
Nužan korak koji vodi ka ostvarenju sva tri cilja o kojima je razgovarano sa 
predstavnicima  MMF i o kojima će još biti reči, očito je smanjenje javne 
potrošnje. Postizanje tog cilja moguće je, o tome svedoči iskustvo država u 
tranziciji, samo ako se smanji administracija, razbije monopol javnih preduzeća 
ulaskom privatnog vlasništva bar u neke delove NIS, EPS, JAT, Telekoma, ubrza 
privatizacija firmi koje godinama posluju sa gubicima, kao i da se penzioni 
sistem postavi  na zdrave osnove postepenim uvođenjem sva tri stuba.
Za neke od tih poteza, kao što je, recimo sveobuhvatna promena penzionog 
sistema, potrebno je vreme. Za neke je to vreme odavna isteklo, a  danak koji 
se plaća zbog odlaganja reformi je narušavanje, teškom mukom, uspostavljene 
makroekonomske stabilnosti u zemlji . Da bi dalje urušavanje dinara, zbog rasta 
inflacije, bilo zaustavljeno a naši proizvodi bili konkurentniji na stranom 
tržištu, prvi korak koji se mora učiniti jeste obezbediti suficit u republičkoj 
kasi, smatraju kreatori ekonomske politike. Naravno, deo ekonomske javnosti će 
s pravom reći da je umesto što se hvale suficitom, Vlada Srbije  trebalo da 
razmišlja o  dodatnom rasterećenju privrede, kako bi ona krenula snažnije 
napred. Teoretski to je tačno, ali pitanje je da li bi dodatno smanjenje poreza 
uticalo na povećanje investicija ili bi, možda, plate zaposlenih porasle, što 
znači rast potrošnje. A ako bi se to dogodilo, šteta bi bila nenadoknadiva jer 
bi smanjeni budžetski prihodi doveli državu do toga da već naredne godine ne bi 
mogla da izmiri dospelu ratu spoljnog duga. Logičnim se stoga čini zahtev MMF 
da se sada već osigura bar deo sredstava za namirenje stranih potraživanja, a 
da se oštrim rezovima na strani budžetskih rashoda stvori prostor da u budžetu 
za narednu godinu mesto nađu samo najneophodniji i budžetu države primereni 
troškovi- podmirivanje državne uprave, socijalna zaštita i otplata javnog duga. 
Sve ostalo treba izmestiti tamo gde i pripada i rešavati onako kako se u svetu 
rešava. Cilj tranzicije zapravo i jeste to, ma koliko bolno bilo.