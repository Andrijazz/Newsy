> Izvor: matf
> Datum: 
> Rubrika: ekonomija
> Naslov: Održana Skupština akcionara Komercijalne banke 
> Članak:


Beograd - Komercijalna banka je u prethodna dva meseca ostvarila prihod od 430 
miliona dinara što je za 20 odsto više nego u istom periodu prošle godine. 
Banka planira da ove godine uveća svoj kapital i s tim u vezi dobijena je 
saglasnost od države za raspisivanje nove emisije akcija u iznosu od 25 miliona 
evra. Na taj način će putem dokapitalizacije osnivački kapital biti uvećan sa 
sadašnjih 95 miliona evra na 120 miliona evra, izjavio je na redovnoj godišnjoj 
Skupštini akcionara predsednik Komercijalne banke Ljubomir Mihajlović i pozvao 
akcionare da ukoliko žele da zadrže postojeći procenat učešća u kapitalu otkupe 
nove akcije, jer već sada vlada veliko interesovanje za kupovinu akcija na 
slobodnom tržištu. 
Sumirajući rezultate u prethodnoj godini Mihajlović je podsetio da je 
Komercijalna banka u 2003. godini ostvarila neto dobit od 124,7 miliona dinara 
što je tri puta više od dobiti ostvarene u prethodnoj godini. Takođe privredi i 
stanovništvu plasirano je više od 26,2 milijarde dinara, a obim prikupljene 
devizne štednje iznosi 305 miliona dolara. 
Kapital banke prema Mihajlovićevim rečima trenutno je 95 miliona evra, dok je 
bilansna suma dostigla cifru od milijardu evra.
- Politika banke u narednom periodu zasnivaće se na uvođenju provizija koje su 
primerene provizijama u Evropskim bankama. Takođe, kamatne stope će biti 
prilagođene novonastalim uslovima i na godišnjem nivou neće biti veće od 10 
odsto, rekao je Mihajlović i dodao da zbog izdvajanja neophodnih rezervi od dve 
mililjarde dinara banka nije bila u mogućnosti da u ovoj godini deo iz prihoda 
podeli akcionarima ali će se sledeće godine ukoliko se nastavi sa uspešnim 
poslovanjem iz ostvarene dobiti izdvajati za dividende akiconara.
Akcionari Banke prihvatili su izveštaj o izuzetno uspešnom poslovanju Banke i 
dali podršku predloženim razvojnim projektima i merama za unapređenje 
poslovanja. 
Podržan je i program širenja Banke u drugim zemljama regiona Jugoistočne Evrope 
i aktivnosti na dobijanju dozvole za obnavljanje poslovanja filijale u Prištini 
i otvaranje Predstavništva u Zagrebu, Albaniji i Bugarskoj.