> Izvor: matf
> Datum: 
> Rubrika: ekonomija
> Naslov: Od 4,1 milijarde evra donacija, koliko je pripalo Srbiji, u protekle tri godine 
> Članak:

potrošeno je oko 2,2 milijarde, a najviše je otišlo u srpski budžet

Ne odlazi svaki evro strane pomoći u nešto što se golim okom može videti. Tako 
je, na primer, Jugoslavija 2001. godine od EU dobila 200 miliona evra da bi 
regulisala svoj dug prema Evropskoj investicionoj banci

Obezbeđivanjem 1,1 milijarde dolara za 2004. godinu zaokružena je ukupna suma 
strane pomoći od 4,6 milijardi evra, utvrđena Programom ekonomskog oporavka i 
transformacije, koji je usvojen u Briselu juna 2001. godine. Ovo je formulacija 
koju je po okončanju prošlonedeljnog donatorskog skupa u Briselu upotrebila 
Svetska banka. Nema, dakle, ni govora o nekakvim novim milijardama koje je 
međunarodna zajednica naprasno odlučila da nam dodeli, a što je u pravi plan 
isticano u izjavama predstavnika republičke i federalne vlasti.
Naravno, ne treba ići ni u drugu krajnost i nipodaštavati, za naše prilike, 
ogromnu sumu novca kojom su međunarodni finansijski krugovi pozitivno 
vrednovali dosadašnji način korišćenja pomoći, ali i interes Zapada prema 
Srbiji i Crnoj Gori.
U SR Jugoslaviji je svojevremeno odlučeno da od tih 4,6 milijardi Srbiji 
pripadne 4,1 milijarda evra. Od te sume, u protekle tri godine potrošeno je oko 
2,2 milijarde, a najviše je otišlo u srpski budžet. Reč je o klasičnoj popuni 
budžeta, ali i podršci različitim sektorima, poput privatnog ili finansijskog. 
Zahvaljujući upravo sredstvima iz inostranstva, u Srbiji je započeto oko 900 
projekata u raznim oblastima. Najviše projekata rađeno je u sektoru energetike, 
transporta, saobraćajne infrastrukture i u socijalnom sektoru. Od 1,1 milijarde 
evra namenjene SCG u idućoj godini, Srbiji ide jedna milijarda.
Najnovija poruka donatora bi stoga mogla da se protumači na sledeći način: ako 
se ekonomske i političke reforme budu nastavile, Srbija će moći da koristi 
preostala obećana sredstva, bez obzira na to koja će vlada biti formirana. 
Neodustajanje od Briselskog plana iz 2001. izuzetno je pozitivan signal, tim 
pre što su u međuvremenu znatne količine međunarodne pomoći upućene u Irak, 
Avganistan i druga krizna žarišta u svetu. U zajedničkom saopštenju Svetske 
banke i Evropske unije, posle sastanka donatora u Briselu, stoji obaveza da će 
partneri SCG podržati dalje napore za podsticanje ekonomskog rasta i jačanje 
vladavine prava. Kao drugo značajno polje delovanja navedeno je unapređenje 
zdravstva, obrazovanja i socijalne zaštite.
Ako se imaju u vidu mnoge afere koje su, s razlogom ili bez razloga, pokrenute 
na srpskoj političkoj sceni u poslednje vreme, onda posebnu vrednost dobijaju 
ocene donatora da je razumno i namenski korišćena dosadašnja pomoć. Jedan od 
razloga je sigurno i to što sve vreme postoji striktna strana kontrola tokova 
sredstava iz donacija.
Razgovori sa Svetskom bankom, međutim, nisu završeni pre nedelju dana u 
Briselu, jer do polovine iduće godine banka tek treba da definiše šta bi bio 
njen srednjoročni plan za Srbiju i Crnu Goru. Naruku nam ide to što postoji 
suštinska saglasnost Brisela i Vašingtona o potrebi stabilizovanja regiona, pa 
su i Evropa i Amerika, u skladu sa svojim interesima, zainteresovane za 
ulaganja u određene sektore. U pitanju su saobraćajni koridori, naftovodi, 
gasovodi, elektrosistem i telekomunikacije.
U očekivanju obimnijih stranih direktnih investicija, zvaničnici Srbije retko 
kad propuste priliku da naglase kako ne žele da država živi od donacija i 
pomoći iz inostranstva. Međutim, sredstva obezbeđena upravo iz donacija 
praktično su omogućila preživljavanje mnogih sektora u protekle tri godine. 
Urgentna humanitarna pomoć znatno je umanjena, dok se povećava pomoć za razvoj. 
Umesto poklona, država sada računa na povoljne, "meke kredite". Od najavljenih 
440 miliona evra za 2000. godinu, ceo iznos ušao je u zemlju kao bespovratna 
pomoć. Skoro svih 565 miliona evra potrošenih 2001. godine takođe je bio 
poklon. Od prošle godine taj odnos se bitno menja - pokloni predstavljaju jedva 
polovinu ukupno najavljenih sredstava, a ove godine bespovratna sredstva čine 
manje od trećine sume koja će biti potrošena u Srbiji.
Najveći deo pomoći u 2002. godini iskorišćen je u oblasti infrastrukture: za 
različite rekonstrukcije na lokalnom nivou utrošeno je 55 odsto, za hitnu 
obnovu kapaciteta u saobraćaju i energetici 28 odsto, dok je na razvoj 
privatnog sektora otišlo 17 procenata tih sredstava.
Korišćenje donacija je bila jedna od tema tokom nedavne žustre poslaničke 
rasprave u Narodnoj skupštini o poverenju Vladi Srbije. Sumnje o malverzacijama 
opovrgao je ministar za ekonomske veze sa inostranstvom Goran Pitić. On je 
rekao da nijedna donacija kod nas nije zloupotrebljena, barem kada se radi o 
donatorstvima upućenim preko Vlade Srbije. Najveći deo, čak 80 odsto, 
iskorišćen je za prioritete. Tokom 2000. godine 59 dana nije bilo struje, a 
prošle godine nije bilo nijednog jedinog dana restrikcija, bez obzira na 
neuobičajeno dugu i hladnu zimu. Pitić je naveo da je u poljoprivredi 2001. 
godine od donacija obezbeđena trećina sredstava za dizel i đubrivo. Što se 
socijalnih davanja tiče, rešena su dugovanja za 400.000 dece, pomoć za 32.000 
porodica, isplate zaostalih i redovnih penzija, dodataka za tuđu negu i pomoć, 
kao i za samohrane majke.
Ipak, ne odlazi svaki evro strane pomoći u nešto što se golim okom može videti. 
Tako je, na primer, Jugoslavija 2001. godine od EU dobila 200 miliona evra da 
bi regilisala svoj dug prema Evropskoj investicionoj banci. U Bosni i 
Hercegovini, ekonomisti i novinari su svojevremeno izašli sa računicom da je 
blizu 70 odsto strane pomoći za obnovu i razvoj odlazilo na troškove darodavaca 
i rad predstavnika brojnih međunarodnih organizacija u toj državi. U Srbiji još 
niko to nije procenjivao, ali se nezvanično može čuti da nije baš zanemarljiv 
procenat sredstava koja donatori, zapravo, namenjuju sebi.