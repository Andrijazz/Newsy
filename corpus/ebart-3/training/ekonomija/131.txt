> Izvor: matf
> Datum: 
> Rubrika: ekonomija
> Naslov: UBRZANE PRIPREME ZA VELIKO SPREMANjE U PREKOBROJNOJ DRŽAVNOJ UPRAVI SVIH NIVOA 
> Članak:

U SRBIJI  (1)

Biće zaustavljena praksa da kod svake promene vlasti, novi 
šefovi dovode nove činovnike, a zadržavaju se i svi prethodni. Ubuduće, samo će 
se menjati ministri i zamenici, svi ostali 
radiće na nepolitičkim funkcijama - kaže ministar 
finansija Mlađan Dinkić. Uvode se stimulacije za prebačaje u radu

BEOGRAD - Posle pune četiri godine zaklinjanja u reforme, država je odlučila da 
reformiše i sebe samu. Usvojila je, tako, pre nekoliko dana i Zakon o državnoj 
upravi, a koji bi trebalo da bude tek početak u ozbiljnijem sređivanju stanja u 
institucijama vlasti, kako republičke tako i opštinske.
Prema tvrdnjama srpskog ministra finansija, Vlada Srbije će, do marta naredne 
godine doneti još tri ključna zakona iz ove oblasti.
- Ključni principi reforme državne uprave koja predstoji, je da se stane na 
kraj birokratiji koja je drastično povećana ne samo po opštinama, nego i u 
vladi - kaže ministar Mlađan Dinkić.
Ukupan fond plata za državnu upravu i javne službe koji je planiran za narednu 
godinu, iznosi preko 80 milijardi dinara, odnosno 16 odsto više nego u godini 
koja je na izmaku.
RASPON DO 1:8
- Politika plata će naredne godine biti, po prvi put, jedan od ključnih 
elemenata politike - tvrdi Dinkić. - Tako će se, ubuduće, poštovati princip po 
kome onaj ko više radi, ima i veću platu, kao i da onaj ko radi loše, ne sme da 
ima nikakvu sigurnost radnog mesta. Hoćemo da obezbedimo veću fleksibilnost za 
radnu snagu u državnoj upravi, ali tako da se za bolje rezultate rada daju i 
veći lični dohotci.
Ministar finansija kaže i da će se to obezbediti jednim potpuno novim sistemom 
određivanja visine plata. Taj sistem će u potpunosti razlikovati nivoe 
odgovornosti i složenosti posla, i faktički dovesti do širenja raspona 
koeficijenata između najprostijeg i najsloženijeg rada.
- Trenutno je taj raspon koeficijenata u državnoj upravi 1:4, a mi ćemo ga, već 
u prvom koraku, proširiti na 1:8 - objašnjava ministar finansija. - Pored toga, 
razvićemo sistem za ocenjivanje zaposlenih, tako da plata ne zavisi samo od 
radnog mesta, već i od konkretnih rezultata rada. Na osnovu ocenjivanja 
zaposlenih određivaće se poseban sistem stimulacije, koji do sada nikada nije 
ni postojao u državnoj upravi.
Vlada Srbije se odlučila i da započne depolitizaciju ljudi zaposlenih u 
državnoj upravi i javnom sektoru.
- Do sada je bio princip da, kako koja vlast dođe, dovede svoje ljude. Takođe, 
bila je prisutna praksa da je sa promenama Vlade dolazilo i do masovne promene 
činovnika - podseća Dinkić i najavljuje da će se reformom državne uprave tačo 
odrediti koja su radna mesta politička. - To su, pre svega, mesta ministara i 
zamenika, dok će svi ostali - pomoćnici, načelnici i drugi rukovodioci službi 
biti na nepolitičkim funkcijama. Uvešćemo, inače, još jednu političku funkciju, 
a to je funkcija državnog sekretara.
VIŠAK OD 25.000 LjUDI
Na drastičnije promene, državni činovnici i zaposleni u javnim preduzećima moći 
će da računaju sredinom naredne godine. Reforme će prvo obuhvatiti Vladu i 
Vojsku, u kojoj su oko 40 odsto zaposlenih civili. U isto vreme, započeće i 
ozbiljnije prestrukturiranje javnih preduzeća. Prve procene kažu da će, u tom 
procesu, bez posla ostati oko 25.000 ljudi, a da će oni koji ostaju, morati da 
se pomire sačinjenicom da žive u siromašnoj državi sa čije kase ne mogu da 
podignu više nego što naprave.
- Ako ne držimo pod kontrolom masu plata u javnom sektoru, ne možemo da 
zaustavimo inflaciju. Kretanje mase plata u javnim perduzećima ćemo u narednoj 
godini kontrolisati na daleko rigorozniji način nego ove - najavljje Dinkić.
Inače, prosečne plate u javnim preduzećima daleko prevazilaze proseke primanja 
zaposlenih u Srbiji. Rekorderi su svakako JAT i NIP "Službeni glasnik", gde je 
prosečno mesečno primanje radnika čak tri puta veće nego ono u privredi.