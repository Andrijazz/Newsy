> Izvor: matf
> Datum: 
> Rubrika: ekonomija
> Naslov: U svetu poznato novobeogradsko preduzeće Energoprojekt danas je premalo za 
> Članak:

svoju veliku zgradu u centru Novog Beograda, pa će sebi izgraditi manju, a 
postojeću prodati, recimo za robnu kuću. Postojeća zgrada građena je kad je 
Energoprojekt imao oko 6 000 zaposlenih. Danas ih je 3 233, a firma ima nameru 
da, uz bogate otpremnine, taj broj dalje smanji. Energoprojekt, čijim se 
akcijama (i holdinga i zavisnih preduzeća) već duže vreme uspešno, ali uz mnoga 
podozrenja, trguje na Beogradskoj berzi, odlučio se za neobičnu operaciju u 
cilju očuvanja firme, "sprečavanje njenog mogućeg rasparčavanja i prodaje 
zavisnih društava pod nepovoljnim uslovima". Energoprojekt holding izdaće novu 
emisiju akcija i ponuditi malim akcionarima, uključujući i nekoliko stranih 
investicionih fondova, i državi, da svoje akcije u zavisnim društvima zamene za 
akcije Holdinga. Tako će Holding, očekujući da zamena bude potpuna, biti 100 
odsto vlasnik svih zavisnih društava. Uporedo će teći i dokapitalizacija u 
cilju prikupljanja očekivanih 10 do 12 miliona evra kapitala, od čega će 
najveći deo biti upotrebljen za finansiranje otpremnina.