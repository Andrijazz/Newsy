> Izvor: ebart
> Datum: 
> Rubrika: ekonomija
> Naslov: Džek Barbanel, predsednik Investicionog fonda Salford 
> Članak:

Džek Barbanel, predsednik Investicionog fonda Salford 

Investicioni fond Salford ponovo je dospeo u žižu interesovanja javnosti po 
objavljivanju vesti da je na pragu potpisivanje ugovora o dokapitalizaciji 
Imleka, kojim bi Salford za oko 37 miliona dolara trebalo da postane vlasnik 44 
odsto akcija Imleka. Ugovor bi i formalno u ponedeljak trebalo da potvrdi 
Skupština akcionara. Povodom potpisivanja ugovora nedavno se oglasio član 
Predsedništva Socijaldemokratske partije Slobodan Lalović i ocenjujući da će 
najveći proizvođač mleka na Balkanu biti privatizovan "sumnjivom transakcijom" 
Prvi čovek londonskog investicionog fonda Salford Džek Barbanel u razgovoru za 
Danas kaže da je ugovor o dokapitalizaciji "sumnjivo dobar" i mogao bi da 
posluži kao model za slične ugovore u Srbiji.
Ovaj aranžman naišao je i na podršku  menadžmenta i sindikata, a  Salford bi u 
naredne tri godine u Imlek trebalo da investira oko 60 miliona evra. 
- Važno je naglasiti da ćemo investirati u razvoj preduzeća, od čega će država 
posredno imati koristi preko poreza koji će Imlek plaćati, pošto će se svakako 
provećati profitabilnost preduzeća. Jedan od ključnih zadataka biće da za 
kratko vreme od Imleka stvorimo visokoprofitabilnu kompaniju. Da je Vlada 
izabrala strategiju da proda Imlek, novac bi otišao u budžet, što bi za državu 
kratkoročno posmatrano bilo bolje rešenje, ali bi onda opet bilo potrebno 
ulagati u razvoj preduzeća - kaže Barbanel.
Uprkos stalnom "prizivanju" stranih investitora i naizgled postignutom 
društvenom konsenzusu oko neophodnosti dolaska velikih stranih ulagača, česta 
pojava je da, kada dođe do realizacije nekog ulaganja, u javnosti se pokrenu 
priče o štetnosti takvih ugovora. Kad je reč o Salfordu, još su sveža sećanja 
na  "gužvu" nastalu prilikom otkupa akcija Apatinske pivare. Barbanel kaže da 
se investicioni fond na čijem je čelu ne obazire previše na takve reakcije.
- Godinu dana smo pregovarali sa Imlekom kako bi obezbedili da sve strane budu 
zadovoljne postignutim dogovorom. Mislim da spekulacije koje se pojavljuju u 
javnosti nusu utemeljene na činjenicama i to mogu da potvrde svi radnici Imleka 
- kaže Barbanel. Međutim, Barbanel ne krije da je je u Srbiji očekivao manje 
ovakvih problema, imajući u vidu otvorenost Jugoslavije prema zapadnoj 
ekonomiji tokom ranijeg perioda.
Pre nešto manje od godinu dana prvi čovek Salforda rekao je da je namera 
Salforda da od četiri srpska proizvođača hrane i pića -  Knjaz Miloš, Apatinska 
pivara, Imlek i Soko Štark, napravi veoma efikasnu kompaniju, sa svojom 
porodicom artikala. Prema rečima našeg sagovornika, Salford i dalje ima 
strategiju da ulaže pre svega u srpsku industriju hrane i pića. Međutim, 
Barbanel kaže da se ovaj investicioni fond neće ograničiti samo na kompanije 
koje u Srbiji slove za najbolje.
- Naše namere nisu da kupimo najbolje kompanije, već da investiramo u Srbiju na 
duge staze. To znači da ćemo možda investirati i u kompanije koje nisu među 
najboljima, kojim nije dobro rukovođeno i koje imaju dosta problema. Takođe, 
imamo u vidu da dobro razvijen brend ne znači automatski i da se radi o 
visokoprofitabilnoj kompaniji. Postoji puno preduzeća koja su dobro poznata, 
ali nisu profitabilna, i potrebno je puno novca da bi počela da zarađuju - kaže 
Barbanel.
