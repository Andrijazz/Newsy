> Izvor: ebart
> Datum: 
> Rubrika: ekonomija
> Naslov: POSLE KONFERENCIJE MINISTARA ENERGETIKE
> Članak:

POSLE KONFERENCIJE MINISTARA ENERGETIKE

Energetska zajednica zemalja Jugoistočne Evrope, kao deo panevropskog tržišta 
struje i gasa, počeće da funkcioniše sredinom 2005.

BEOGRAD - Do početka  narednog leta Srbija i Crna gora i svih deset drugih 
zemalja Jugoistočne Evrope, uključujući i Tursku, potpisaće ugovor i ozvaničiti 
start Energetske zajednice ovog regiona. Delegacija Srbije, koju je proteklih 
dana u Atini, na sastanku ministara energetike EU i zemalja Balkanskog 
poluostrva predvodio ministar Radomir Naumov, učestvovala je u usaglašavanju 
osnovnih principa tog ugovora.
Prema rečima Naumova, ti principi praktično su identični onima na osnovu kojih 
funkcioniše tržište struje i gasa u EU. Naš region i na taj način ubrzo postaje 
deo panevropskog energetskog prostora, a Srbija, zbog kapaciteta, iskustva i 
proizvodne snage svojih elektrana predstavlja - lidera Jugoistočne Evrope.
Na skupu ministara u Atini predloženo je da se i naftni sektor uključi u 
Energetsku zajednicu.
U Atini je Beogradu prepuštena organizacija više važnih međunarodnih skupova 
energetičara u 2005. godini, kao što su sastanci Grupe za finansiranje gasne 
infrastrukture regiona (u februaru), četvorodnevna konferencija "Enerdži vik" 
(početkom septembra)...
Ministarski skup u Atini bio je prilika da srpski ministar energetike 
učesnicima iznese stav da UNMIK ne može da predstavlja (u pregovaračkom 
procesu) nikakvu "državu", jer je to samo jedna međunarodna organizacija. 
Pregovarački postupci oko energetike na Kosmetu moraju da teku isključivo u 
skladu sa međunarodnim pravom - saopštio je ministar Naumov stav Srbije, posle 
brojnih pokušaja UNMIK da uzurpira takvo pravo.