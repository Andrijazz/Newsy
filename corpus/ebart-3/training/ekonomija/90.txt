> Izvor: ebart
> Datum: 
> Rubrika: ekonomija
> Naslov: Štrajk upozorenja u "NIS-Naftagasu"
> Članak:

Štrajk upozorenja u "NIS-Naftagasu"

BEOGRAD (Beta) - Radnici "NIS-Naftagasa" održali su juče jednočasovni štrajk 
upozorenja, zahtevajući povećanje plata od 22,46 odsto, saopštila je 
Jedinstvena sindikalna organizacija tog javnog preduzeće. Kako je na 
konferenciji za novinare rekao predsednik tog sindikata Dušan Uzelac, pored 
povećanja plate, sindikalci zahtevaju i smenu direktora te kompanije Radovana 
Bajića.
Uzelac je rekao da su predstavnici Jedinstvene sindikalne organizacije 
razgovarali sa predstavnicima Vlade Srbije i da je postignut dogovor o promeni 
kolektivnog ugovora, ali da nisu mogli da prihvate ponuđeno povećanje zarada od 
11,5 odsto.
- Ne zalažemo se za linearno povećanje zarada svima u NIS-u, što je odobrilo 
Ministarstvo finansija, već tražimo da se plate uvećavaju delovima NIS-a na 
osnovu rezultata poslovanja - kazao je on.
Član Pregovaračkog odbora JSO Željko Kirin rekao je da sindikat ne želi na čelu 
firme direktora koji, prema njegovim rečima, ne poštuje Kolektivni ugovor, ne 
priznaje najveću sindikalnu organizaciju u firmi i ne ulaže u proizvodnju, već 
u objekte koji donose gubitke.
Predstavnici tog sindikata su najavili da će radikalizovati štrajk ukoliko im 
se ne ispune zahtevi, ali nisu rekli koji rok daju vladi za njihovo ispunjenje.