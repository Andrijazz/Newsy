> Izvor: ebart
> Datum: 
> Rubrika: ekonomija
> Naslov: EVRO STIŽE U SLOVENIJU
> Članak:

EVRO STIŽE U SLOVENIJU

U 700.000 domaćinstava stigao i letak s opisom nove "domaće" valute

Od našeg stalnog dopisnika

LjUBLjANA, 27. novembra - Dokaz da su evru među novim državama članicama EU 
najviše naklonjeni građani Slovenije - stigao je danas u svako od 700.000 
slovenačkih domaćinstava. U providnoj plastičnoj foliji, uz letak sa detaljnim 
opisom nove domaće valute i slikom slovenačkog evro-metalnog novca, spakovan je 
i sivo-žuti digitron koji građanima treba da pomogne prilikom preračunavanja 
aktuelne domaće valute u evro, koji stupa "na snagu" kroz nešto više od mesec 
dana (1. 1. 2007).
Da bi se izbegla panika, naročito na dan D (u ponoć predstojeće nove godine), 
nadležne komore dogovorile su se sa centralnom bankom da trgovci i ugostitelji 
počnu da evro službeno obračunavaju od 4 sata ujutro, 1. januara. Zakon o 
uvođenju evra bi, pri tom, trebalo da smanji traume prilikom prelaska sa tolara 
na evre u javnoj upravi, pravosuđu, na tržištu finansija i u privredi. Ovaj 
zakon "puni" praznine koje nije predvidela ni pravna praksa EU, ali je usklađen 
sa Evropskom centralnom bankom, čime je pravno dorađen postupak uvođenja evra u 
Sloveniji "po načelu velikog praska".
Zakon inače određuje da evro od 2007. postaje zakonsko platno sredstvo u 
Sloveniji. Period paralelnog načina plaćanja (tolarskog i u evrima) trajaće od 
1. do 14. januara 2007. godine. Tada će biti moguće plaćanje u obe valute, s 
tim što se kusur vraća u evrima. Banke i pošte će do 1. marta 2007. besplatno 
konvertovati tolarsku u evro gotovinu, a uređeno je i automatsko pretvaranje 
stanja na računima u bankama - iz tolara u evre. 
Ovim Slovenija postaje prva država nekadašnje SFRJ koja će zvanično preuzeti 
novu evropsku valutu.