> Izvor: ebart
> Datum: 
> Rubrika: ekonomija
> Naslov: U PANČEVAČKOJ RAFINERIJI
> Članak:

U PANČEVAČKOJ RAFINERIJI

Štrajk u Rafineriji nafte "Pančevo" juče je okončan, tačnije rečeno zamrznut do 
1. juna. Odmah posle potpisivanja aneksa sporazuma između predstavnika 
sindikata RNP i v.d. generalnog direktora NIS-a Željka Popovića iz kruga 
rafinerije put benzinskih pumpi krenula je isporuka derivata te se 
stabilizacija tržišta očekuje veoma brzo.
Sporazum koji su juče potpisali predstavici sindika RNP i v.d. generalnog 
direktora NIS-a Željko Popović podrazumeva izmenu načina isplate zarada u NIS-u 
tokom ove godine, odnosno planirano povećanje zarada startuje već od ovog 
meseca a ne, kao što je bilo planirano, u trećem kvartalu. To znači da će se 
zarade svih zaposlenih u NIS-u povećati već u drugom kvartalu i to za pet 
odsto, a za isti procenat biće povećanja zarada i u trećem kvartalu. Pored 
ovoga, istakao je predsednik sindikata RNP Veljko Žunić, dogovoreno je i da se 
do 1. juna potpiše kolektivni ugovor, kojim će se rad zaposlenih u proizvodnji 
vrednovati na poseban način, uz mogućnost povećanja zarade po tom osnovu do 10 
odsto, kao i poštovanje svih dosada potpisanih sporazuma između 
reprezentativnih sindikata NIS-a i rukvodostva nacionalne naftne kompanije.
Zamrzavanjem štrajka u pančevačkoj rafineriji odlaže se i za sutra najavljeni 
štrajk u Rafineriji nafte "Novi Sad". Po rečima predsednika Sinidkata RNP 
Vladimira Ilića, novosadski rafinerci bili su spremni da se pridruže kolegama 
iz Pančeva i obavljali su poslednje pripreme za štrajk. Kao što je i ranije 
rečeno, ukazao je Ilić, u novosadskoj rafineriji prihvataju se uslovi 
postignutog dogovora i takođe zamrzava štrajk do 1. juna, a da li će se on i 
aktivirati znaće se krajem maja, pošto sve zavisi od poštovanja odredbi 
postignutog sporazuma.