> Izvor: ebart
> Datum: 
> Rubrika: ekonomija
> Naslov: Nemačka pomaže reforme u Srbiji
> Članak:

Nemačka pomaže reforme u Srbiji

Beograd - Goran Pitić, ministar za ekonomske veze sa inostranstvom u Vladi 
Srbije i Dominik Ciler, pomoćnik ministra za centralnu, istočnu i jugoistočnu 
Evropu u Vladi Savezne Republike Nemačke potpisali su juče u Vladi Srbije 
Sporazum o definisanju donatorske pomoći Nemačke Srbiji za 2003. godinu, vredan 
39,6 miliona evra, od čega će se 33 miliona evra usmeriti u projekte 
finansijske podrške, a 6,6 miliona evra u projekte tehničke pomoći. Tome treba 
dodati i kredit, sa povoljnom kamatnom stopom u visini od 13 miliona evra, kao 
i reprogramiranje spoljnog duga Srbije od 25 miliona evra prema Nemačkoj, uz 
uslov da se ovaj iznos investira u projekte za borbu protiv siromaštva u Srbiji.
Prema rečima ministra Pitića deo sredstava iskoristiće se za nastavak 
rehabilitacije sistema daljinskog grejanja,  kao i rešavanje problema 
snabdevanja vodom i strujom. Drugi segment će obuhvatiti podršku privatnom 
sektoru, odnosno razvoju malih i srednjih preduzeća, dok se treći segment 
pomoći odnosi na  reforme ekonomskog zakonodavstva, katastra kao i reformu 
finansijskog sistema.
Dominik Ciler je naglasio da je Savezna Republika Nemačka snažno podržala 
reforme tržišta i zakonodavstva u Srbiji i izrazio uverenje da će Srbija za 
samo nekoliko godina završiti svoju trasformaciju, pretvarajući se u jaku 
tržišnu ekonomiju. On je takođe potvrdio odlučnost nemačke vlade da i ubuduće 
intenzivno podržava Vladu Republike Srbije. 