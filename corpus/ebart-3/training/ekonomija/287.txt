> Izvor: matf
> Datum: 
> Rubrika: ekonomija
> Naslov: BOJAN DIMITRIJEVIĆ SUMNjA DA JE ILEGALAN "SLATKI IZVOZ" KRIV ZA NESTAŠICU
> Članak:


Jučerašnja izjava republičkog ministar trgovine Bojana Dimitrijevića da se opet 
verovatno desio neki nelegalni izvoz šećera i da je to razlog što ga u 
prodavnicama nema neminovno je sve podsetio na čuveno "prepakivanje", odnosno 
na nikad u potpunosti rasvetljenu, ali na jedvite jade ipak okončanu "šećernu 
aferu" i spor s Evropskom unijom.  Po evidenciji Poljoprivredne inspekcije, u 
Srbiji zvanično nema nestašice šećera i u tom smislu ne bi trebalo da tržištu 
preti neka opasnost - izjavio je Dimitrijević.  Budući, međutim, da šećera u 
prodavnicama ipak nema, on je izrazio sumnju da se opet desio neki ilegalni 
izvoz, koji niko nije uspeo da registruje. - Pratićemo razvoj događaja, ali tu 
je pre svega važna uloga Ministarstva poljoprivrede koje je prošle sedmice 
održalo sastanak sa proizvođačima šećera. U svakom slučaju, ako se situacija 
bude i dalje komplikovala, Vlada će sigurno odgovarajuće intervenisati - 
najavio je Dimitrijević.
U Ministarstvu poljoprivrede, pak, tvrde da nikakve šećerne afere sada nema, 
jer niti ima razloga za "slatki šverc", niti se takav posao bilo kome isplati. 
- Šanse da je neko ilegalno izvozio šećer iz Srbije veoma su male, a apsolutno 
je sigurno da se domaće šećerane tako nelegalnim poslom nisu bavile - izjavila 
je za "Dnevnik" načelnik odeljenja za analitiku Ministarstva poljoprivrede Boba 
Banović.
Ona je objasnila da je šećer proizveden u našoj zemlji na režimu slobodnog 
izvoza, tako da nema nikakvog razloga da ga neko na svetsko tržište ili bilo 
gde drugde ilegalno izvozi.
- Takođe je apsolutno sigurno i da ni jedan jedini kilogram šećera iz Srbije za 
Evropsku uniju nije otišao ilegalnim kanalima tvrdi Banovićeva.  Posle "šećerne 
afere" izvoz šećera u EU je praktično na režimu kvota i dozvola, i svaki 
proizvedeni i izvezeni kilogram se svakodnevno detaljno prati i proverava, tako 
da je apsolutno sigurno da ničeg sumnjivog tu nema, niti je moglo biti. Uz to 
treba znati i da su svetske cene šećera mnogo niže od onih kod nas, tako da je 
malo verovatno da bi neko iz inostranstva kupovao srpski šećer od sitnih 
trgovaca kada po znatno nižem cenama može da ga pazari na svetskim berzama.
Direktor senćanske šećerane Ljubiša Radenković kaže za "Dnevnik" da je 
nelegalni izvoz šećer nemoguć i neisplativ. "Ako je u pitanju EU, onda tako 
nešto praktično nije izvodivo, jer mi u šećeranama imamo tri kontrole, a ako 
bilo šta sumnjivo i prođe, sačekali bi nas kontrolori EU i tu bi bio kraj", 
kaže Radenković. "S druge strane, izvoz šećera na svetsko tržište nije 
zabranjen, pa ne može biti reči o bilo kakvom švercu. No, da stvar bude još 
jasnija, izvoz šećera iz Srbije na svetsku pijacu van EU se ni ne isplati, pa 
ni zbog toga nema smisla govoriti o nelegalnom izvozu. Naime, po 
preferencijalnom statusu, šećer se u EU izvozio po ceni od oko 540 evra po 
toni, dok se na svetskim pijacama kretao oko 400 dolara, što je cena značajno 
niža od one koja se dobijala na domaćem tržištu".