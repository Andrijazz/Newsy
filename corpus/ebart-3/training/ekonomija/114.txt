> Izvor: matf
> Datum: 
> Rubrika: ekonomija
> Naslov: MINISTAR VELIMIR ILIĆ O BORAVKU U ATINI
> Članak:


BEOGRAD - Republički ministar za kapitalne investicije Velimir Ilić izjavio je 
juče da je sa ministrom za ekonomske odnose sa inostranstvom Predragom Bubalom 
proteklih dana bio u Atini i razgovarao sa privrednicima iz mnogih velikih 
svetskih kompanija.
Ilić je na konferenciji za novinare Nove Srbije, čiji je predsednik, rekao da 
je dogovoreno finansijsko ulaganje od 100 miliona evra firme "Erikson" u 
mobilnu i fiksnu telefoniju u Srbiji.
On je predočio i da je jedna američka firma zainteresovana da uloži novac u 
nastavak izgradnje železničke stanice "Prokop" u Beogradu.
Ilić je istakao da su mu put i dvodnevni boravak u Atini platile tri inostrane 
firme. Njihove nazive nije rekao, a izrazio je žaljenje što zbog velikog broja 
sastanaka sa privrednicima i obaveza u Beogradu, nije uspeo da prisustvuje ni 
jednoj utakmici u kojoj su na Olimpijskim igrama u Atini igrali naši 
reprezentativci.