> Izvor: ebart
> Datum: 
> Rubrika: ekonomija
> Naslov: VLADA SRBIJE JUČE POVUKLA KLjUČNI POTEZ ZA RAZREŠAVANjE KRIZE U JAT-u
> Članak:

VLADA SRBIJE JUČE POVUKLA KLjUČNI POTEZ ZA RAZREŠAVANjE KRIZE U JAT-u

Osnovano posebno preduzeće "JAT Tehnika", u stoprocentnom vlasništvu države, u 
koje će preći svi radnici na održavanju aviona

BEOGRAD - Posebno preduzeće "JAT Tehnika" osnovano je juče odlukom Vlade 
Srbije. Prema rečima ministra finansija Mlađana Dinkića, "Tehnika" će biti 
odvojena u celosti, kako je i bilo utvrđeno ranijom odlukom Vlade. Time su se, 
praktično, stekli uslovi da avio-mehaničari prekinu štrajk.
- Ovo je početak izdvajanja sporednih delatnosti iz "Jat ervejza", a naredne 
nedelje su na redu hoteli "Slavija", apartmani na Kopaoniku i Služba za 
pripremu obroka - precizirao je Dinkić. - U predlogu Upravnog odbora ove 
kompanije, o kome smo glasali, ne navode se nikakvi detalji. Zavisno preduzeće 
"JAT Tehnika", u stoprocentnom vlasništvu države, biće registrovano kao društvo 
sa ograničenom odgovornošću i u njemu će biti sve celine koje su i do sada bile 
u toj službi "Jat ervejza".
Ministar za privredu i privatizaciju Predrag Bubalo naveo je da je postojao 
strah od posledica izdvajanja i kod rukovodstva i kod mehaničara.
- Saobraćajni deo JAT plašio se da će "Tehnika", ako bude odvojena u celini, 
moći da ih ucenjuje, a avio-mehaničari nisu želeli da u matičnom preduzeću 
ostane deo radnika koji će se baviti linijskim održavanjem, jer to smatraju 
rasparčavanjem - pojasnio je Bubalo. - Mi smo se opredelili za izdvajanje u 
celini, zato što je opravdanost takve "Tehnike" dokazana u studiji koju su za 
nas radili Amerikanci. Istovremeno, kako je to bio najbitniji zahtev mehanič
ara, sada mogu mirno da se vrate u hangare.