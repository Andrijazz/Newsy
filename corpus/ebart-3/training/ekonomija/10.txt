> Izvor: ebart
> Datum: 
> Rubrika: ekonomija
> Naslov: STRUČNJACI PODELJENI OKO PREDLOGA DA SE U OVOJ GODINI NA 15 ODSTO OGRANIČI RAST 
> Članak:

STRUČNJACI PODELJENI OKO PREDLOGA DA SE U OVOJ GODINI NA 15 ODSTO OGRANIČI RAST 
KREDITA

Svaki zaposleni u Srbiji je, u proseku, bio zadužen sa 6.000 dinara.
Gotovinski krediti spas za preživljavanje u situaciji kada su plate male

BEOGRAD - Na kredit posle više od decenije može da se kupi sve, od cipela do 
kuće, ali građani zbog male platežne sposobnosti najčešće se odlučuju za keš 
pozajmice, kako bi "sastavili kraj s krajem", odnosno preživeli. To potvrđuje 
podatak da je svaki zaposleni u proseku koristio kredit od 6.000 dinara.
Gotovo sve banke, pa čak i strane dozvoljavaju "minus" na tekućem računu u 
iznosu jedne plate, a neke daju i gotovinske kredite na dve godine. Velika je i 
potražnja za zajmovima za kupovinu televizora, bele tehnike, nameštaja i 
ostalih kućnih potrepština koja se nisu menjala više od deset godina.
Lane su banke građanima i privredi odobrile 42,3 milijarde dinara ili 700 
miliona evra kredita, što je više za 50 odsto u odnosu na 2001. godinu. Ova 
ekspanzija zajmova delimično je uticala na standard građana ali ne i na 
proizvodnju. Umesto da privreda uhvati zamajac i da naša roba krene u 
inostranstvo, dogodio se ogroman priliv proizvoda iz inostranstva od hrane, 
kućnih aparata do automobila. To je dovelo do ogromnog spoljnotrgovinskog 
deficita naše zemlje. Tako je iz inostranstva pristiglo 185.000 televizora, 
18.600 automobila, 71.000 klima uređaja...
Zbog toga je guverner NBS upozorio da ove godine krediti mogu da se povećaju za 
15 odsto i da će se obaviti detaljna kontrola banaka koje su odobravale 
zajmove. Ovo je u javnosti izazvalo velike polemike.
Boško Mijatović, direktor Centra za liberalno-demokratske studije, smatra da je 
privreda gladna kredita i da su sredstva koja su do sada plasirana, bilo iz 
inostranstva ili iz zemlje, kap u moru. Veroljub Dugalić, sekretar Udruženja 
banaka misli da je problem u visokim kamatama, a ne u obimu zajmova. Centralna 
banka je uvođenjem jedinstvene kamatne stope pokušala da ublaži situaciju, 
međutim, i dalje postoji veliki rizik za plasmane banaka. Dugalić je mišljenja 
da je problem struktura izvoza. U ovom momentu, kako ističe, sekretar Udruženja 
banaka možemo da izvezemo rano voće, pečurke, puževe, šumske plodove, nešto 
zdrave hrane i neobrađeno drvo.
Posle liberalizacije uvoza, u zemlju je ušla raznovrsna roba koja zadovoljava 
potrošačku tražnju, ali joj domaća privreda u sadašnjem stanju ne može 
odgovoriti, ni po strukturi, niti po kvalitetu. Banke i dalje forsiraju visoke 
kamate i kratkoročne zajmove. Građani su na štednju položili do sada oko 900 
miliona evra, a procena guvernera NBS je da će u martu dostići nivo od 
milijardu eura. Ipak, prema podacima, prošle godine je stanovništvo primilo 807 
milijardi, a potrošilo 500 milijardi dinara. Štednja raste, ali je oko 300 
miliona dinara u kućnim sefovima.
- Krediti su potrebni i privredi i građanima i ne treba ih administrativno 
ograničiti na rast od 15 odsto - smatra Boško Kostić, direktor Rajfajzen banke. 
Guverner je verovatno mislio na kvalitet odobrenih zajmova, a ne na njihov 
obim.