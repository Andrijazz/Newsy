> Izvor: ebart
> Datum: 
> Rubrika: ekonomija
> Naslov: PRODAJA TELEKOMA CRNE GORE
> Članak:

PRODAJA TELEKOMA CRNE GORE

Ponude dostavljaju mađarski "Matav", Slovenci, "Telekom Srbije", Austrijanci i 
Amerikanci

BEOGRAD - Tenderska komisija Saveta za privatizaciju Vlade Crne Gore objavila 
je da se za dalje učešće na tenderu za prodaju većinskog, državnog paketa od 51 
odsto akcija "Telekoma Crne Gore" kvalifikovalo pet kompanija.
Mađarskom "Matavu", "Telekomu Slovenije", "Telekomu Srbije" i "Mobilkomu 
Austrija" od juče se pridružila i američka "Vestern vojrles internešnel". Ove 
kompanije, kvalifikovane za otkup tenderske dokumentacije, od sada mogu u 
crnogorskom  "Telekomu" da analiziraju poslovne knjige i kompletno poslovanje 
preduzeća.
Javnim pozivom je predviđeno da potencijalni kupac, da bi bio proglašen 
kvalifikovanim učesnikom tendera, mora da ispunjava tri uslova - da ima 700.000 
telefonskih pretplatnika, ukupan prihod u poslednjoj godini veći od 100 miliona 
evra i da može da pruži dokaze o svojoj  vlasničkoj strukturi. Krajnji rok za 
dostavljanje ponuda je 22. decembar 2004, a očekuje se da će prodaja većinskog 
paketa akcija biti završena u proleće naredne godine.