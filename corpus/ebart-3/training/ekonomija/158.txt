> Izvor: ebart
> Datum: 
> Rubrika: ekonomija
> Naslov: Da li je rekordni spoljnotrgovinski deficit posledica kursa dinara - ocena 
> Članak:

Da li je rekordni spoljnotrgovinski deficit posledica kursa dinara - ocena 
ekonomista

Beograd - Dilemu da li je kurs dinara glavni krivac rekordnog 
spoljnotrgovinskog deficita Srbije u prošloj godini i da li bi bržom 
deprecijacijom problemi bili ako ne rešeni, ono bar značajnije umanjeni, nisu 
uspeli do kraja da razreše ni učesnici Okruglog stola "Privreda Srbije - 
makroekonometrijsko modeliranje" koji je organizovalo Naučno društvo 
ekonomista. Ali, manje-više, svi učesnici saglasili su se sa ocenom 
makroekonometrijskih istraživanja, koji su ponudili stručnjaci da nije tačna 
tvrdnja zvaničnika da kurs dinara ne utiče na spoljnotrgovinski deficit, kao i 
da je on tržišno formiran. Prema mišljenju uvodničara dr Danice Popović i dr 
Dejana Miljkovića, profesora na Ekonomskom fakultetu u Beogradu, realna 
deprecijacija se samo delimično preliva na inflaciju i liberalizacija 
spoljnotrgovinskog režima nije presudno uticala na deficit od 7,4 milijarde 
dolara. Prema njihovom mišljenju realni kurs jeste ključna poluga izvoza, a 
izvoz ključna poluga u rešavanju deficita. Međutim, samo kursom se ne može 
odrediti ambijent u kome očekujemo priliv stranih direktnih investicija, koje 
su opet, po oceni većine učesnika okruglog stola najveći pokretač izvoza. 
Razmena mišljenja uglednih ekonomista u vezi sa politikom kursa dinara bila je 
prilika i da se čuje da zvanični kreatori ekonomske politike ipak ostaju pri 
stavu da u ovom trenutku bržom promenom kursa ne može značajnije da se utiče na 
smanjenje deficita i da je to cilj koji se može ostvariti restrikcijama u 
oblasti javne potrošnje, pre svega plata u javnom sektoru, u čemu ih kako se 
tvrdi podržava i MMF.