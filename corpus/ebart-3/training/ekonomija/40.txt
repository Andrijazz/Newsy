> Izvor: ebart
> Datum: 
> Rubrika: ekonomija
> Naslov: NARODNA BANKA SRBIJE O ODUZIMANJU DOZVOLE KAPITAL BANCI
> Članak:

NARODNA BANKA SRBIJE O ODUZIMANJU DOZVOLE KAPITAL BANCI

BEOGRAD - Nesolventnost i nedovoljna likvidnost Kapital banke su glavni razlozi 
za oduzimanje dozvole za rad ovoj banci. Kontrolom tokom 2003. godine je 
konstatovano da je nedovoljno izdvojena dinarska obavezna rezerva, kao i 
nepravilan obračun pokazatelja likvidnosti. Ustanovljen je i negativan kapital 
od skoro 12 miliona evra - kaže se u zvaničnom saopštenju Narodne banke Srbije.
Tokom aprila meseca obavezna dinarska rezerva iznosila je samo 42,5 odsto, čime 
Kapital banka nije ispunila uslove za minimalnu kreditnu sposobnost. Uz to i 
likvidnost je prikazivana većom nego što realno jeste. Banka je, na primer, u 
izveštajima o likvidnosti svoja potraživanja uvećala za saldo prolaznog računa 
svog žiro računa.
Kapital banka je iskazala akcionarski kapital u iznosu od 12,7 miliona evra. 
Kontrolom je, međutim, utvrđena negativna vrednost kapitala od - 11,9 miliona 
evra. Prema važećim propisima, zakonski minimum akcionarskog kapitala za banke 
iznosi šest miliona evra.
- Nepravilno tretiranje rizičnih potraživanja od 25 dužnika, nerealno je 
uvećalo aktivu banke, a time njen kapital - ističu u NBS. - Potraživanje od 300 
miliona dinara, na primer, od preduzeća koje poslednjih par godina ostvaruje 
gubitak i čiji podaci ukazuju na operativnu finansijsku nestabilnost, ova banka 
je tretirala kao prvoklasan plasman. Kao nerizične plasmane, banka je 
prikazivala i potraživanja od firmi u stečaju, ali i sa produženim rokom 
prispeća, preko 360 dana. Na taj način se ukupni kapital banke prikazuje znatno 
većim.
Na pitanje novinara, da se finansijsko stanje u Kapital banci popravilo u 
poslednjih mesec dana, u NBS kategorično kažu: "Nema načina da se za dva meseca 
popravi nešto što nije za godinu i po dana". U sve tri kontrole Kapital banke, 
koje su počele od 2001. godine, utvrđeno je nepouzdano i neprofesionalno 
poslovanje, počev od vođenja knjiga pa do finansijske nediscipline.
Sve to je, kako kažu, opasnost po čitav bankarski sistem. Rizičnim plasmanima 
ova banka ugrožava svoje poverioce, ali i sve druge učesnike na finansijskom 
tržištu. Pre nedelju dana, 15. avgusta NBS je ponovo donela rešenje o 
oduzimanju dozvole za rad i likvidaciju banke.