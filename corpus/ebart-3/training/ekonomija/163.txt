> Izvor: ebart
> Datum: 
> Rubrika: ekonomija
> Naslov: NBS O MARTOVSKOJ INFLACIJI I PROGNOZAMA ZA NAREDNI PERIOD
> Članak:

NBS O MARTOVSKOJ INFLACIJI I PROGNOZAMA ZA NAREDNI PERIOD

Rast  cena u martu 0,8 odsto, upola manji od februarskog. Inflacija na 
polugodištu šest odsto, a na kraju godine jednocifrena

BEOGRAD - Narodna banka Srbije procenjuje da će martovska inflacija iznositi 
0,8 odsto i upola je manja od rasta cena u februaru. To pokazuje da je 
ekonomska politika na dobrom putu da smanji inflatorna očekivanja s početka 
godine i stvori realne šanse da se inflacija u ovoj godini zadrži u 
projektovanim okvirima, odnosno bude jednocifrena. U januaru je zabeležena 
inflacija od 2,7 odsto, a u februaru 1,5 odsto.
Smanjenje inflacije u martu  je rezultat restriktivne fiskalne politike i 
kontrole domaće tražnje, kao i stabilizovanja deviznog kursa. Izuzetno mala 
tražnja za devizama na sastanku Međubankarskog deviznog tržišta, kao i 
činjenica da je kroz menjačke poslove ostvaren značajan neto otkup efektivnog 
stranog novca, doprineli su da fluktuacija dinara u prvom tromesečju ove godine 
bude manja nego u poslednjem tromesečju 2004. godine.
U naredna tri meseca inflacija će realno biti znatno manja od jedan odsto 
mesečno. Jer efekti uvođenja PDV, koncentrisani na prva dva ovogodišnja meseca, 
su iscrpljeni. Ukoliko se u drugom tromesečju nastavi sa restriktivnom 
fiskalnom politikom, kontrolom domaće tražnje i naročito kontrolom zarada u 
javnim preduzećima, prvo polugodište bi moglo da se završi sa inflacijom od oko 
šest odsto, odnosno da ovogodišnji rast cena bude jednocifren.