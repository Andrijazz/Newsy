> Izvor: ebart
> Datum: 
> Rubrika: ekonomija
> Naslov: Dva teretna voza ŽTP "Beograd" sudarila se na pruzi Beograd-Mala Krsna
> Članak:

Dva teretna voza ŽTP "Beograd" sudarila se na pruzi Beograd-Mala Krsna

Povređena dvojica mašinovođa van životne opasnosti. Prekid  saobraćaja u 
naredna 24 sata? Materijalna šteta ogromna. Čovek zadužen za bezbednost 
saobraćaja na sportskoj manifestaciji u Italiji

SMEDEREVO - Dva teretna voza ŽTP "Beograd" sudarila su se juče ujutro, u 4.55 
sati, u stanici Vodanj, na pedesetom kilometru pruge Beograd-Mala Krsna. 
Prilikom sudara teže je povređen Dragan Stanišić, mašinovođa voza broj 47209, 
dok je Slobodan Stanojević, mašinovođa drugog voza broj 52189 zadobio lakše 
telesne povrede. Obojici mašinovođa ukazana je hitna medicinska pomoć na 
hirurškom odeljenju bolnice u Smederevu i nalaze se van životne opasnosti.
Do sudara je došlo tako što je teretni voz koji je iz pravca Beograda za 
"Sartid" prevozio 15 vagona rude, udario u prazan voz sa 24 vagona koji je 
stajao na četvrtom koloseku stanice Vodanj. Na sreću, taj voz nije bio zakočen, 
inače bi sudar prošao još teže, te je posle udara, velikom brzinom otišao 
unazad nekoliko desetina metara. Teže je povređen mašinovođa voza koji je bio u 
pokretu.
Materijalna šteta izazvana ovim sudarom je velika, oštećen je kolosek u dužini 
od 50 metara, srušen je portal kontaktne mreže a 10 vagona je iskliznulo iz 
šina. Saobraćaj na pruzi Beograd-Mala Krsna prekinut je, a ova pruga je inače, 
zbog radova između stanica Slovac i Valjevo predstavljala magistralni 
alternativni pravac za sve vozove koji saobraćaju od Beograda do Bara.
Prema prvim procenama ŽTP "Beograd", za sanaciju oštećene pruge i kontaktne 
mreže biće potrebno oko 24 sata, posle čega će se uspostaviti redovan 
železnički saobraćaj. Međutim, kako nam je juče rekao LJubomir Stožinić, glavni 
menadžer za saobraćaj u ŽTP "Beograd", postoje realne šanse da se pruga za 
saobraćaj osposobi i ranije. Građevinska ekipa ŽTP-a juče je odmah izašla na 
teren i počela sa osposobljavanjem pruge za dalji saobraćaj.
Crna kutija
- Najpre treba da sklonimo dva vagona i lokomotivu koji su nastradali u sudaru, 
a potom da popravimo kontaktnu mrežu. Kada se to završi, osposobićemo saobraćaj 
na četvrtom, pa na trećem koloseku. ŽTP redovno preduzima određene mere koje 
podrazumevaju proveru rada signalno- sigurnosnih uređaja i njihove ispravnosti, 
stalno obučavamo ljude po pitanju bezbednosti saobraćaja. Ali, kao što se desi 
i vozačima u drumskom saobraćaju, koji imaju vozačke dozvole, da izazovu sudar, 
tako se to nekada desi i u železničkom saobraćaju - objasnio nam je Stožinić.
Po njegovim rečima, postoji više pretpostavki zbog čega je došlo do sudara, ali 
se o tome ne mogu davati konačni odgovori dok Komisija za utvrđivanje uzroka 
ovog vanrednog događaja ne završi rad. 
- Utvrdiće se i brzina kojom se voz kretao putem crne kutije iz voza. Na sreću, 
slične nezgode u kojima je uzrok najverovatnije ljudski faktor, vrlo su retke - 
dodao je Stožinić.
Ima indicija da je do sudara došlo zbog nepoštovanja radno-tehnološke 
discipline, ali će o tome svoju konačnu reč dati pomenuta Komisija.
Inače, postoje dva vrlo verovatna objašnjenja ovog incidenta. Jedno se odnosi 
na to da je mašinovođa Dragan Stanišić iz voza koji je bio u pokretu, prošao 
ulazni signal koji se nalazio u položaju zabranjene vožnje i u tom slučaju on 
će snositi odgovornost, jer je prošao kroz crveno svetlo. Druga mogućnost 
pretpostavlja da dispečer iz TK centra u Beogradu nije na vreme "pritisnuo 
dugme" i upravio voz ka drugom koloseku, čime bi se na 50 metara od skretanja 
upalilo crveno svetlo za određeni pravac. Šta god da se desilo utvrdiće 
pomenuta Komisija, a da li će i ovog puta "pljuštati" ostavke pojedinaca iz ŽTP 
"Beograd" za sada se ne zna, tek i ovog puta, prema nekim našim saznanjima, na 
mestu događaja nije bio najodgovorniji čovek ovog preduzeća zadužen za 
bezbednost saobraćaja Lazar Jakšić, koji se ovih dana nalazi u Italiji gde 
posmatra sportska takmičenja železničara. On je inače, dobro poznat u 
železničkim krugovima kao čovek koji je 15 godina radio kao šef Ranžirne 
stanice u Makišu, u kojoj je ostala pustoš kada ju je napustio. Tokom njegovog 
mandata u godinama embarga, na toj stanici cvetao je kriminal, a krađe više 
tona goriva nikada nisu demistifikovane.
Stambeni problemi
Osim toga, i dalje začuđuje da republičko Ministarstvo saobraćaja i 
telekomunikacija ne preduzima radikalne poteze da bi rešilo brojne probleme 
srpske železnice, te da resorni ministar umesto da se bavi pitanjima 
bezbednosti železničkog saobraćaja, rešava sopstvena stambena pitanja. Javnost 
sigurno od nadležnih ne očekuje, kao što se desilo u Japanu gde je na žalost 
njihov ministar saobraćaja jer mu je voz kasnio izvršio "harakiri" da to isto 
urade, ali veća angažovanost i bolja organizacija, ne bi bili na odmet.
Tako da nas je izgleda opet poslužila sreća, jer ni u ovom incidentu na prugama 
u Srbiji niko nije poginuo, a nisu se ni sudarili putnički vozovi. Međutim, 
učestali incidenti na našim prugama, već duže vreme plaše putnike koji, izgleda 
prilično osnovano, sumnjaju u bezbednost železničkog saobraćaja.
Foto: Zoran Sinko