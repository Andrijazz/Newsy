> Izvor: ebart
> Datum: 
> Rubrika: ekonomija
> Naslov: Beograd - Apatinska pivara je prošle godine izvezla robe vredne četiri miliona 
> Članak:

Beograd - Apatinska pivara je prošle godine izvezla robe vredne četiri miliona 
evra, a taj iznos bi ubuduće trebalo da bude viši, jer pivara planira da poveća 
izvoz i to pre svega u Mađarsku i Republiku Srpsku, saopštio je genenralni 
direktor AP Rade Svilar. On je dodao da očekuje da izvoz u RS poraste posle 
početka primene Ugovora o slobodnoj trgovini između SCG i BiH. Svilar je rekao 
da AP trenutno pregovara sa potencijalnim strateškim partnerima.  
- U toku su pregovori sa strateškim partnerima čiji ishod nailazi na problem u 
finalnom delu - rekao je Svilar ne želeći da otkrije o kojim strateškim 
partnerima se radi.
Oko 50 odsto akcija Apatinske pivare je u rukama radnika te kompanije, dok je 
druga polovina vlasništvo "autsajdera", mešu kojima Interbru ima oko 7,7 odsto 
akcija. Prema podacima koje je saopštio Svilar AP svojim proizvodima snabdeva 
40,5 odsto srpskog tržišta.
Svilar je podsetio da je kompanija lane uložila oko deset miliona evra u novu 
opremu i stručno usavršavanje radnika u saradnji sa fakultetom za pivarstvo iz 
Nemačke.
Svilar je najavio da će pivara uskoro početi da toči svoje pivo u flašama od 
dva litra.
- Iako ambijent ne ide na ruku zbog relativno male kupovne moći naših 
potrošača, približićemo im se kroz plasiranje novih proizvoda u novim 
ambalažama - rekao je Svilar.
U konkurenciji 60 pivara iz 43 zemlje sveta, Apatinska pivara je osvojila 
najviša priznanja Međunarodne selekcije kvaliteta Monde Selection za 2003. 
godinu.