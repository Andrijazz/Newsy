> Izvor: ebart
> Datum: 
> Rubrika: ekonomija
> Naslov: GRAĐEVINSKA DIREKCIJA JEDAN OD NAJVEĆIH INVESTITORA
> Članak:

GRAĐEVINSKA DIREKCIJA JEDAN OD NAJVEĆIH INVESTITORA

Do kraja godine biće završeno još 500 stanova po ceni od 550 evra u 
unutrašnjosti do 900 u Beogradu. Prelaz Horgoš biće završen do jula sledeće 
godine

BEOGRAD - Građevinska direkcija Srbije do sada je izgradila 1.250 stanova 
ukupne površine oko 85.000 kvadrata. Do kraja godine biće završeno još 500 
stanova. Takođe, kao nosilac projekta Direkcija je započela izgradnju graničnih 
prelaza Horgoš, Batrovci, Preševo i Gradina. Kako je rečeno na jučerašnjoj 
konferenciji za štampu Građevinska direkcija pomogla je u rešavanju problema 
oko hiljadu porodica na teritoriji Srbije čiji su stambeni objekti bili 
oštećeni u NATO bombardovanju.
Prema rečima Zorana Popovića, direktora Direkcije, Vladi Srbije je već predato 
600 stanova za zaposlene u državnim institucijama, preduzećima koja se 
finansiraju iz budžeta. Preostali stanovi naći će se na tržištu i prodavati po 
ceni od najmanje 550 evra po kvadratu u unutrašnjosti Srbije. U Beogradu je ta 
cena viša i primera radi na lokaciji Bežanijska kosa gde Direkcija gradi oko 
40.000 kvadratnih metara stambenog prostora cena jednog kvadrata je 900 evra. 
Inače, planirano je da u 2005. godini bude predato ukupno pet hiljada stanova.
- Nismo zadovoljni time što još nije rešen problem kreditiranja građana za 
kupovinu nekretnina - istakao je Popović. - Kada su u pitanju obaveze Direkcije 
prema izvođačima radova ono čime možemo da se pohvalimo je da ne dugujemo ni 
jedan dinar.
Građevinska direkcija kao institucija Vlade Srbije zadužena je za vođenje 
projekata od značaja za Republiku. Među njima je i projekat "Kapija Srbije" - 
rekonstrukcija pristanišne zgrade T2, izgradnja poslovnog objekta JP Aerodrom 
Beograd, arhitektonsko objedinjavanje pristanišne zgrade i poslovnog objekta i 
izgradnja regionalnog Kargo centra. Osim izgradnje Kargo centra i kompleksa 
logističke zone planira se i izgradnja hotela visoke kategorije.