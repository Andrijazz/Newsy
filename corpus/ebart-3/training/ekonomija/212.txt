> Izvor: ebart
> Datum: 
> Rubrika: ekonomija
> Naslov: Ukupan promet ostvaren na Beoradskoj berzi od januara do septembra ove godine 
> Članak:

Ukupan promet ostvaren na Beoradskoj berzi od januara do septembra ove godine 
bio je viši od 32,2 milijarde dinara, odnosno, oko 394,3 miliona evra, što je 
približno nivou prometa ostvarenom u istom periodu lane. Direktorka Beogradske 
berze Gordana Dostanić objasnila je na jučerašnjoj konferenciji za novinare da 
je devetomesečni promet ove godine, ostvaren kroz preko 127.000 transakcija, u 
odnosu na isti period 2004. godine bio mereno u dinarima za osam odsto veći, 
dok je izraženo u evrima, zabeležen pad od 1,5 odsto. Akcije preduzeća koje se 
nalaze na slobodnom berzanskom tržištu učestvovale su sa 79,8 odsto u ukupno 
ostvarenom berzanskom prometu od januara do septembra, što je iznosilo 25,7 
milijardi dinara, rekla je Dostanić. Ona je kazala da je u odnosu na kraj 2004. 
godine, trgovanje akcijama zabeležilo porast u obimu prometa od 51 odsto, dok 
je broj transakcija dupliran.
Prema njenim rečima, ukupna tržišna kapitalizacija Beogradske berze na dan 30. 
septembra 2005. godine bila je 514,5 milijardi dinara, odnosno šest milijardi 
evra. Ona je ocenila da su pokazatelji kojima se meri učešće stranih 
investitora na Beogradskoj berzi zadovoljavajući, jer stranci učestvuju u preko 
50 odsto ukupnog prometa, ali je navela da bi bilo kakava politička 
nestabilnost u zemlji mogla da prouzrokuje njihovo povlačenje, što bi dovelo do 
kraha srpskog tržišta. Kako je objasnila Dostanić, broj stranih investitora na 
berzi u Srbiji mnogo je veći nego u drugim zemljama jugoistočne Evrope gde oni 
u ukupnom prometu učestvuju sa 20 do 30 procenata. To znači, ne samo pojačano 
zanimanje stranaca za srpsko tržište kapitala, već i nedovoljnu 
zainteresovanost domaćih investitora što direktno utiče na razvoj domaće 
ekonomije, rekla je Dostanić. Ona je ocenila da će zbog malog broja domaćih 
firmi koje se dobro kotiraju na berzi biti veliki problem da budući 
investicioni ili penzioni fondovi u Srbiji ulažu u domaće hartije od vrednosti 
i dodala da će oni biti prinuđeni da novac ulažu u inostrane hartije od 
vrednosti. Iako se na slobodnom berzanskom tržištu Beogradske berze u proteklom 
periodu nalazilo 767 različitih akcija preduzeća, prosečno se trgovalo samo sa 
60 do 90 akcija, dok se odlično kotiralo samo oko 20 preduzeća, kazala je 
direktorka berze.