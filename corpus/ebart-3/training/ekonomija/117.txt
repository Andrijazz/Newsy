> Izvor: ebart
> Datum: 
> Rubrika: ekonomija
> Naslov: "MAČKATICI" IZ SURDULICE ODGOVARAJU USLOVI TENDERA EPS
> Članak:

"MAČKATICI" IZ SURDULICE ODGOVARAJU USLOVI TENDERA EPS

BEOGRAD - Zahtev za poništavanjem predkvalifikacionog tendera za nabavku 
električnih brojila, koji je nedavno raspisala Elektroprivreda Srbije, ide u 
korist samo proizvođačima koji nemaju kvalitet i nisu spremni za veliki posao.
Dragan Lakićević, potpredsednik Upravnog odbora preduzeća "Mačkatica" iz 
Surdulice, jedne od učesnika tendera, kaže da ovoj firmi odgovara što jača 
konkurencija, jer je apsolutno spremna da proizvede tražene količine brojila, 
vrhunskog kvaliteta.
 - Kapaciteti u našim pogonima su 400.000 ovih uređaja godišnje - smatra 
Lakićević. - Strujno brojilo zovemo "pametnim", jer omogućava nadzor i 
potrošačima i EPS. Ima mogućnost rada i preko daljinskog sistema, pa se svaka 
krađa registruje u distributivnom centru.
Prema statističkim podacima, navodi Lakićević, EPS godišnje izgubi između osam 
i 10 miliona evra zbog nelegalnih korisnika. Uvođenjem ovog brojila, koje 
elektronski beleži mesečnu potrošnju, isključuju se ljudske greške.
- Sva brojila moći će da se očitavaju u istom danu - objašnjava Lakićević. - Na 
pola sata meriće se koliko trafostanica predaje energije, a koliko se utroši. 
Biće moguće i daljinsko uključivanje i isključivanje potrošača, pa više neće 
biti neprijatnih i konfliktnih situacija između potrošača i radnika 
elektrodistribucija.
Kako napominje Aca Đorđević, direktor "Mačkatice", svaki pad napona i 
frekvencije građani će moći da vide na brojilu. Kada je sistem distribucije 
ugrožen, daljinskim upravljanjem moći će, uz dodatak prekidača limitatora, 
automatski da se smanji potrošnja. Dakle, isključivaće se svi suvišni 
potrošači, a struju će "vući" samo najnužniji - liftovi, svetlo, jedna ringla...
Pametno brojilo "Mačkatice" projektovali su domaći stručnjaci iz niškog 
Instituta "Star inženjering", a proizvodi se najsavremenijom tehnologijom, uz 
upotrebu robota. Projekat je započet pre četiri godine i uloženo je oko dva 
miliona evra.