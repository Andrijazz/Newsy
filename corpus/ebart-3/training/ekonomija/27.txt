> Izvor: ebart
> Datum: 
> Rubrika: ekonomija
> Naslov: Dojče banka želi da kreditira NIS i JAT Ervejz
> Članak:

Dojče banka želi da kreditira NIS i JAT Ervejz

FRANKFURT - Visoka delegacija Dojče banke doći će iduće nedelje u Beograd da bi 
razgovarala sa predstavnicima NIS-a i JAT Ervejza o mogućim kreditnim 
aranžmanima, jer su nemački bankari spremni da se uključe u obnovu srpske 
avioflote, rekao je juče Mlađan Dinkić, guverner NBS, posle razgovora koje je 
juče imao u Dojče i Bundes banci.
Po njegovim rečima, NBS će se angažovati da se u Beogradu tom prilikom 
organizuju i susreti sa predstavnicima srednjih i velikih srpskijh privatnih 
preduzeća. Jer, konstatovano je da nemački bankari nemaju dovoljno saznanja o 
mogućnostima koja nude ulaganja, na primer, u Hemofarm, Sintelon, Tigar, Knjaz 
Miloš i druge značajne srpske kompanije. 
Dinkić je za septembar najavio posetu Ernsta Veltekea, guvernera Bundes banke, 
Narodnoj banci Srbije, kada će on prezentirati iskustva Nemačke centralne 
banke, odnosno to kako je ona postala simbol sigurnosti finansijskog i 
ekonomskog sistema u svojoj zemlji.
Imajući u vidu aktuelne polemike u Srbiji o NBS i njenoj ulozi, Velteke je juče 
objasnio u čemu se sastoji nezavisnost Bundes banke u odnosu na tamošnju vladu. 
Samo dva puta godišnje nemački guverner prisustvuje formalno sednicama vlade, 
kada se donosi budžet i kreira monetarna politika, a za poslednje četiri godine 
samo jedanput je išao pred parlament i to kada se menjao Zakon o Bundes banci, 
što je inače pripremano pune tri godine.
Ne samo da u Nemačkoj guverner nije tiha ličnost, sklonjena od očiju javnosti, 
već se on dva puta nedeljno na razne načine obraća javnosti i pri tome 
savetuje, pa i kritikuje vladu u vođenju ekonomske politike, što mu je inače i 
zakonom o Bundes banci predviđena obaveza.
Na Dinkićevo pitanje može li u Nemačkoj guverner centralne banke biti član 
političke stranke, Velteke je rekao da nikada ne bi bio guverner da nije bio 
član političke stranke. Za njegovu smenu u zakonu o Bundes banci ne postoji 
mogućnost arbitraže. Inače, Velteke je ponudio i tehničku pomoć oko izrade 
novog Zakona o NBS, kao i pomoć oko supervizije banaka i razvoja bezgotovinskog 
plaćanja u Srbiji.
- Nakon razgovora u Bundes banci, ubeđen sam da smo u protekle dve i po godine 
radili ispravno i trudiću se da se kroz novi Zakon o NBS i institucionalno 
utvrdi njena nezavisnost, a čini mi se da ta vrednosna opredeljenja deli i 
ministar Đelić, rekao je Dinkić.