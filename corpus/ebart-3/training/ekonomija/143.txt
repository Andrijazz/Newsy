> Izvor: ebart
> Datum: 
> Rubrika: ekonomija
> Naslov: BUBALO O PLANOVIMA PRIVATIZACIJE 
> Članak:

BUBALO O PLANOVIMA PRIVATIZACIJE 

Danas se raspisuje tender za Vršačku, Jagodinsku i Beogradsku pivaru

Izuzimajući javna preduzeća, koja će morati najpre da se restrukturiraju, 
najveći broj od oko 1.000 preostalih preduzeća sa većinskim društvenim 
kapitalom, biće privatizovano u narednoj godini, najavio je juče, na 
zajedničkoj konferenciji za novinare Ministarstva privrede i Agencije za 
privatizaciju resorni ministar Predrag Bubalo. On je naglasio da će se ubrzati 
i prodaja akcija, koje država ima u još oko 1.000 preduzeća, privatizovanih po 
starom zakonu, besplatnom podelom akcija.
Uskoro će, naglasio je Bubalo, biti usvojena strategija Akcijskog fonda, koji 
poseduje značajan udeo u oko 400 takvih firmi, s tim što se za oko 100 
najatraktivnijih planira udruživanje sa sitnim akcionarima, sa ciljem da se 
većinski paket ponudi na tendersku prodaju. Time će se istovremeno stvoriti 
uslovi za značajniji priliv novca od prodaje akcija, ali i za dolazak 
strateških partnera u ta preduzeća, precizirao je Bubalo i naglasio da će 
posebna pažnja biti usmerena i na oko 60 preduzeća, koja se nalaze u 
restrukturiranju.

Agonija se ne sme produžavati

Ministar privrede je izjavio da nije zadovoljan brzinom privatizacije i izrazio 
uverenje da će skore izmene zakona o privatizaciji, Agenciji za privatizaciju i 
Akcijskom fondu omogućiti bržu privatizaciju velikih i prezaduženih firmi. On 
je kazao da bi Ministarstvo finansija do kraja januara trebalo da pripremi novi 
ili predloži radikalne izmene postojećeg Zakona o hartijama od vrednosti, koje 
bi trebalo da budu usvojene na prolećnom zasedanju parlamenta. 

Ove godine Agencija za privatizaciju je, po rečima direktora Miodraga 
Đorđevića, od ponuđenih 386 prodala 323 preduzeća u kojima je zaposleno preko 
47.000 radnika. Sva preduzeća prodata su za 166,9 miliona evra, uz preuzete 
obaveze novih vlasnika da investiraju dodatnih 108,2 miliona evra, kazao je 
Đorđević, po čijim se rečima ove godine u budžet, zajedno sa prihodom od 
prodaje akcija iz portfelja Akcijskog fonda, slilo 4,3 milijarde dinara, 161 
milion evra i 185.000 dolara. Uz napomenu da će naredne godine biti raspisano 
15 javnih tendera, od čega čak 14 u poslednjem kvartalu, on je za danas najavio 
tendere za tri pivare, iz Beograda, Vršca i Jagodine i "Agrouniju" iz Inđije. 
Plan Agencije za 2005. je da na tendersku prodaju ponudi 18, a na aukcijsku 300 
preduzeća, dok Akcijski fond planira da proda manjinske pakete u oko 250 firmi, 
rekao je Đorđević, dok je Bubalo ocenio da "to nije dovoljno i da će morati 
više". 
- Ovaj plan nije dovoljno ambiciozan i insistiraću da se u 2005. raspiše više 
tendera, jer se već dve godine radi na restrukturiranju i pripremama nekih 
preduzeća za privatizaciju, a taj proces će ubrzati i predložene izmene zakona- 
reagovao je ministar Bubalo. - Jednostavno, ne možemo dozvoliti da se produži 
agonija nekih preduzeća, niti da se ona veštački održavaju u životu 
zahvaljujući subvencijama iz budžeta, ali moramo učiniti sve da se spasi što je 
moguće, da ne dođu pod udar stečaja. 
On je ocenio da će se u 2005. ubrzati i aukcijska privatizacija. Iako će, kako 
je najavio, Vlada Srbije u 2005. preduzeti značajne korake na tom planu, on je 
izrazio uverenje da će se privatizacija javnih preduzeća završiti u vreme neke 
buduće vlade, čak i ako sadašnja izgura ceo svoj mandat. Bubalo je precizirao 
da će se u narednoj godini njegovo Ministarstvo i Agencija najviše baviti 
privatizacijom najvećih i najsloženijih preduzeća, u kojima su se dubioze 
gomilale decenijama.

Da trgovinski sudovi budu hitriji

Agencija je donela rešenja o raskidu 106 kupoprodajnih ugovora, s tim što je do 
sada, pravosudnim sudskim odlukama, raskinuto 19 ugovora, kazao je Đorđević. 
Govoreći o spornim privatizacijama, Bubalo je naglasio da generalno nije 
zadovoljan brzinom kojom se ti slučajevi rešavaju pred sudovima i istakao da će 
se zalagati da trgovinski sudovi ubuduće prioritet daju tim predmetima. U 
međuvremenu, izmenama zakona, predviđeno je privremeno upravljanje preduzećima 
u slučaju raskidanja kupoprodajnih ugovora, kako bi se sprečilo rastakanje 
društvenog, državnog i akcionarskog kapitala, objasnio je ministar.
On je istakao da je Vlada u Veterinarski zavod uvela privremene mere na predlog 
skupštinskog Odbora za privatizaciju. Komentarišući protest zaposlenih 
Veterinarskog zavoda, Bubalo je istakao da su blokade puteva "prešle svaku meru 
i država će, kao i ranije, morati da reaguje". On je ocenio da su 
najproblematičniji slučajevi kada su firme prodate "ne onome kome su bile 
namenjene, već kome su suđene". Kao primer naveo je "Jugoremediju", za koju je 
sve bilo pripremljeno da je kupi slovenački "Lek", ali se na aukciji javio 
kupac spreman da plati više.
Đorđević je objasnio da Agencija za privatizaciju nije imala informacije o tome 
da li je kupac "Balkan brika" bio pripadnik Oslobodilačke vojske Preševa, 
Bujanovca i Medveđe, već je ugovor poništila zbog ugrožavanja konkurentnosti, 
"jer se sumnja da su drugi zainteresovani kupci odustali od nadmetanja u 
dogovoru sa novim gazdom, a moguće je da je među njima bilo i nekih 
finansijskih transakcija".