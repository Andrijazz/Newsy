> Izvor: ebart
> Datum: 
> Rubrika: ekonomija
> Naslov: BEOGRAD - Akcionari Robnih kuća "Beograd" uputili su juče otvoreno pismo 
> Članak:

BEOGRAD - Akcionari Robnih kuća "Beograd" uputili su juče otvoreno pismo 
predsedniku Vlade Srbije Vojislavu Koštunici u kome traže primenu važećih 
zakona u procesu privatizacije preduzeća. Kako je navedeno, odluku o prodaji 
može da donese samo skupština poverilaca RK "Beograd", što nije učinila. 
"Trgovinski sud u Beogradu, obavezan da o nepostojanju takve odluke obavesti 
Agenciju za privatizaciju, ne oglašava se, ali ne pristajemo da naša prava i 
interesi budu zatureni u tom kolu", ukazano je u pismu. Akcionari RK "Beograd" 
obavestili su premijera da će, "u slučaju da dođe do nezakonite prodaje firme, 
biti prinuđeni na radikalne metode protesta od kojih će jedna biti i fizička 
blokada zgrade Vlade Srbije. 
- Obavešteni smo da Agencija za privatizaciju priprema raspisivanje tendera za 
prodaju RK "Beograd". Namera je jasna - da se u senci krupnih političkih 
zbivanja, a pod okriljem poslednjih dana mandata vaše vlade, realizuje još 
jedno prelivanje društvene imovine u privatne džepove - navedeno je u pismu, 
prenosi Tanjug.