> Izvor: ebart
> Datum: 
> Rubrika: ekonomija
> Naslov: Četiri godine tranzicije u Srbiji pod lupom političara i stručne javnosti
> Članak:

Četiri godine tranzicije u Srbiji pod lupom političara i stručne javnosti

Srbija je danas još veoma udaljena od prave tržišne privrede i vladavine prava 
jer je još uvek karakteriše mali broj ulazaka novih preduzeća, blagi rast nove, 
produktivne zaposlenosti, veliki budžetski transferi, znatne subvencije, 
sveobuhvatna državna intervencija, visoki poslovni rizici  a kao "kruna" svega 
odsustvo političkog konsenzusa u srpovođenju reformi.
Ovo su samo neki od zaključaka do kojih su došli eksperti Centra za liberalno 
demokratske studije analizirajući četiri godine tranzicije od početka reformi u 
Srbiji. To svoje viđenje ekonomske stvarnosti ponudili su  sudu javnosti u 
svojoj studiji Četiri godine tranzicije u Srbiji, o čijoj se sadržini 
raspravljalo protekle subote u Sava centru  na okruglom stolu  pod istoimenim 
nazivom.
Slažući se sa ocenama eksperata CLDS koji su u svojoj studiji kao najveće 
uspehe tranzicije naveli makroekonomsku stabilnost, reformu javnih finansija i 
restruktuiranje bankarskog sektora predsednik Srbije Boris Tadić, izneo je i 
konstataciju da je i pravosuđe oblast u kojoj nema reformskih pomaka, a da se u 
restrukturiranju javnog sektora tek čine prvi koraci. Po njegovim rečima 
postojale su brojne prepreke, počev od nasleđa Miloševićevog režima, preko 
brojnih nerešenih političkih pitanja, do još rasprostranjenog samoupravnog 
mentaliteta i visokog stepena korupcije u sistemu i društvu. 
-Ekonomski racionalna rešenja nisu uvek bila niti će biti socijalno 
prihvatljiva, a tranzicija nije iznad ali je  svrha  života. Zato minimum koje 
društvo mora da obezbedi pojedincu ne sme biti žrtvovan samo da bi se u jednom 
trenutku postigli bolji tranzicioni rezultati. Ali, kao što socijalni minimum 
mora biti očuvan da se društvo do kraja ne bi polarizovalo na dobitnike i 
gubitnike, tako i korupcija mora biti svedena na podnošljivu meru da ideal 
ekonomske slobode ne bi izgubio legitimitet za najveći deo društva -  istakao 
je predsednik Tadić.
Jedan od koautora studije dr Danica Popović, osvrćući se na problem percepcije 
tranzicije u društvu, ukazala je na činjenicu da sve veći deo populacije živi u 
veoma teškim uslovima. Prema njenim rečima, mi smo jedina država na svetu koja 
u statistici ima i evedineciju onih koji rade, a ne primaju platu. Kao jedan od 
razloga za to Popović je navela  75  javnih preduzeća kao tereta na leđima i 
gubitaša sa 150.000 radnika. Ona je zaključila da je s tim u vezi upravo 
uspešno restrukturiranje javih preduzeća zapravo ključ uspeha ili propasti 
tranzicije u Srbiji.
O ulozi međunarodnih faktora na tokove tranzicije govorio je potpredsednik 
vlade Miroljub Labus. On se osvrnuo posebno na tezu autora studije da je "sve 
što je do sada urađeno u Srbiji bila kapitulacija pred MMF".
-Ne slažem se sa ovakvom ocenom. To ne znači da se uvek i u svemu slažemo sa 
njima, da su oni najpametniji i da su uvek u pravu, ali moram reći i to da nije 
bilo međunarodnih organizacija, naše javno mnjenje danas ne bi  bilo 
demokratsko. Oni su uspeli da delimično popune naš prostor novim idejama i da 
nam omoguće da uradimo nešto što sami nikada ne bismo učinili - rekao je dr 
Labus.
Nepostojanje političkog konsezusa bila je kočnica tranzicionim procesima u 
Srbiji, jednodušna je ocena i autora studije i brojnih učesnika u diskusiji. 
Ono što je glavna posledica nedostaka političkog konsenzusa po oceni profesora 
Ilije Vujačića, takođe jednog od autora studije, je nedostatak zajedničke 
strategije.
-Borba za vlast u cilju realizacije sopstvenih interesa potisnula je 
tranzicione tokove. Zloupotreba procedura, krivotvorenje glasova, legalizovanje 
korupcije, slabo sprovođenje zakona, izostanak reformi u javnoj upravi, uticali 
su na to da smo izašli iz jednog represivnog sistema ali se još nalazimo daleko 
od konsolidovane liberalne demokratije. Umesto ubrzane reforme, za ove četiri 
godine imali smo regulisanu, kaskajuću, umereno doziranu političku promenu sa 
oklevanjem - ocenio je Vujačić. Osnovna poruka eksperata koja je sa ovog skupa 
poslata kreatorima reformi je da pokretački mehanizam tranzicije mora biti 
vraćen u Srbiju, a jedini put za to je slabljenje antitranzicionih političkih 
snaga. Na kratak rok, tranzicioni potezi imaju svoje troškove, stvaraju 
gubitnike, obaraju političku popularnost, ali na duži rok, stvaraju dobitnike i 
značajnu političku podršku u biračkom telu. Zato ukoliko oni koji su na vlasti, 
a reformski su orijentisani, još dok su na vlasti počnu da razmišljaju kako će 
da dobiju podršku građana na sledećim izborima Srbija će imati šansu da uspešno 
nastavi reformskim putem i završi tranziciju ka tržišnoj privredi.