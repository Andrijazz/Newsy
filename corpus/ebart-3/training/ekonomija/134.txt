> Izvor: ebart
> Datum: 
> Rubrika: ekonomija
> Naslov: FPP Balkan Limitid najavio tužbu protiv svih učesnika u otkupu akcija "Knjaz 
> Članak:

FPP Balkan Limitid najavio tužbu protiv svih učesnika u otkupu akcija "Knjaz 
Miloša"

Beograd - Srđan Muškatirović, predstavnik FPP Balkan Limitid saopštio je juče 
da FPP Balkan Limitid nije uspeo da sakupi većinski paket iako je u subotu 
popodne na svom računu imao 29,3 odsto deponovanih akcija kompanije "Knjaz 
Miloš" što je sa prethodno otkupljenim paketom akcija od 25,03 odsto akcija č
inilo paket od 55 odsto akcija. Međutim, ta situacija se, prema njegovoj 
tvrdnji, naglo izokrenula nakon ponude Predraga Danilovića da akcionarima 
pokloni 3.500 dinara po akciji.
- Od subote popodne dešavalo se nešto što dosad nije viđeno u procesu 
privatizacije. Predrag Danilović je izjavio da će svakom akcionaru koji svoje 
akcije deponuje na račun "Apurne" pokloniti 3.500 dinara po akciji. I mada 
predstavnici Danona izjavljuju da ponuda Danilovića nije ni u kakvoj vezi sa 
zvaničnom ponudom Divca i Danona, mislim da niko nije u to poverovao. Sve je 
tako očigledno da je prosto uvredljivo - rekao je Muškatirović na jučerašnjoj 
konferenciji za novinare i dodao da se nameće utisak da je neko unapred, pre 
okončanja postupka za preuzimanje odlučio ko će da bude većinski vlasnik 
"Knjaza MIloša". 
Prema njegovim rečima, u prilog toj konstataciji govori i činjenica da se 
Komisija za hartije od vrednosti još uvek nije zvanično oglasila saopštenjem ko 
je većinski vlasnik kompanije "Knjaz Miloš". 
-Nezvanično saznajemo da je na konferenciji za štampu Komisije za hartije od 
vrednosti predsednik Komisije za HOV, Milko Štimac trebalo da saopšti da je 
"Apurna" diskvalifikovana zbog nepoštovanja procedure, ali je konferencija 
naglo otkazana jer je potpredsednik Vlade Miroljub Labus pozvao Štimca i 
zabranio donošenje jedne takve odluke - istakao je Muškatirović i dodao da je 
tim činom Komisija koja je trebalo da bude nezavisna izgubila svaki 
kredibilitet. 
Direktor brokerske kuće M&V Investments, Dragijana Radonjić-Petrović, ponovila 
je još jednom da je ponuda FPP Balkan Limitida bila najbolja. 
-Prema našim proračunima, ukupna vrednost ponude Balkan Limitida je 106 miliona 
evra, što sa uloženih 23 miliona evra u dosadašnji otkup akcija čini približno 
130 miliona evra. Namera da se toliki novac uloži dovoljno govori o ozbiljnosti 
Balkan Limitida. Odlukom da svoje akcije prodaju "Apurni" akcionari su izgubili 
približno 8,78 miliona evra, a država 10,77 miliona evra. Kada se na tu sumu 
doda i porez na kapitalnu dobit od 1,7 miliona evra, koji će akcionari morati 
da plate ali i uzme u obzir stopa inflacije, ispada da je ukupni gubitak za 
akcionare i državu približno 19,5 miliona evra - kazala je Radonjić Petrović i 
dodala da će neko ipak morati da odgovara za štetu koja je učinjena državi i 
akcionarima.
Na pravne neregularnosti koje su pratile ceo postupak osvrnuo se advokat Nenad 
Popović, iz advokatske kancelarije Janković, Popović i Mitić koja ujedno i 
zastupa FPP Balkan Limitid.. On je podvukao da sve što se događa ima za 
posledicu kompromitaciju tržišta Srbije.
- Zašto bi bilo koji investitor nudio pare za neku kompaniju, kad zna da se 
transakcije mogu obavljati i van institucija, tačnije kad može da nađe 
poklonodavca koji bi poboljšao njegovu ponudu. U svakoj iole ozbiljnijoj zemlji 
ovakav postupak bi bio strogo sankcionisan i veliki broj ljudi bi bio 
suspendovan sa organizovanog tržišta - rekao je Popović i naglasio da će FPP 
Balkan Limitid pred domaćim ali i inostranim sudovima pokrenuti postupak protiv 
svih učesnika u postupku. Prema njegovim saznanjima, o tome ozbiljno razmišlja 
i Pivovarna Laško, čiji su predstavnici izjavili da im je "okrnjen ugled" što 
su učestvovali u toj "farsi". 
Da podsetimo da i lako se očekivalo da se višemesečna trka za kupovinu akcija 
Kompanije "Knjaz Miloš" okonča već 22. novembra, to se nije dogodilo. Naprotiv, 
nastala je dodatna konfuzija jer su i "Apurna", zajednička kompanija Vlade 
Divca i Danona ali i FPP Balkan Limitid saopštili da su uspeli da sakupe već
inski paket akcija. U ponedeljak uveče i Centralni registar je objavio 
informaciju da je na račun "Apurne" deponovano 200.204 akcija, tačnije da je 
konzorcijum Danon - Divac sakupio većinski paket od 54 odsto akcija. Međutim 
saopštavanje ove činjenice od strane Centralnog registra ni u kom slučaju ne 
znači da je procedura okončana.