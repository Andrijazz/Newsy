> Izvor: ebart
> Datum: 
> Rubrika: ekonomija
> Naslov: Zbog nesaglasnosti sa afričkim vlastima i "Tunis Er-om"
> Članak:

Zbog nesaglasnosti sa afričkim vlastima i "Tunis Er-om"

BEOGRAD - Za 77 putnika koji su trenutno na letovanju u Tunisu, boravak u ovoj 
zemlji može biti produžen za četiri dana i to besplatno, pošto "Jat Ervejz" od 
Ministarstva saobraćaja Tunisa nije dobio dozvolu za čarter let u nedelju, kada 
ti putnici treba da se vrate u SCG, pod uslovom da do tada nadležna, 
vazduhoplovna, tunižanska vlast, ne odobri sletanje odnosno poletanje aviona 
našeg nacionalnog avio-prevoznika. Ipak, ukoliko do toga ne dođe, putnicima će 
na raspolaganju biti još dve mogućnosti, da se suvozemnim putem prevezu do 
Egipta, po onda do SCG avionom, ili će eventualno neki drugi avio-prevoznik iz 
naše zemlje dobiti dozvolu da poleti za Tunis.
- Putnici su posredstvom domaćih turističkih agencija 25. januara otputovali u 
Tunis, izabravši sedmodnevne aranžmane. Međutim, pošto se dozvole za čarter 
saobraćaj traže za svaki let posebno, mi smo je za let do Tunisa dobili, ali 
smo zato juče dobili negativan odgovor za let u nedelju - rekao je juče na 
konferenciji za novinare Srđan DŽuver, komercijalni direktor "Jat Ervejza".
Kako je DŽuver naglasio, putnici neće biti ostavljeni na cedilu, već im se može 
produžiti čekanje do četvrtka kada "Jat Ervejz" ima redovan let za Tunis, o 
trošku naše avio-kompanije. Ovakva situacija za "Jat Ervejz" nije uobičajena, 
ipak, problemi sa tunižanskim vazduhoplovnim vlastima, odnosno kompanijom 
"Tunis Er", datiraju od ranije. Problem postoji zato što "Tunis Er" želi da 
leti samo u čarter, ali ne i u redovnom saobraćaju ka SCG,  pa zbog toga ne 
ispunjava uslove da dobije našu dozvole za čarter letove. Oni žele da voze naše 
turiste u SCG u sezoni, ali ne žele da voze u redovnom saobraćaju, dodao je 
DŽuver. Ipak, "Jat Ervejz" ponudio im je da uspostave redovan saobraćaj od 
letnjeg reda vožnje.