> Izvor: ebart
> Datum: 
> Rubrika: ekonomija
> Naslov: MINI HIDROCENTRALE - VELIKA ŠANSA
> Članak:

MINI HIDROCENTRALE - VELIKA ŠANSA

Mini hidrocentrala ukupan trošak gradnje "pokrije" za nepune četiri godine 
isporukom struje po ceni od samo tri centa za kilovat-čas

BEOGRAD - Najava da će novim zakonom o energetici u Srbiji već od ove godine i 
privatnici moći da grade mini hidrocentrale zainteresovala je popriličan broj 
preduzetnika. Agregati koje će pokretati reke, ili će to činiti voda iz 
veštačkih akumulacija, moći će da imaju snagu od jednog do deset kilovata.
Prosta računica kojom se zainteresovani bave počiva na informaciji da svaki 
megavat tako izgrađene centrale staje između 800.000 i milion evra. S druge 
strane, agregat od jednog megavata, tamo gde postoje redovniji dotoci vode, 
proizvede za jedan dan i noć do 24.000 kilovat-časova struje.
Računato po najskromnijoj tarifi od tri centa za kilovat-čas (u Evropi je ona 
znatno skuplja), vlasnik takve mini centrale zaradio bi mesečno 21.600 evra, a 
godišnje 258.200 evra. Podaci o poslovanju takvih vlasnika iz Češke i Slovenije 
ukazuju da za otplatu kredita, naknadu za ustupljenu koncesiju (za prostor na 
kojem je hidrocentrala) i sve ostale troškove, uključujući i amortizaciju - 
dostižu nešto više od polovine godišnjeg prihoda. Dakle, onome ko raspolaže 
takvim agregatom, godišnja zarada je veća od 100.000 evra.
Stvari mogu da se gledaju i iz ugla odnosa celokupnog troška za kompletnu mini 
hidrocentralu od maksimalnih milion evra (za jedan megavat) i ukupnog godišnjeg 
prihoda od 258.200 evra za isporučenustruju iz takve elektrane. Praktično, 
kompletna vrednost takvog objekta "pokrije se" za četiri godine! U protekloj 
deceniji, prema dostupnim podacima iz EU, svi privatnici takve centrale gradili 
su dugoročnim i relativno povoljnim kreditima Evrropske banke, a oni su, uz 
grejs period od četiri godine, podrazumevali i relativno podnosivu kamatu.
Mini hidrocentrale nicale bi i u našoj zemlji "kao pečurke" pod uslovom da se, 
iz bankarskih evropskih fondova namenjenih energetskom sektoru, omogući isti 
ili sličan način kreditiranja. I da uz to, jezera i reke na kojima bi se 
gradile, u međuvremenu - ne presahnu. 