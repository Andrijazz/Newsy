> Izvor: ebart
> Datum: 
> Rubrika: ekonomija
> Naslov: IZ PORESKE UPRAVE UPOZORAVAJU GRAĐANE
> Članak:

IZ PORESKE UPRAVE UPOZORAVAJU GRAĐANE

Druga rata poreza na imovinu treba da se plati do 15. maja. Uplatnice popunjava 
milion i po obveznika

BEOGRAD - U narednih nedelju dana, odnosno najkasnije sa 15. majem, građani 
Srbije koji imaju kuću ili stan trebalo bi da plate drugu ratu poreza na 
imovinu. Za kašnjenje u plaćanju, podsećaju u Poreskoj upravi, ide kamata, a tu 
je i rizik dobijanja prekršajne prijave.
U Poreskoj upravi kažu da su na adrese svih obveznika, a reč je o 1,5 miliona 
građana Srbije, već poslali i uplatnice i poreska rešenja za kompletnu 2006. 
godinu. U odnosu na prošlu godinu ova dažbina će biti skuplja do 20 odsto, 
odnosno taman toliko koliko je u jednogodišnjem razdoblju bila stopa inflacije.
Iznos rate građani će, međutim, izračunavati sami. Na uplatnicama poreznici tu 
kolonu, iz njima znanih razloga, ostavljaju građanima sami da popune. Dažbina 
se plaća tako što se na uplatnici upiše suma koja je jednaka polovini sume iz 
poreskog rešenja za 2006. U toj polovini sume je uračunata i februarska 
akontacija, pa nju valja oduzeti iz ukupnog salda.
To izgleda ovako: ako ovogodišnje poresko rešenje glasi na 3.000 dinara, sa 
majem treba da bude izmireno 1.500 dinara. Od tih 1.500 dinara odbije se suma 
koja je u februaru plaćena na ime akontacije prve ovogodišnje rate. Za one koji 
nisu platili februarsku ratu ne samo da nema ovog oduzimanja, već moraju da 
doplate određenu sumu na ime kamate.