> Izvor: ebart
> Datum: 
> Rubrika: info_politika
> Naslov: NOVE POLITIČKE VARNICE ZA GOVORNICOM SKUPŠTINE SRBIJE
> Članak:

NOVE POLITIČKE VARNICE ZA GOVORNICOM SKUPŠTINE SRBIJE

Aleksandar Vučić: Šešelju zabranjeno da komunicira i sa članovima porodice, a 
niko od vas neće da kaže da je reč o kršenju osnovnih ljudskih prava i sloboda

- VOJISLAVU Šešelju je ponovo zabranjena komunikacija sa spoljnim svetom, 
dakle, čak i sa članovima porodice. I niko od vas neće da izađe i javno kaže da 
je reč o kršenju osnovnih ljudskih prava i sloboda. Ćutite samo zato što se sa 
nama politički ne slažete. A, mi, kakvi smo, sutra kad Nataša Kandić po pravu i 
pravdi, ode iza rešetaka, nosićemo joj banane i pomorandže, bar, jednom u mesec 
dana. Pošto vidim da ne može bez cigara i to ćemo jednom mesečno da joj 
odnesemo.
Ovo je sa skuštinske govornice poručio političkim protivnicima Aleksandar Vučić 
(SRS). On je, u finišu rasprave o pravosudnim zakonima govorio o "psihopatama u 
pravosuđu, koje bi uradili sve za pet hiljada evra". Njegov stranački kolega 
Zoran Krasić je predložio ministru Zoranu Stojkoviću osnivanje agencije koja bi 
se bavila samo ratnim zločinima i genocidom nad srpskim narodom, a Petar Jojić 
pokazivao fotografije nastradalih Srba i navodio primere Bratunca, Skelana...
Kad se već prešlo na raspravu o narednom setu finansijskih zakona, Ivica Dačić 
(SPS) se nije obazirao na uvodni govor ministra Mlađana Dinkića i "iskočio iz 
dnevnog reda" zahtevom da Skupština što hitnije usvoji predlog zakona o danu 
žalosti, negodujući tako ponovo na vojvođansku inicijative da se, povodom 
decenije zločina u Srebrenici, 11. jul proglasi danom žalosti.  
Odgovoreno mu je da taj zakon ne može da "stigne" na dnevni red pre - oktobra.  
Dačićev poziv Bogoljubu Kariću da "raskine koaliciju sa Nenadom Čankom i DS" u 
Vojvodini, poslužio je kao povod da poslanik Živadin Lekić, odnedavno član PSS, 
konačno izađe za govornicu. Rekao je tek da PSS osuđuje sve ratne zločine "i 
protiv Srba i protiv onih s druge strane" i da se Karićevom pokretu pripisuje i 
ono što nije uradio.
Kad su se poslanici vratili Dinkiću i njegovim zakonima,  Tomislav Nikolić  je 
rekao da je cilj tih zakonskih predloga  da se "pokrije finansijsko divljanje 
dela  G 17 plus".
- Svi ćute na to što vi radite, zato što od vaših glasova u ovoj skupštini 
zavisi hoće li Koštunicu ujutru čekati službeni auto ispred kuće ili ne. Vi ste 
vlada u Vladi - izjavio je Nikolić. - Vas u DSS upozoravam da će vaše dizanje 
iz pepela, na sledećim izborima, biti jako teško i pitam vas trebaju li vam ovi 
delovi G 17 plus? Pozivam predsednika Vlade Vojislava Koštunicu da se izjasni 
odmah i o vašoj umešanosti u neke finansijske malverzacije i o tome imate li vi 
pravo da koristite organe državne represije prema listu koji vam nije po volji. 
Dok ovde sedimo u ugodnoj atmosferi, u redakciji lista "Kurir" službe ministra 
plene imovinu. Zamolio bih vas da prekinemo sednicu i utvrdimo šta se to tamo 
dešava. Da je Miloševićevo vreme vi biste agažovali NATO avijaciju da brani 
jedan nezavisni list.