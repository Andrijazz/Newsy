> Izvor: matf
> Datum: 
> Rubrika: info_politika
> Naslov: TANjA MIŠČEVIĆ, SEKRETAR KANCELARIJE ZA PRIDRUŽIVANjE EU
> Članak:


Pored potvrde o usvajanju studije, Savet ministara treba da donese i okvir za 
pregovore

Sedma žena po redu na kormilu evropskih integracija u našoj zemlji jeste Tanja 
Miščević. Novopostavljeni sekretar Kancelarije Vlade Srbije za pridruživanje 
Evropskoj uniji kaže da u činjenici da se one, po pravilu, bave evropskim 
poslovima ne vidi ništa čudno niti neuobičajeno. Žene su na ovim poslovima 
zastupljene i u regionu. Osim Bosne i Hercegovine, u svim ostalim državama 
zapadnog Balkana glavne su u priči sa EU.

- Bez ikakve namere da stavljam sopstveni pol iznad muškog, mislim da posao na 
evropskim integracijama zahteva sistematičnost, organizovanost i temeljnost, 
koja je prosto svojstvena ženama - objašnjava, dodajući da je njen posao pre 
svega tehnički, a mnogo manje politički.

Nada: u septembru

Svejedno, po prirodi onoga što radi, Miščević bi morala da bude veoma dobro 
upućena i u političke uslove koji, eventualno, mogu da nam budu postavljeni 
ubuduće, najpre 25. aprila, kada bi Savet ministara EU trebalo da potvrdi 
studiju o izvodljivosti za Srbiju i Crnu Goru, koja je nedavno dobila prelaznu 
ocenu od Evropske komisije.

Da li su mogućna iznenađenja da, recimo, još nešto izvuku iz "rukava"?

- Nema nikakvog dodatnog uslova za 25. april, sem nastavka reformi i saradnje 
sa Hagom - tvrdi ona, objašnjavajući da pozitivna studija potvrđuje da smo 
preduzeli dovoljnu meru reformi za otvaranje pregovora. Ali, to nije dovoljno. 
Ne možemo ni mi ni Evropska komisija da budemo zadovoljni tim stepenom reformi, 
a "to nikako ne treba zaboraviti".

Pod uslovom da sledeće sedmice dobijemo potvrđenu studiju, šta potom neposredno 
predstoji?

- Na našu sreću, predstoji zaista mnogo posla. Ovo jeste kamen temeljac za 
buduće putovanje, ali sve što je do sada urađeno neće biti ništa prema onome 
što mora da se ostvari u narednom periodu - naglašava i ukazuje da bi 25. 
aprila trebalo da dobijemo potvrdu Saveta ministara o usvajanju studije. Savet 
ministara mora da donese i odluku o otpočinjanju rada na mandatu, koji upućuje 
komisiji, koja, inače, vodi pregovore. Dakle, okvir u kojem će se ona kretati u 
pregovorima za zaključenje sporazuma sa SCG. Taj tehnički posao trajaće izvesno 
vreme, "a mi se nadamo da ćemo konačno taj mandat (okvir) dobiti početkom 
septembra, kada bi komisija mogla da zakaže otpočinjanje pregovora".

Ovde već postoji pregovarački tim, koji mora da odredi svoje smernice za 
pregovore. Miščević naglašava da to mora da ide paralelno sa definisanjem 
smernica koje radi EU. Mora da se izračuna koliko nam vremena treba (i kojim 
tempom) da ukinemo carine, kvote i sva ograničenja prema robi, uslugama, 
kapitalu i radnoj snazi iz EU.

Pregovori, "koji bi mogli da traju i manje od godinu dana", nisu prosta 
diplomatska priča: nema pregovaranja o uslovima, iako mi možemo da definišemo 
sopstveni stav prema tim uslovima.

Mogućna suspenzija

Povodom nekih glasina koje su se pojavile u javnosti - da studija sadrži 
odredbu o suspenziji, po kojoj može da bude i povučena, ukoliko ne bismo 
udovoljili svim zahtevima iz Brisela - Miščević najpre kaže da studija kao 
takva ne može da bude povučena, odnosno "jednom data - ona je konačna".

Šta može (i to postoji kao realna mogućnost, koju je Ren i naglasio)? Mogu se 
suspendovati pregovori, ne samo u fazi procesa pregovaranja za zaključivanje 
sporazuma, već i u kasnijim fazama.

To ne važi samo za nas, to je opšte pravilo. Mogućnost zaustavljanja pregovora 
postoji u momentu kada se oceni da je neka država narušila principe na kojima 
počiva EU ili ako ta država prestane da se pridržava obaveza iz procesa.

- EU će, u tom slučaju, poučena iskustvima iz ranijih pridruživanja i 
pristupanja, biti veoma stroga i to moramo da imamo na umu - podvlači ona.

Iskustva drugih i nama su dragocena. Podsećamo Tanju Miščević na slučaj 
Albanije, gde pregovori idu traljavo, pa ova zemlja nikako da potpiše sporazum. 
Pitamo je da li možemo da očekujemo da EU bude popustljiva i da nam pruži veće 
šanse za dokazivanje. Tamo, kaže ona, pregovaračke strane nisu spremne (posebno 
Albanija) da pregovore i završe. Činjenica da pregovori idu traljavo ne znači 
da će ih EU prekinuti zbog toga. Sigurna je, imajući, pre svega, na umu 
hrvatsko iskustvo i stalno isticanje jednakog pristupa, da Unija neće, kad bi 
pregovori bili neorganizovani i nespremni s naše strane (u šta ona sumnja), 
suspendovati pregovore. Ukoliko, pak, zaustavimo proces reformi ili se dese 
stvari koje bi taj proces čak unazadile, onda bi EU mogla da reaguje veoma 
oštro i to ne bi bilo različito od drugih slučajeva.

Kad se pogleda sadržaj studije za SCG, šta u njoj predstavlja iznenađenje i da 
li je EU, prema mišljenju novog sekretara Kancelarije, realno ocenila stanje u 
pojedinačnim oblastima, od politike, preko ekonomije, do vladavine prava?

- Ocena je realna, jer EU raspolaže podacima koje smo mi njima dali - ističe 
ona, ukazujući na to da "nema nikakvih tajni" niti iznenađenja. Rečju, studija 
predstavlja naše trenutno stanje.

Koju ocenu ono zaslužuje? Da li je to, ovog puta, puka dvojka?

- Može da bude i viša ocena, s obzirom na to da se ovim ulazi u veliki posao 
pregovora, a pregovori su nešto za šta je potrebna ne samo najmanja moguća 
mera, već i mnogo više od toga - odgovara ona.