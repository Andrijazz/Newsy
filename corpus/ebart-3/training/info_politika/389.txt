> Izvor: ebart
> Datum: 
> Rubrika: info_politika
> Naslov: Veliki brat čuva doušnike: 
> Članak:

Veliki brat čuva doušnike: 

Tajni dosijei bili su posle 5. oktobra kratkotrajno i delimično dostupni 
ljudima na koje se odnose, ali njihova zloupotreba moguća je i danas  
 
Da je onomad ozbiljno shvatio sopstveno ministarsko obećanje o otvaranju 
policijskih dosijea, Dušan Mihajlović, bivši ministar unutrašnjih poslova, 
danas ne bi bio predmet krivične istrage - makar ne one koja bi mogla biti 
pokrenuta na osnovu nedavne krivične prijave Bezbednosno informativne agencije. 
A sprečio bi i političko-medijsko-policijski cirkus koji se upravo odvija u 
Vranju, gradu koji je tek četiri godine posle pada Miloševićevog režima prvi 
put dobio šansu da ima lokalnu vlast koju ne čine stranke perjanice istog tog 
bivšeg režima.

Agencija osnovana u vreme Mihajlovićevog ministrovanja podnela je, naime, 
Okružnom javnom tužilaštvu u Beogradu krivičnu prijavu kojom se današnji lider 
vanparlamentarnih Liberala Srbije tereti za zloupotrebu službenog položaja i 
odavanje državne tajne.

 
 
Bivši ministar unutrašnjih poslova, prema toj prijavi, početkom februara 2002. 
uzeo je i zadržao dosije koji je o njemu (valjda samo pre 5. oktobra 2000) 
vodio bivši Resor državne bezbednosti. U tužilaštvu su saopštili da će prijavu 
tajne policije razmatrati nekoliko dana, posle čega će odlučiti da li će biti 
podnet zahtev za pokretanje istrage. Sam Mihajlović, naravno, u izjavama 
medijima daje karakteristično nejasan odgovor na pitanje da li se dotični 
dosije zaista nalazi kod njega, demantuje navode BIA o prethodnim upozorenjima 
da tajna dokumenta vrati i ocenjuje da je reč o "političkom progonu" i 
"manipulaciji dosijeima i građanskim pravima". Uz odgovarajuću samokritiku i 
priznanje sopstvene odgovornosti ("nisam rasformirao političku policiju, nisam 
objavio političke dosijee i imena onih koji su ih pravili, kao i njihove 
saradnike, nisam ih lustrirao i zato oni sada rade iste stvari zbog kojih ih je 
trebalo ukinuti"), Mihajlović ponavlja sopstveni predlog za koji nije imao 
sluha dok je bio na vlasti - da se objave svi dosijei i saradnici na njima. 
"Danas sam ja žrtva, sutra ćete biti vi", upozorava jedan od najspornijih 
ministara u prethodnoj vladi, uz predlog da prvi objavljeni dosije bude - 
njegov.

NEPOUZDAN: Samo što je "slučaj Mihajlović" podstakao ponovno otvaranje priče o 
zloupotrebi policijskih dosijea, novi prilog na istu temu stigao je u utorak iz 
Vranja - prema tvrdnji Aleksandra Stojkovića iz Nove Srbije, DSS je u tom gradu 
raskinuo koalicioni savez demokratskog bloka, nakon imenovanja Vukašina 
Obradovića za v.d. direktora lokalne televizije. Stojković tvrdi da je od 
lokalnih funkcionera DSS-a čuo da je, na sastanku sa predstavnicima DSS-a iz 
Vranja, u prisustvu premijera Koštunice, ministar unutrašnjih poslova Dragan 
Jočić (DSS), na osnovu dosijea Obradovića koji je držao pred sobom, zaključio 
da on "nije pouzdan" te da je reč o "Sorosovom čoveku".

Nije se, međutim, desilo ništa novo i nepoznato, na osnovu čega bi bivši 
ministar tek sada shvatio da su tajni policijski dosijei više nego idealni za 
političke borbe i manipulacije. Jer, kao i u vreme Miloševića i njegovih 
prethodnika, i posle petooktobarske promene bilo je mnogo tvrdnji o 
prisluškivanju, afera u čijoj su se pozadini nazirali prsti poznavaoca 
informacija spakovanih u tajne policijske dosijee, ali i sasvim otvorenih 
upotreba delova tih dokumenata. A sve, pri tom, nije samo srpski specijalitet: 
jedan od najupečatljivijih primera upotrebe tajne zaostavštine Velikog brata u 
dnevnopolitičke svrhe desio se prošle godine u Sloveniji, baš u vreme njenog 
priključenja EU-u. Pojava na internetu, kako se kasnije pokazalo, "friziranih" 
dosijea Službe državne varnosti (SDV), vođenih do 1990. godine, izazvala je 
gotovo vanredno stanje u bivšoj jugoslovenskoj republici i tragikomične 
pokušaje borbe sa svetskom elektronskom mrežom. A potonja pažljiva analiza 
imena političara i podataka o njima, koji su se našli na senzacionalnom 
internet sajtu, odnosno koji su sa tog spiska izbrisani, navela je medije na 
zaključak da je iza cele operacije stajao vođa opozicije Janez Janša.

Povoljne uslove za manipulaciju dosijeima u Srbiji stvorio je (između ostalih?) 
nekadašnji moćni šef RDB-a Rade Marković, mudro iskoristivši period trovlašća u 
vremenu između 5. oktobra 2000. i formiranja Vlade Srbije nakon decembarskih 
izbora te godine. Marković je, uz pomoć bliskih saradnika, iskopirao tajne 
dosijee, pre svega one koji se odnose na tadašnje lidere DOS-a, i prema 
tvrdnjama različitih "obaveštenih izvora" dostavio ih što političarima što 
mafiji, nastaloj uz mentorsku podršku smenjenog režima. Tvrdnja Čedomira 
Jovanovića, na zajedničkoj sednici Odbora za pravosuđe i upravu i Odbora za 
odbranu i bezbednost 23. juna 2003. godine, uklopila se, tako, u teoriju prema 
kojoj je Marković, uvidevši na vreme dubinu jaza između tadašnjeg saveznog 
predsednika Vojislava Koštunice, koji se nije slagao sa zahtevima za 
brzopoteznu smenu šefa RDB-a, i premijera Srbije Zorana Đinđića, odlučio da 
tajnim dosijeima kupi zaštitu jedne od strana u sukobu. Jovanović je, naime, 
tvrdio da mu je Marković, gotovo dva meseca posle hapšenja (što će reći u 
aprilu 2001), rekao da ne vidi smisao optužnice za ilegalno iznošenje 
poverljive dokumentacije iz arhiva RDB-a. Prema Jovanovićevoj izjavi, Marković 
je u tom razgovoru tvrdio da ne razume šta je nezakonito učinio predajući 
dosijee Zorana Đinđića, Čedomira Jovanovića koji je tada bio šef poslaničke 
grupe DOS-a u Skupštini Srbije, Dušana Mihajlovića i još nekolicine lidera DOS 
Ljiljani Nedeljković, tadašnjem Koštuničinom šefu kabineta. Prozvana Ljiljana 
Nedeljković je, naravno, tu tvrdnju demantovala, a ceo događaj (ako ga je 
bilo?) dobio je značajno mesto u beskrajnom nizu priča sa dve oprečne verzije, 
od kojih je svaka apsolutno uverljiva za određeni deo javnosti.

JOVICA: Kompromitujući podaci iz dosijea o određenim ličnostima - autentičnih 
ili naknadno dorađivanih, kao i u Miloševićevo vreme, i posle promene režima, 
uredno su nalazili put do određenih medija, nimalo gadljivih na objavljivanje 
takvog štiva. U skladu s nikad demantovanom sumnjom da je RDB u vreme kad je na 
njegovom čelu bio Jovica Stanišić, učestvovao u stvaranju tadašnjih opozicionih 
stranaka - od kojih su mnoge nakon pada Miloševića postale vladajuće - po 
medijima su se razvlačile i tvrdnje o saradnji pojedinih političara sa 
"službom". Tvrdnja o postojanju kompromitujućih dosijea posebno se dobro 
"primila" kad je reč o onim liderima koji su bili poslovno uspešni u vreme 
Miloševića - a Mihajlovićeva Lutra stekla je veliki kapital upravo u vreme dok 
je njegova stranka, u to vreme pod imenom Nova demokratija, participirala u 
Vladi Srbije s Miloševićevim partijama (1993-1997). Pozivanje na policijske 
dosijee bilo je naročito učestalo tokom sukoba Dušana Mihajlovića i tadašnjeg 
guvernera Narodne banke Mlađana Dinkića - upravo su dosijei navođeni kao razlog 
za nesmenjivanje ministra - a i sam Mihajlović je pretio da može da objavi 
podatke koje ima o Dinkićevoj porodici.

Jedan od lidera bivšeg DOS-a uspeo je čak i da dobije atest da nije bio 
saradnik tajne službe: BIA je, naime, ocenila da je to neophodno u slučaju 
tadašnjeg potpredsednika srpske vlade Miodraga Isakova, koga je "upropastio" 
zaštićeni svedok C48 na suđenju Slobodanu Miloševiću u Hagu. Dotični svedok, za 
koga mediji tvrde da je i sam još devedesetih bio "provaljen" kao saradnik 
obaveštajne službe jedne zemlje koja se graniči sa Srbijom, te da je imao 
izvestan "dug" spram jednog od protivnika Isakova, rekao je da je Služba 
početkom devedesetih kontrolisala Isakova zbog njegovih kockarskih dugova u 
novosadskom kazinu Rojal. Isakov je, pokušavajući da se odbrani, tražio da se 
objavi njegov dosije iz koga se vidi da je bio pod "merama" a ne saradnik 
Službe, a slično je, potom, tražio i drugi potpredsednik Vlade, Nebojša Čović, 
pokušavajući da se odbrani od tvrdnji Vojislava Šešelja, navodno oslonjenih na 
podatke iz BIA, o njegovoj povezanosti sa "kriminalnim grupama". Zapaženu ulogu 
u ne zna se kom po redu nastavku Balkanskog špijuna odigrao je, leta 2003, 
Zoran Janjušević, bivši savetnik premijera Srbije, optužen za finansijske 
zloupotrebe. Svoj pokušaj odbrane Janjušević je zasnovao na tvrdnji da je napad 
na njega usledio zato što je navodno on autor zakonskog predloga o otvaranju 
dosijea, koji bi, opet navodno, trebalo da diskredituju Dinkića, Labusa, 
njihove porodice i G17 plus. 

OBEĆANjA...: Sve to bi bilo teže izvodljivo da je zaista ispunjeno predizborno 
obećanje DOS-a iz 2000. godine o otvaranju policijskih dosijea (ponovljeno i 
uoči izbora 2003), ali i dosijea vojne službe bezbednosti što je, oktobra 2003, 
u vreme kad je bio savezni ministar odbrane, obećavao Boris Tadić. Pokušaj iz 
2001. godine u startu je pokazao da, možda baš zbog njihove današnje političke 
upotrebljivosti, ne postoji ozbiljna politička volja za suočavanje s mračnim 
tajnama iz prošlosti, kakvo se desilo u većini zemalja bivšeg istočnog bloka. 
Sredinom 2001, naime, Vlada Srbije bila je donela Uredbu (a ne zakon) kojom je 
omogućen uvid samo u jednu vrstu dosijea - one koji se odnose na "unutrašnje 
neprijatelje". Građanima je, sve dok Ustavni sud nije oborio dotičnu uredbu, 
bilo omogućeno da pogledaju - ali ne i kopiraju - svoj dosije ili da o njemu 
naprave beleške koje bi im kasnije možda mogle omogućiti i da zaključe ko je 
bio policijski doušnik zadužen za njihov slučaj. Uprkos ranijem utisku da je 
interesovanje za uvid u tajna dokumenta ogroman, samo mali broj građana pokušao 
je da iskoristi tu mogućnost - možda zbog vesti o sklanjanju dela dokumentacije 
pred pad Miloševićevog režima (pominjalo se izmeštanje u Belorusiju i Rusiju), 
ali i uništavanja dosijea tokom "koministarskog perioda" odmah posle 5. 
oktobra. Priče o uništavanju dosijea dobile su posrednu potvrdu i u izjavi 
tadašnjeg ministra Dušana Mihajlovića, prema kojoj su do kraja februara 2002, 
na osnovu te uredbe, 7724 građanina zatražila da provere da li postoje dosijei 
o njima, ali je ustanovljeno da samo za 413 postoji odgovarajuća fascikla u 
Službi - a retko je ko od protivnika prethodnog režima bio spreman da poveruje 
da nikad nije bio meta praćenja. Ni iskustva onih koji su došli do svojih 
dosijea nisu bila preterano inspirativna za druge potencijalne "predmete 
obrade": prema tvrdnjama "otporaša", naime, dosijei koji su njima stavljeni na 
uvid bili su očigledno prečišćeni, a naročito brižljivo su brisani podaci koji 
bi mogli ukazati na ime doušnika. Samo naizgled paradoksalno, uporedo sa 
izveštajima o nepotpunosti dosijea u vreme njihovog delimičnog stavljanja na 
uvid javnosti, opstajale su i priče o originalima koji još postoje i spremni su 
za (zlo)upotrebu.

Uprkos sumnji da se, sa protokom vremena nakon pada komunističkog režima, 
smanjuje i mogućnost potpunog otvaranja dosijea i povećava šansa za njihovo 
friziranje i zloupotrebu, nevladine organizacije i dalje traže donošenje zakona 
koji bi uredio tu oblast. Centar za antiratnu akciju izradio je i predlog 
zakona, koji se odnosi na sve dosijee vođene u RDB-u i prethodnicama te službe 
od 13. maja 1944. do stupanja zakona na snagu, i predviđa formiranje Nacionalne 
agencije koja bi preuzela, evidentirala i zaštitila sve dosijee, a zatim ih 
pripremila za korišćenje. Otvaranje dosijea bilo bi u skladu i s Rezolucijom 
1096 Saveta Evrope od 27. juna 1996. o merama za razgradnju nasleđa bivših 
komunističkih totalitarnih režima. "Skupština pozdravlja stavljanje dosijea 
tajnih službi na uvid javnosti u nekim bivšim komunističkim zemljama. Ona 
poziva sve odnosne zemlje da, na njihov zahtev, omoguće zainteresovanim licima 
uvid u dosijee koje su o njima vodile nekadašnje tajne službe", navodi se u tom 
dokumentu.