> Izvor: ebart
> Datum: 
> Rubrika: info_politika
> Naslov: BEOGRAD - Strahovi da bi Moskva, ipak mogla da istrguje s međunarodnom 
> Članak:

BEOGRAD - Strahovi da bi Moskva, ipak mogla da istrguje s međunarodnom 
zajednicom i prihvati nezavisnost Kosova, pod uslovom da isti status bude 
priznat i bivšim sovjetskim republikama koje žele ujedinjenje s Ruskom 
federacijom, podgrejani su pre dva dana referendumom u Južnoj Osetiji na kome 
je 99 odsto birača glasalo za otcepljenje od Gruzije. U ruskim diplomatskim 
krugovima tvrde da se ovakav scenario neće dogoditi s obzirom na to da Moskva 
ni posle prvog ovakvog referenduma 1992. godine nije uputila signal da će ikada 
prihvatiti nezavisnost tih zemalja, baš kao ni nezavisnost Kosova.
- Osnovni smisao našeg stava da Kosovo ne može dobiti nezavisnost bez 
saglasnosti Beograda je u poštovanju međunarodnog prava, a ne neka sebična 
varijanta u kojoj tvrdimo pazar. Zvanična Moskva nije priznala Južnu Osetiju, 
Abhaziju i Pridnjestrovlje koji su izglasali nezavisnost upravo zato što su deo 
teritorije druge države. Po istom principu posmatramo i rešavamo pitanje Kosova 
- objasnila je juče za Glas Aljona Kudrjavceva iz odeljenja za medije ruske 
ambasade u Beogradu.
Ona je upozorila da je velika greška što se stav Rusije prema Kosovu posmatra 
"kroz prizmu zemalja koje teže ujedinjenju sa Ruskom federacijom, a ne 
potencijalnih problema sa Korzikom, Kiprom" i drugim sličnim žarištima.
- Gde je garancija da se sutra neće pobuniti i deo Makedonije. Politika je 
jasna. Ne postoje izuzeci. Pravila važe i za jedne i za druge, kao u 
saobraćaju. U suprotnom ćemo se suočiti sa kolapsom na globalnom nivou. Zato se 
zalažemo da se u pojedinačnom slučaju Kosova poštuju globalne međunarodne 
povelje, međunarodno pravo, sve zajedno sa završnim Helsinškim aktom - rekla je 
Kudrjavceva.
Međutim, na pitanje da li će Moskva ipak priznati bivše države Sovjetskog 
Saveza ako Kosmet dospe u situaciju da se o njegovom statusu izjašnjava svaka 
država zasebno, Kudrjavceva je odgovorila da je o tome prerano govoriti i 
istakla da je Rusija sada posvećena rešavanju, pre svega, kosovskog pitanja.