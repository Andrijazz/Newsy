> Izvor: ebart
> Datum: 
> Rubrika: info_politika
> Naslov:  Kineska ambasada:
> Članak:

 Kineska ambasada:

Do konačnog useljenja u Užičku, Ambasada NR Kine prošla je trnovit put tražeći 
krov nad glavom

Pre nešto više od dve godine, kineska ambasada u Beogradu dobila je novu 
adresu. Zgrada u Užičkoj ulici broj 25, u beogradskom naselju Dedinje, do tada 
u vlasništvu Republičke direkcije za imovinu, odlukom Vlade Srbije razmenjena 
je za objekat u ulici Trešnjin cvet, nekadašnju zgradu kineskog diplomatskog 
predstavništva. Do konačnog useljenja u Užičku, Ambasada NR Kine prošla je 
trnovit put tražeći krov nad glavom.

Šestog maja 1999, usred bombardovanja SR Jugoslavije, Grupa 8 koju čini sedam 
najrazvijenijih svetskih zemalja i Rusija, prihvatila je principe za rešenje 
kosovske krize. Predloženo rešenje bilo je dosta slično onom koje je kasnije na 
Kosovu i primenjeno, a građani SRJ ponadali su se da je kraj bombardovanja 
blizu. A onda je, u noći između sedmog i osmog maja, američki avion bacio bombe 
na kinesku ambasadu u kojoj se u tom trenutku nalazilio pedesetak državljana 
Kine. Njih dvadeset šestoro je povređeno, a poginuli su novinarka agencije 
"Sinhua" Šao Junhuan, novinar lista "Guangming žibao" Su Sinhu i njegova 
supruga Džu Jing. Tako je u NATO bombardovanju, pored teritorije SRJ, napadnuta 
i Narodna Republika Kina, budući da je zgrada bila u njenom vlasništvu. U 
pokušaju da se objasni incident kakav do tada nije viđen nigde u svetu, iz 
NATO-a je u prvom trenutku saopšteno da je avion pogodio pogrešan cilj. Nešto 
kasnije stiglo je objašnjenje da je ipak pogođen pravi cilj, ali su podaci 
govorili da se tu ne nalazi kineska ambasada nego Direkcija vojnih rezervi. 
Pogođena zgrada podignuta je 1996. godine i u njoj se nikada nije nalazilo 
ništa drugo osim kineske ambasade. Opravdavanje nečega što se teško može 
opravdati dostiglo je vrhunac kada je NATO saopštio da je CIA raspolagala 
zastarelim podacima, a i da su zgrade ambasade i Direkcije vojnih rezervi - 
slične. Nakon toga, zapadni mediji objavljivali su da Pentagon neće nuditi 
dalja objašnjenja ovog događaja, kako ne bi suviše otkrio o "procesu biranja 
ciljeva".
Image
BOMBAMA NA AMBASADU: Jedan od neeksplodiranih projektila

KUĆNA VARIJANTA: Nakon što je zgrada ambasade uništena, kineske diplomate bile 
su smeštene po privatnim kućama. Polovinom 2001. godine privremeno su se 
uselili u kuću u Lackovićevoj ulici na Dedinju. Trajan ostanak na ovoj adresi 
nije bio moguć, jer jednospratnica od par stotina kvadrata sa malim dvorištem 
teško da ispunjava potrebe jedne ambasade. Početkom 2002. učinilo se da će se 
kineska ambasada konačno skućiti. S obzirom na to da je Regulacionim planom 
koji je Skupština Beograda usvojila u decembru 1999. predviđeno da se park 
između Šekspirove ulice i Bulevara mira na Dedinju pretvori u građevinsko 
zemljište, Kinezima je ponuđena ova lokacija, što su oni prihvatili. Iako je, 
na prvi pogled, procedura po kojoj je kineskoj ambasadi dodeljen ovaj plac 
poštovana do tančina (konsultovana su tadašnja savezna ministarstva spoljnih 
poslova i pravde, Regulacioni plan i Direkcija za izgradnju), podigla se velika 
prašina oko predloga da umesto parka na Dedinju nikne ambasada. Pre svega, nije 
bilo jasno čija je ideja da ambasada bude podignuta na ovoj lokaciji, odnosno 
da li su se toga setile gradske vlasti ili su sami Kinezi izrazili želju još 
pre usvajanja Regulacionog plana, oko čega je takođe bilo spekulacija. U vreme 
izglasavanja Regulacionog plana, lokalna vlast u Beogradu bila je u rukama 
Srpskog pokreta obnove. Plan je trebalo da bude usvojen još 8. oktobra 1999. 
godine ali, što zbog političkih razmirica, što zbog konkretnih primedaba na 
Regulacioni plan, odbornici Socijalističke partije Srbije, Jugoslovenske 
udružene levice i Demokratske stranke napustili su sednicu. Dva meseca kasnije, 
odbornici su telegramom obavešteni da sednica hitno mora da bude okončana zbog 
važnosti za funkcionisanje grada. Regulacioni plan je potom usvojen, a za njega 
su glasali i oni odbornici koji su ranije upozoravali na ozbiljne nedostatke. 
Na kraju, u februaru 2002. godine, kada je potvrđeno da će kineska ambasada 
biti izgrađena na mestu parka, pobunili su se i stanovnici Dedinja i Senjaka, 
kojima pripadaju najveće zasluge za to što ona nije podignuta na uglu 
Šekspirove i Bulevara mira. Park koji se prostire između ove dve ulice star je 
više od sto godina i zauzima površinu od 5,2 hektara. Da su gradske vlasti 
istrajale u nameri da ga pretvore u građevinsko zemljište, bilo bi posečeno 
preko tri stotine stabala, a Beograd bi ostao bez još jedne zelene površine, u 
čemu i inače oskudeva. Protesti građana trajali su oko tri meseca, a 
priključili su im se brojni urbanisti i arhitekte. Konačno, krajem maja 2002. 
godine, nekako baš u vreme kada su pobunjeni građani najavili masovno 
okupljanje na spornom placu, visoka delegacija ambasade NR Kine posetila je 
Direkciju za gradsko građevinsko zemljište i izgradnju grada Beograda i 
tamošnje rukovodstvo obavestila da odustaje od ove lokacije, te da će zgrada 
diplomatskog predstavništva biti izgrađena na nekom drugom mestu. Kao 
obrazloženje za odustajanje naveli su "tehničke probleme s kojima bi se susreli 
pri izgradnji tako važnog objekta".

STARO ZA NOVO: Trajno mesto prebivališta kineska ambasada dobila je početkom 
avgusta 2003, kada je Vlada Srbije donela odluku da objekat u Užičkoj 25 
razmeni za zgradu oštećenu tokom bombardovanja. Ugovor o zameni nepokretnosti 
sa kineskom vladom zaključila je Republička direkcija za imovinu. Građevinski 
radovi na novoj zgradi još traju tako de se, iako je zvanično otvorena 29. jula 
2004. godine, kada je organizovan prijem povodom 77. godišnjice formiranja 
Narodnooslobodilačke vojske Kine, još uvek ne može reći da je ambasada potpuno 
završena. Ali, dok se za ovaj objekat bar zna da će jednog dana biti završen, 
niko sa sigurnošću ne može da kaže šta će se desiti sa bivšom zgradom kineske 
ambasade koja je uništena u bombardovanju. Sedam i po godina kasnije, ruševina 
i dalje stoji netaknuta, na više nego atraktivnoj lokaciji - u centru Novog 
Beograda. Revoltirani zbog toga, stanari okolnih zgrada tvrde da je bivša 
kineska ambasada postala okupljalište narkomana i "sumnjivih tipova", kao i da 
se noću trude da zaobilaze ovo mesto. Nakon razmene sa Kinezima, zgrada je 
prešla u vlasništvo Republike Srbije. Trenutno je u nadležnosti Republičke 
direkcije za imovinu koja ju je dala na korišćenje beogradskoj Direkciji za 
gradsko građevinsko zemljište. U junu 2004. godine, kada je uklonjena jedna 
neeksplodirana avionska bomba, tadašnji direktor Direkcije Siniša Nikolić 
najavljivao je prodaju ovog prostora dodajući da postoje kupci zainteresovani 
da tu otvore poslovni centar. Dve godine od tada ništa od najavljenog nije 
ostvareno. Direkcija za gradsko građevinsko zemljište tražila je pre izvesnog 
vremena od vlasnika, Republičke direkcije za imovinu, saglasnost za prodaju 
javnim nadmetanjem. Ovaj zahtev trenutno je u fazi razmatranja, u Direkciji za 
imovinu kažu da će u narednih mesec dana biti doneta odluka, a da će potom biti 
održana javna licitacija na kojoj neće biti razmatrana samo cena već i vrsta i 
namena budućeg objekta, čime će ovaj problem konačno biti rešen.