> Izvor: matf
> Datum: 
> Rubrika: info_politika
> Naslov: DIV NA MUKAMA
> Članak:


Postkomunistička navika da plata ne mora da se zaradi rezultirala mnogo većim 
brojem zahteva za dobrovoljnim odlaskom iz preduzeća

Više od 200 radnika BAT-DIV-a u Vranju, kako nezvanično saznajemo, podnelo je 
zahteve za dobrovoljni odlazak iz preduzeća, a u okviru <sistema novih 
pogodnosti> za zaposlene koji nisu u stanju <da se nose sa izazovima savremenog 
industrijskog okruženja zbog zdravstvenih ili drugih ličnih razloga>. Ovako 
veliki broj zahteva zatekao je i iznenadio generalnog direktora Xona Ketkutija 
i njegove saradnike, nenavikle na postkomunistički sindrom <radio ne radio, 
svira ti radio>, pa su bili primorani na izvesnu korekciju paketa novih 
pogodnosti za zaposlene. A u starosno-radnoj strukturi onih radnika DIV-a koji 
su podneli zahtev za dobrovoljni odlazak iz preduzeća, sasvim (ne)očekivano, 
prevladavaju zaposleni sa 25 godina radnog staža, uprkos činjenici da je limit 
za otpremninu 18.000 evra, odnosno, tri bruto plate po godini staža.

HUMANOST

Posle dugih pregovora sa reprezentativnim Samostalnim sindikatom DIV-a, koji su 
započeli još u februaru tekuće godine, ova profitabilna fabrika ispostavila je 
zaposlenima paket pogodnosti sa mogućnošću dobrovoljnog napuštanja preduzeća uz 
odgovarajuću nadoknadu. Generalni direktor vranjske fabrike duvana Xon Ketkuti, 
obrazlažući motive za povlačenje pomenutog poslovnog poteza, potencira da su 
sistem dodatnih pogodnosti prihvatili većina zaposlenih, bord direktora, 
sindikati i nadležne državne institucije.
- Sistem novih pogodnosti dozvoljava dobrovoljan odlazak u penziju ili iz 
preduzeća onih zaposlenih u DIV-u koji osećaju da nisu u stanju da se nose sa 
izazovima savremenog industrijskog okruženja, zbog zdravstvenih ili drugih 
ličnih razloga - objašnjava Ketkuti - a naglašavamo da je BAT od samog starta 
najavio da garantuje posao svim zaposlenim radnicima koji žele da rade u DIV-u, 
razume se, u skladu sa principima korporativne društvene odgovornosti. A sada 
smo, verujemo, dogovorili dostojanstveno i humano rešenje za zaposlene, pružili 
mogućnosti novog zapošljavanja, a time i doprinos našem daljem rastu i razvoju 
lokalne zajednice i regiona u celini. Zato smatramo da je paket novih 
pogodnosti dobar i za one koji odlaze, ali i za one koji ostaju u DIV-u.
Direktor vranjske fabrike duvana najavljuje povećanje plata za zaposlene.
- Nova pravila za plate, koja smo definisali u aprilu ove godine, vezali smo za 
produktivnost i zarade će biti uvećane za 40 odsto - navodi Ketkuti - što će 
biti u vezi sa proizvodnim bonusom koji će i imogućiti da plate budu povećane 
za pomenuti procenat. Dakle, rast produktivnosti i kvaliteta biće u skladu sa 
odgovornim vođenjem proizvodnje i sa našim novim i ambicioznim proizvodnim 
planovima.

DEMOGRAFSKI PRESEK

I Xon Ketkuti i predstavnik Samostalnog sindikata nisu dali konkretan odgovor 
na pitanje koliko zaposlenih je odlučilo da dobrovoljno napusti DIV.
- Taj broj nije konačan, ali treba imati na umu da je demografski presek 
zaposlenih u DIV-u nepovoljan, odnosno, dominiraju stariji radnici - kaže 
Ketkuti - tako da nisam iznenađen brojem radnika koji su se prijavili za 
odlazak. Sa novom radnom kulturom, koju stičemo u periodu posle privatizacije 
fabrike u Vranju, ne mogu da se nose svi zaposleni. Ipak, neće biti naglih 
odlazaka, to će potrajati mesecima.
Xon Ketkuti je diplomatski vešto odgovorio na pitanje kolika je novčana 
nadoknada za dobrovoljno napuštanje DIV-a.
- Paket se zasniva na bazi individualnog dogovora, pa nije u redu da pominjemo 
koliko je to novaca - <ubedljiv> je direktor DIV-a.
Ništa konkretniji nije bio ni predsednik Samostalnog sindikata i jedan od 
glavnih pregovarača Goran Trajković.
- Pregovarali smo u više faza, od februara ove godine, trudeći se da nađemo 
najbolja rešenja - ističe Trajković - a prijavljivanje za odlazak okončano je 
krajem jula. Sa realizacijom dobrovoljnih odlazaka krenućemo u septembru. Vreme 
će pokazati koliko smo uspeli sa novim paketom pogodnosti za naše zaposlene.
Ono što zvaničnici vranjskog DIV-a nisu hteli da obnaroduju, ipak, uspeli smo 
da saznamo <posrednim> novinarskim vezama. Najpre, nadoknada za dobrovoljni 
odlazak iznosi tri bruto plate po godini staža, uz uslov da ukupna sredstva ne 
smeju da pređu 18.000 evra. Ovo je dobrovoljni odlazak, a ne socijalni program, 
kao u niškoj konkurenciji <Filip Morisu>, gde su pojedini radnici za odlazak iz 
firme dobijali i preko 40.000 evra, a vremešniji bračni par, zajedno, čak i 
sumu od blizu 100.000 evra. A prema istom izvoru, od više od 500 radnika za 
dobrovoljni odlazak javilo se skoro 230 radnika, što je iznenadilo poslovodstvo 
DIV-a. A kako bi naglim odlaskom prijavljenih za napuštanje preduzeća i sama 
proizvodnja bila dovedena u pitanje, Ketkuti i njegovi saradnici izvršili su 
određene korekcije u smislu postepenog, faznog, napuštanja fabrike, uz obavezu 
iskusnih proizvodnih radnika da obuče nove radnike, pa tek onda odu iz 
preduzeća. Dakle, silom (ne)prilika moralo se preći na sistem ograničene 
dobrovoljnosti.

POSTKOMUNIZAM

A možda najbolji odgovor na pitanje zašto se toliki broj radnika DIV-a prijavio 
za dobrovoljni odlazak iz fabrike, u kojoj ostvaruju najbolje zarade u Vranju i 
Pčinjskom okrugu, daje radnik Slobodan Stamenković iz Vranjske Banje, koji ima 
35 godina radnog staža i jedan je od onih koji želi i dalje da radi.
- Jedan, na žalost, dobar broj radnika DIV-a navikao je da <šeta pantalone> i 
primi dobru platu, dakle, nije navikao da zaradi platu - zaključuje Stamenković 
- i sada im je teško da se uklope u nov način rada koji zahtevaju stranci. 
Dobar deo su polutani, oni koji imaju dosta zemlje, pa ne žele da se <zamaraju> 
i na radnom mestu i na njivi. A ja živim od fabrike, nemam ni metar zemlje, 
živim od plate.Tih 15.000 evra, koja bih uzeo za odlazak, lako će se i brzo 
potrošiti, na jedna nova kola, nameštaj... A šta posle, kako dočekati uslov za 
penziju bez plate i novca!?
Radnik Aleksandar Dimitrijević iz Vranja, sa 27 godina staža, međutim, prijavio 
se za dobrovoljni odlazak iz DIV-a, ne zamarajući se posebno postkomunističkim 
sindromom glede (ne)radnih navika naših ljudi.
- Idem, odlučio sam, jer sam već isplanirao šta ću da radim - odlučan je 
Dimitrijević - sa parama koje uzmem, otvoriću mali proizvodni pogon u kome će i 
moja deca da rade. Jednostavno, ne mogu više da radim po smenama i pod novim 
režimom. Nisam neradnik, navikao sam da radim, uostalom, imam nekoliko njiva, 
veliki voćnjak i sve to obradim. 
Ono što na kraju, ipak, ostaje nedovoljno jasno je zašto u ukupnom broju 
radnika DIV-a koji su se prijavili za dobrovoljni odlazak, dominiraju oni koji 
imaju manje od 30 godina radnog staža!? Biće da se radi o ljudima odvažnim isto 
toliko koliko je hrabrosti pokazao Xon Ketkuti kad se odlučio da paket novih 
pogodnosti implementira u fabrici na krajnjem jugu Srbije.