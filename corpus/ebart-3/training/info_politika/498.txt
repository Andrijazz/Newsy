> Izvor: ebart
> Datum: 
> Rubrika: info_politika
> Naslov: ŠTA JE KONTAKT-GRUPA PORUČILA DRŽAVNOM VRHU O PITANjU KOSOVA, A ŠTA JE BEOGRAD 
> Članak:

ŠTA JE KONTAKT-GRUPA PORUČILA DRŽAVNOM VRHU O PITANjU KOSOVA, A ŠTA JE BEOGRAD 
ODGOVORIO

Nema menjanja državnih granica. Nezavisnost Kosova za nestabilnost regiona, 
rekao Čović

BEOGRAD - Bilo kakva opcija nezavisnog Kosmeta apsolutno je neprihvatljiva, i 
to smo glasno, jasno i državnički jedinstveno poručili članovima Kontakt-grupe 
- rekao je juče Nebojša Čović, šef Koordinacionog centra za KiM.
- Članovi Kontakt-
-grupe postavili su okvir za razgovore o statusu, u kojima nema povratka na 
stanje iz 1999. godine, ni prisajedinjenja Kosmeta nekoj drugoj državi. Mi smo 
tome dodali nešto od čega nećemo da odstupimo: nema menjanja državnih granica!
Čović kaže da je državni vrh SCG i Srbije upoznao članove Kontakt-grupe i sa 
svim rizicima scenarija koji vodi u nezavisnost.
-  Takav rasplet bi, po principu domina, poremetio bezbednost u celom regionu, 
i odmah bi se pokrenula pitanja RS i delove Makedonije, i vratili bismo se na 
stare i veoma opasne procese. 
- Međunarodna zajednica, ipak, može na budući pregovarački sto da stavi i 
opciju nezavisnosti. Nijedan srpski političar, međutim, u tome neće i ne sme da 
učestvuje, i ispod toga niko iz Beograda neće staviti potpis. Naše kompromisno 
rešenje je: Kosmet, manje od nezavisnosti, a više od autonomije - dodao je 
Čović.
Prema Čovićevim rečima, međunarodna zajednica je obrnula redosled poteza, pa 
više ne važi - standardi, pa status, već - standardi i status.
- Ta dva procesa će se, dakle, odvijati paralelno i mi moramo da učestvujemo 
aktivno u svemu. Ne smemo da dozvolimo da nas nekim smišljenim potezima 
isprovociraju i da se sami isključimo iz borbe - upozorava Čović.