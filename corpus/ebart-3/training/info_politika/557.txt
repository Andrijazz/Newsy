> Izvor: matf
> Datum: 
> Rubrika: info_politika
> Naslov: Boris Tadić i Vojislav Koštunica prisustvovali su juče konstitutivnoj sednici 
> Članak:

Koordinacionog tela za Preševo, Bujanovac i Medveđu. Prisustvo najvišeg 
državnog vrha na sednici Koordinacionog tela jeste podrška procesu očuvanja 
stabilnosti juga Srbije i stabilnosti čitavog regiona, rekao je predsednik 
Srbije. "Uspostavljanje stabilnosti u Bujanovcu, Preševu i Medveđi je 
najuspešniji proces na području čitavog Balkana, uz vrlo konkretne rezultate", 
rekao je Tadić. On je čestitao predstavnicima albanske i srpske zajednice što 
su odlučili da učestvuju u radu tog tela i tako preuzeli odgovornost za 
stabilnost na jugu Srbije. Premijer Vojislav Koštunica je ocenio da će 
Koordinaciono telo omogućiti ostvarenje ekonomskog razvoja i unapređenje 
međunacionalnih odnosa u regionu. Bez obzira što je bila više protokolarnog 
karaktera, ova sednica, kojoj su prisustvovali najviši zvaničnici državnog 
vrha, vojske, policije i predstavnici lokalne vlasti, znači u suštini krupan 
zaokret u radu rekonstruisanog Koordinacionog tela za jug Srbije. Ovo je, 
pozdravljajući prisutne, rekao i Nebojša Čović, stavljajući do znanja da se 
ovom sednicom završava jedna a počinje druga faza na ovom osetljivom 
multietničkom području. "Završava se faza sukoba i incidenata a počinje period 
privrednog i ekonomskog razvoja, trajnog mira i sigurnosti, poverenja i 
tolerancije", kazao je Čović. Pošto je rečeno da će u naredne 23 godine na jugu 
Srbije biti plasirano oko 1,5 milijardi dinara, zajedno sa sredstvima 
međunarodne zajednice. U radu jučerašnje sednice učestvovali su i ambasadori 
OEBS-a Mauricio Masari, SAD-a Majkl Polt i Holandije, Barend van der Hajden.