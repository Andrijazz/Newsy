> Izvor: ebart
> Datum: 
> Rubrika: info_politika
> Naslov: SVEČANOSTI U PRANjANIMA 
> Članak:

SVEČANOSTI U PRANjANIMA 

Na zboru posvećenom 60-godišnjici spasavanja savezničkih pilota govorio i Vuk 
Drašković 
 
PRANjANI - "Pranjani 1944: Aerodrom Slobode i ratnog savezništva SAD i trupa 
đenerala Draže Mihailovića. Pranjani 2004: Američki avijatičari ponovo među 
nama".

Od danas ova spomen-ploča ispisana na srpskom i engleskom jeziku svedoči o 
jednom velikom poduhvatu iz avgusta 1944. godine. Ravnogorci su tada, 
sarađujući sa savezničkom komandom, prebacili više od 500 američkih, britanskih 
i kanadskih pilota u operaciji "Vazdušni most" u njihove zemlje. Bilo je to u 
noći između 9. i 10. avgusta, a svečano je obeležena šezdeseta godišnjica ovog 
događaja. 

Saveznički avioni stradali su prilikom povratka sa bombardovanja naftnih 
postrojenja u Ploeštiju u Rumuniji.

Svečanosti su prisustvovali četvorica američkih vazduhoplovaca učesnika 
pomenute operacije: Robert Vilson, Artur Džibilijan, Kler Masgrou i Džordž 
Vojinović, vidno uzbuđeni prijemom na koji ovih dana nailaze u Srbiji.

Spomen-ploču su otvorili Robert Vilson i Vuk Drašković, ministar inostranih 
poslova SCG, koji su se i obratili okupljenom narodu pranjanskog kraja i 
prisutnim gostima. Vuk Drašković je, pored ostalog, rekao: 

- Prvi put Srbija na ovom mestu, posle 60. godina proslavlja istinu i obara pod 
noge ideološke laži. Saveznici su dužni da odaju poštu ravnogorskom pokretu i 
đeneralu Draži Mihailoviću, a Srbija da spere greh velikog zločina. Hoćemo da 
pomirimo dva antifašistička pokreta na ovim prostorima, četnički i partizanski, 
na osnovu istine koju ovde promovišemo. 

On je još kazao da je SPO spremio predlog zakona kojim će se Ravnogorci, 
njihove porodice i potomci u pravima izjednačiti sa pripadnicima partizanskog 
pokreta (boračke penzije, invalidnine i slično).

Na skupu su veoma emotivno svoja sećanja na operaciju "Vazdušni most" kazivali 
Džordž Vojinović i Robert Vilson.

Povodom 60 godina od ovog događaja u gornjomilanovačkoj modernoj galeriji 
otvorena je izložba fotografija posvećena operaciji "Vazdušni most". 

Ovoj svečanosti su prisustvovali i predstavnici ambasade SAD u Beogradu 
predvođeni vojnim atašeom.