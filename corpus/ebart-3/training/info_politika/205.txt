> Izvor: ebart
> Datum: 
> Rubrika: info_politika
> Naslov: DA LI JE I SDP GLASAO "NA DALJINU" 
> Članak:

DA LI JE I SDP GLASAO "NA DALJINU" 

Portparol izbornog štaba DS-a zatražio od Labusa da se izvini zato što Nataša 
Milojević nije glasala za guvernera 

Predsednik poslaničkog kluba Socijaldemokratske partije Nataša Milojević 
optužila je poslaničku grupu DOS i njenog šefa Bojana Pajtića iz Demokratske 
stranke da su prilikom glasanja o izboru guvernera Narodne banke Srbije, 22. 
jula, zloupotrebili njenu poslaničku karticu. 

"Zloupotreba moje kartice se desila na isti način kao i sa ostalima. Na koji 
način, to znaju oni koji su to radili. Na listingu se vidi da smo, navodno, 
glasali na mestima na kojima nikad ne sedimo. Oni koji su pravili lažni kvorum 
i manipulisali karticama desetak poslanika to znaju", izjavila je Milojevićeva. 

Odgovarajući na prozivke zašto ranije nije ukazala na zloupotrebu svoje 
kartice, naglasila da joj je "žao što je niko nije pitao" zašto SDP na prvoj 
sledećoj sednici nije glasao za usvajanje zapisnika s prethodne, kao i zašto se 
istražni organi i mediji nisu pozabavili time. "Tražili smo ponavljanje 
glasanja odmah, na prvoj sledećoj sednici. Jedan od naših uslova za podršku 
Nataši Mićić bilo je glasanje o guverneru. SDP je od početka jedini i 
reagovao", istakla je ona i dodala da su se "oni koji je trebalo" oglušili o te 
zahteve, "pokazujući lažne avionske karte". 

Mnogi su svoja letovanja zaboravili, ali Neda Arnerić... 

Ovu, jednu od brojnih afera, pre nekoliko dana ponovo je aktuelizovao 
potpredsednik Demokratske stranke Boris Tadić koji je izjavio da Neda Arnerić 
tog dana nije bila u parlamentu, već na letovanju u Bodrumu. Nedugo zatim, i 
Neda Arnerić je priznala da tog spornog dana nije bila u republičkoj skupštini. 
Njeno priznanje su G17 plus i DSS, u jeku predizborne kampanje, spremno 
dočekali i ponovo optužili vlast da je u dosadašnjem sazivu Skupštine često 
manipulisala poslaničkim karticama. 

Prozivke opozicije 

Odgovarajući na "prozivke" opozicije, Tadić je nagovestio da je još "bilo 
glasanja na daljinu", upitavši gde se nalazila poslanik Socijaldemokratske 
partije Nataša Milojević, koja se sada nalazi na izbornoj listi G17 plus, u 
vreme glasanja za guvernera Narodne banke Srbije. Pitanje je tim zanimljivije 
ukoliko se zna da je upravo SDP bio najglasniji u zahtevu da se ponovi glasanje 
o guverneru NBS, a sada postoji osnovana sumnja da dva poslanika te partije 
nisu bila u parlamentu kada se glasalo. 

U Socijaldemokratskoj partiji ističu da su od početka tvrdili da je izbor Kori 
Udovički za guvernera bio neregularan. Po rečima portparola SDP-a Ljiljane 
Nestorović, upravo zbog toga je ova partija i uslovljavala podršku republičkoj 
vladi i predsedniku Skupštine Nataši Mićić, ponovnim glasanjem za guvernera 
NBS. 

"Na sednici 22. jula nisu bili narodni poslanici Dragan Rafailović i Neda 
Arnerić. Takođe, i dvojica poslanika socijalista Živko Radovančev i Momir 
Radoičić su pronašli svoje ime na listingu da su glasali, iako tvrde da nisu 
bili u sali", rekla je Nestorović. 

Po njenom mišljenju, prozivka Borisa Tadića je nekorektna i politički neukusna. 

Skupštinski listing 

"Što vreme više prolazi, sve je više poslanika koji svoje ime pronalaze na 
skupštinskom listingu, iako tada nisu bili u parlamentu. To znači da je vlast 
manipulisala poslaničkim karticama i krivce treba da potraže isključivo u 
svojim redovima, jer je Nataša Milojević javila da će biti odsutna. Neko je 
očigledno zloupotrebio i njenu poslaničku karticu", zaključila je Ljiljana 
Nestorović. 

Portparol izbornog štaba Demokratske stranke Miloš Jevtić zatražio je juče od 
predsednika G17 plus Miroljuba Labusa da se odredi prema činjenici da kandidat 
za poslanika na njegovoj izbornoj listi Nataša Milojević nije glasala za izbor 
guvernera i Saveta Narodne banke Srbije i da se zbog toga izvini javnosti. 

Milojevićeva je u to vreme bila šef poslaničke grupe Socijaldemokratske 
partije, podsetio je Jevtić i istakao da se, prema listingu glasanja sa sednice 
od 22. jula, pod brojem 52 nalazi Milojević. 

Jevtić je rekao da je glasanje održano u 19 časova i 27 minuta, a da je 
Milojević samo sat kasnije gostovala u emisiji Televizije Prokuplje, što 
potvrđuje i izjava voditelja emisije Predraga Miloševića. Prokuplje je od 
Beograda udaljeno 230 kilometara, pa je nemoguće tamo stići za jedan sat, rekao 
je Jevtić, dodavši da ni druga dva poslanika SDP-a koji su gostovali u istoj 
emisiji, Olgica Kirćanski i Dragan Milentijević, koji je sada kandidat za 
poslanika G17 plus, nisu tada glasali za izbor guvernera. 

Nekadašnji novinar Televizije "Top 3" Predrag Milošević izjavio je da je šef 
poslaničkog kluba SDP-a Nataša Milojević 22. jula bila u Prokuplju, u emisiji 
"Puls" koju je on vodio. Pored Milojevićeve, u studiju je bila i njena 
stranačka koleginica Olgica Kirćanski, ali ne i republički poslanik Dragan 
Milentijević, kako su to neki mediji preneli, već je treći gost bio predsednik 
Opštinskog odbora SDP-a Predrag Jovićević.