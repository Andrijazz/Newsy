> Izvor: ebart
> Datum: 
> Rubrika: info_politika
> Naslov: Albanski teroristi nastavili zatiranje svega hrišćanskog 
> Članak:

Albanski teroristi nastavili zatiranje svega hrišćanskog 

Šta li će tek biti sa onim svetinjama - a takvih je preko 97 odsto od ukupnog 
broja - za koje zaštitne zone nisu predviđene, zabrinuto pitaju u Crkvi

BEOGRAD/GRAČANICA - Albanski teroristi na Kosovu i Metohiji počeli su da 
skrnave srpske svetinje koje do sada nisu oštetili - rečeno je našem listu u 
Eparhiji raško-prizrenskoj.
Komentarišući poslednji napad na crkvu Pokrova Presvete Bogorodice u selu Babin 
Most kod Obilića, koji se dogodio pre tri noći, kada su "nepoznati počinioci" 
provalili u hram i demolirali ga, polomivši sve ikone, prozore i vrata, u 
Eparhiji podsećaju da ovo skrnavljenje svedoči o kontinuitetu namere da se 
zatre svaki trag hrišćanskog postojanja na prostoru Kosmeta. Crkvu u Babinom 
Mostu, po predanju je podigla kneginja Milica, u spomen kosovskim junacima.
"Na Kosovu i Metohiji od sredine juna 1999. godine, nažalost, više nije sigurna 
nijedna crkva koja je izvan zaštite međunarodnih snaga. Bogorodičina crkva do 
danas nije bila meta napada, ovo je prvi udar na nju u poslednjih sedam godina. 
Zato nad svima nama danas lebdi teško pitanje koliko će biti efikasne zaštitne 
zone koje se pripremaju za nekoliko crkava i manastira na Kosovu i Metohiji, 
kao i šta će biti sa onim svetinjama - a takvih je preko 97 odsto od ukupnog 
broja - za koje zaštitne zone nisu predviđene, ko će njih štititi i zaštititi 
od militantnog i rušilačkog nadirućeg islamskog terorizma", kažu u Eparhiji 
(bez odobrenja nadležnog arhijereja nije dozvoljeno da zvanično istupaju u 
javnosti).
U Eparhiji podsećaju da su se kontinuirani napadi na Srbe i njihove svetinje 
nedavno dogodili na crkve u Podujevu i Prizrenu, da je sa hrama Bogorodice 
Ljeviške u Prizrenu ukraden olovni krov (posao popravke i postavljanje novog 
krova nedavno je ponovo poveren albanskom preduzeću), da su uoči obeležavanja 
sedmogodišnjice masakra srpskih žetelaca u selu Staro Gracko kod Lipljana 
Albanci minirali groblje, a poslednji atak dogodio se pre četiri dana, kada je 
nožem izboden srpski mladić kod Vučitrna.
"Takođe, u toku procesa takozvane "obnove", u hramu Svetog Nikole u Prištini 
samo je zamalterisana freska ovog sveca, dok je na mestu do temelja porušene i 
rašćišćene crkve Svete Trojice u Đakovici podignut spomenika teroristima OVK, 
ističu u Eparhiji. Nadležne kosovsko-metohijske vladike raško-prizrenski 
Artemije i Lipljanski Teodosije juče nisu bili dostupni za zvaničan komentar o 
skrnavljenju srpskih svetinja.
Za poslednjih sedam godina, podsetimo, na Kosovu i Metohiji je porušeno ili 
teško oštećeno oko 160 manastira i crkava.