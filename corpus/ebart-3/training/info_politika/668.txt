> Izvor: matf
> Datum: 
> Rubrika: info_politika
> Naslov: UPRAVLjANjE KRIZOM MEĐUETNIČKIH ODNOSA
> Članak:


Stanje međuetničkih odnosa u Vojvodini trenutno je mnogo bolje nego prethodne 
godine, zaključili su učesnici jučerašnje konferencije za novinare u 
beogradskom Medijacentru, u organizaciji zrenjaninskog Centra za razvoj 
civilnog društva. Vladimir Ilić, čelnik ove organizacije, smatra da se prognoza 
međuetničkih odnosa u Pokrajini može svesti na jednu reč: vedro! On je istakao 
i da je "zadatak srpske i mađarske nacionalne elite da obaveste svoje zajednice 
da nisu ugrožene" u Vojvodini.
On to potkrepljuje konstatacijom da u samoj Vojvodini, ali i u odnosu vlasti iz 
Beograda prema njoj, nema više destabilizirajućih faktora. Ilić, međutim, 
upozorava da bi neki spoljni uticaji, u šta je uključio i ishod pregovora o 
Kosovu i Metohiji, mogli negativno da se odraze na prilike u Pokrajini. On je 
ukazao i na rezultate nedavnog istraživanja, po kome je utvrđeno da elite 
nacionalnih zajednica nemaju osećaj etničke uzgroženo sti od drugih zajednica, 
dok se običan narod istovremeno oseća ugroženo. To je potkrepio činjenicama da 
političari iz određenih nacionalnih zajednica međusobno ne komuniciraju, ali 
zato imaju dobre odnose sa strankama drugih naroda. A tamo gde je neka 
zajednica ugrožena, njena politička elita je čvrsto homogenizovana, kaže Ilić.
Primećuje i da je međuetnička distanca i dalje velika, čemu doprinosi 
kontradikcija u zakonskim rešenjima (primer je davanje mađarskog imena 
Srbobranu, što jedan zakon dozoljava, a drugi ne), ekonomske neprilike i 
politička reprezentativnost manjina. Na to je juče ukazao i Laslo Fuks, takođe 
iz Centra za razvoj civilnog društva. On smatra da su neke zajednice 
jednopartijski zastupljene u savetima nacionalnih zajednica, čime se generišu 
sukobi i nerazumevanje.