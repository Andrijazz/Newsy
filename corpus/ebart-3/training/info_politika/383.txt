> Izvor: ebart
> Datum: 
> Rubrika: info_politika
> Naslov: IVAN ANDRIĆ TVRDI DA POLITIKA GSS OSTAJE ISTA 
> Članak:

IVAN ANDRIĆ TVRDI DA POLITIKA GSS OSTAJE ISTA 

Vesna Pešić nije obaveštena o raskolu u strankama

BEOGRAD - Rasplet krize u Građanskom savezu Srbije i presabiranje redova posle 
odlaska najviših funkcionera očekuje se u toku ove nedelje na sednici 
Predsedništva stranke. 
Prema rečima Ivana Andrića, člana Predsedništva, uslediće sednica Glavnog 
odbora, a krajem godine biće sazvana i sednica Skupštine stranke.
- Politika GSS ostaje ista, a opstanak stranke zavisiće od sposobnosti ljudi 
koji u njoj ostaju - kaže Andrić. - Odlazak ovih ljudi veliki je udarac za GSS. 
Ipak, mislim da ćemo preživeti i naći svoje mesto na političkoj sceni. 
Nekadašnji predsednik GSS, sada ambasador u Meksiku, Vesna Pešić, koja je i 
dalje član Glavnog odbora, juče nam je rekla da nije pratila zbivanja u stranci 
i da ne zna šta se i zbog čega ovih dana dešava u GSS. 
- Verovatno su me kao člana GO ostavili iz poštovanja, ali ja više ne 
učestvujem aktivno u politici stranke. Danas sam tek čula da su neki ljudi 
otišli, ali stvarno ne znam razloge, pa ne mogu da komentarišem. Morala bih da 
budem "na vezi" sa njima da bih imala neki sud - rekla je Pešićeva za 
"Novosti".    
Iako se ime Žarka Mihailovića navodilo u svojstvu člana Predsedništva GSS koji 
je među onima koji su ostali, Mihailović je stranku napustio još pre tri meseca 
i sada je član DS.
- Otišao sam zbog neslaganja sa daljim konceptima razvoja GSS. Odavno sam 
podržavao ideju spajanja GSS i DS, kao najbližih političkih partnera i žao mi 
je što do toga nije došlo. Kada sam napustio GSS, prihvatio sam da budem na 
listi DS za lokalne izbore i postao njihov član - kaže Mihailović.