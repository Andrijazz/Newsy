> Izvor: ebart
> Datum: 
> Rubrika: info_politika
> Naslov: SUZANA GRUBJEŠIĆ, ŠEF SKUPŠTINSKOG ODBORA ZA EVROPSKE INTEGRACIJE
> Članak:

SUZANA GRUBJEŠIĆ, ŠEF SKUPŠTINSKOG ODBORA ZA EVROPSKE INTEGRACIJE

Za kompletno okončanje tehničkih pregovore sa EU potrebno mesec dana 
Pozvaćemo Labusa da završi posao 
Sporazum sa EU do kraja godine

AKO do početka oktobra nastavimo pregovore sa EU, G 17 plus će pozvati 
Miroljuba Labusa da dovrši započeti posao i da kao šef pregovaračkog tima uvede 
Srbiju u Evropsku uniju - najavljuje za "Novosti" Suzana Grubješić, koja je 
nedavno svoju partijsku koleginicu Kseniju Milivojević zamenila na čelu 
skupštinskog Odbora za evropske integracije.
    Posle raspada SCG, Beograd je od Brisela zatražio novi mandat za pregovore 
sa EU. Da li je to samo puka formalnost, ili nas "dvadesetpetorica", kao Bugare 
i Rumune, mogu dodatno usloviti i tačkom vezanom za borbu protiv korupcije? 
Grubješićeva objašnjava: 
- Nastavak pregovora o stabilizaciji i pridruživanju u ovoj fazi nije uslovljen 
rešavanjem problema korupcije u Srbiji. Ali, kao što vidimo na primeru 
Bugarske, koja bi trebalo da postane punopravni član EU naredne godine i čije 
je članstvo dovedeno u pitanje upravo zbog nerešenih problema korupcije, 
svakako da je smanjenje korupcije jedan od neophodnih kriterijuma koje treba 
zadovoljiti pre integracije Srbije u EU.
   Kada je reč o okončanju tehničkog dela pregovora o vizama, industrijskim i 
poljoprivrednim proizvodima, naša sagovornica kaže da je ta runda završena još 
u maju, ali da će formalno biti okončana tek kada se nastave prekinuti 
pregovori sa EU.   - Potrebna nam je jedna tehnička runda da bismo verifikovali 
liste industrijskih i poljoprivrednih proizvoda, sa tempom liberalizacije, i - 
zvanična runda - da bismo prošli ceo sporazum. Preciznije, treba nam mesec dana 
za kompletno okončanje tehničkih pregovora. 
 Ipak, na pitanje - veruje li da će Srbija sporazum sa EU potpisati u 
najavljenom roku - do kraja ove godine, Grubješićeva odgovara:
- Uverena sam da sporazum može da bude potpisan do kraja godine, jer je 
pregovarački tim Vlade Srbije, zajedno sa stručnjacima iz Kancelarije za 
pridruživanje i resornih ministarstava, učinio sve da ispuni neophodne 
operativno-tehničke preduslove za njegovo potpisivanje. 
Ostalo je, međutim, da se ispuni politički uslov, bez kojeg nema nastavka 
pregovora, a to je - uspostavljanje pune saradnje sa Tribunalom u Hagu.