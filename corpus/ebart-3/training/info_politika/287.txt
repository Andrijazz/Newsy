> Izvor: matf
> Datum: 
> Rubrika: info_politika
> Naslov: BIVŠI MINISTRI OCENjUJU SADAŠNjE 
> Članak:


Zamolili smo bivše ministre da kažu šta misle o svojim naslednicima na fukciji. 
Oni uglavnom nisu želeli da komentarišu rad svojih naslednika do isteka sto 
dana "daha" u kojima očekuju mnogo više konkretanih poteza i rezultata.

Batić: Poznanstvo iz stranke

- Elementarni je red da se sačeka onih 100 dana pa da vidimo efekte - pozitivne 
ili negativne, pa da ih komentarišemo. Sve drugo bilo bi nekorektno i zlurado. 
Neka istekne to uobičajeno vreme "kušnje" kroz koju treba da prođe svaka vlada 
i svaki ministar, pa s malo boljim uvidom i s malo dužim vremenskim razmakom 
možemo i da vrednujemo bilanse - odgovor je Vladana Batića, bivšeg ministra 
pravde na pitanje šta misli o svom nasledniku Zoranu Stojkoviću.

Kad je reč o ljudima iz političkog života, lider Demohrišćanske stranke Srbije 
podseća da nikad ne ide na teren privatnosti, pa o njima kao ličnostima ne 
priča ni lepo ni ružno već govori isključivo o onome što je neko uradio ili, 
pak, nije. Svog naslednika na funkciji ministra pravde istina poznaje, mada o 
njemu ne zna ništa posebno i osobito. To poznanstvo datira još iz vremena kada 
je Stojković bio član Demokratske stranke Srbije, a Batić potpredsednik DSS-a. 
Nikada nisu bili u nekim bližim kontaktima "sem kao stranačke kolege", a u to 
vreme imali su, kaže Batić, korektan odnos. (M. P.)

Milovanović: Nastavljena politika prethodnika

Ministarstvo za rad i zapošljavanje i posle izmene "prvog čoveka" nastavlja 
politiku koju je započeo bivši tim, tvrdi Dragan Milovanović, eks-ministar za 
rad i zapošljavanje. Dobar znak je, kako kaže, što je novi ministar Slobodan 
Lalović, zadržao gotovo sve ključne ljude koji su kreirali politiku 
ministarstva u prethodne tri godine. 

- Nastavljeni su programi zapošljavanja preko Svetske banke u četiri velika 
grada, Nišu, Pančevu, Kraljevu i Lazarevcu. Nastavljen je i projekat "Lepa 
Srbija", zatim razvoj Nacionalne službe za zapošljavanje, a najavljeno je i da 
će se insistirati na povezivanju radnog staža što je bila naša ideja. Tako da 
se može reći da, za sada, novi ministar ima dobar pristup - kaže Milovanović.

Međutim, stari ministar zamera novom što najavljuje smanjenje budžeta za 
socijalne programe za rešavanje viškova zaposlenih jer, kako smatra, nije 
moguće brzo otvoriti veliki broj novih radnih mesta. Za najavljene promene u 
Zakonu o radu kaže da su kozmetičke, kao i da se čine pod pritiskom sindikata 
"Nezavisnost".

- Uvođenje disciplinskih organa u preduzeće znači vraćanje samoupravljanja i 
biće izuzetno teško primenjivo u praksi, pogotovo u privatnim firmama. 
Uostalom, ko može da spreči privatnika da otpusti nekog zaposlenog? To je 
donekle primenjivo u društvenim firmama - objašnjava Milovanović. (J. C.)

Knežević: Različiti utisci

Mnogi đaci, nastavnici i roditelji su zbunjeni time što svaka vlast najpre na 
školama i deci iskazuje svoju spremnost za reformske procese koji će našu 
zemlju približiti standardima razvijenih evropskih zemalja. Pa po tom već 
ustanovljenom principu i nove prosvetne vlasti nisu dale prelaznu ocenu 
prethodnoj reformi započetoj tek pre tri godine.

Novi ministar prosvete i sporta Srbije, profesor dr Ljiljana Čolić je tako 
najavila novu reformu, kritikujući istovremeno poteze svog prethodnika.

Upravo je to bio razlog da zapitamo bivšeg ministra prosvete profesora dr Gaša 
Kneževića s beogradskog Pravnog fakulteta šta misli o svom nasledniku na 
ministarskoj funkciji, profesoru dr Ljiljani Čolić sa Filološkog fakulteta u 
Beogradu.

- Gospođu ministarku znam već nekoliko godina, zahvaljujući činjenici da sam s 
njom proveo izvesno vreme u skupštinskim klupama. Slika koju sam tada o njoj 
stekao i današnja nisu baš identične. Smatrao sam da se radi o otvorenoj, 
komunikativnoj osobi, spremnoj za argumentovani razgovor i saradnju. Danas 
primećujem da njen mentalni sklop ima elemente zatvorenosti, pa i neodređenosti.

Ipak, mislim da princip od sto dana ćutanja mora da ispoštuje svako onaj ko 
pretenduje na dobro vaspitanje. Tome dodajmo da se kontradiktornost nekih 
izjava nove ministarke da pravdati upoznavanjem s problemima i poslom, te tako 
u svojim izjavama još ništa nije fiksirala, tako da se u tome ne može pomeriti.

Želeo bih da ostanem i dalje, do isteka sto dana, na nivou prikupljanja 
informacija, beskrajnih zaključaka. Možda ću time razočarati čitaoce Vašeg 
lista, ali radije prihvatam taj odijum nego osudu da sam izdao princip sto dana 
- rekao je Gašo Knežević o svojoj "naslednici".