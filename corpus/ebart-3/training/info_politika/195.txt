> Izvor: ebart
> Datum: 
> Rubrika: info_politika
> Naslov: Komentar
> Članak:

Komentar

Ružica Mevorah

Bombastično podignuta tužba za vređanje i omalovažavanje ženskog roda izrodiće 
se izvesno u prvorazrednu aferu. Politički trenutak ide naruku tužiteljkama, 
javiće se mnogo advokata, a nosioci glavnih uloga ipak su zvezde estrade. Već 
sama podela uloga u toj jučerašnjoj ženskoj drami bacila je u zasenak 
prekjučerašnju, opet žensku, tragediju.
U surovoj igri ruskog ruleta - čak je i to zlo steklo estradni oreol - glavna 
uloga prekjuče je dodeljena nejakoj Đurđici. Za iskru njenog života, upakovanu 
u tužni zavežljaj od 2.600 grama, i danas se bore lekari Dečje klinike u Nišu. 
Sve strašne reči u tekstu drame o Đurđici blede pred stravičnošću dela. Niko se 
nije kandidovao za advokata Đurđicine egzistencijalne tragedije. Ili je to 
tragedija srpske egzistencije?
Đurđica nije jedina neželjena beba u Srbiji 2003. Ima ih još i uglavnom su 
devojčice. Njih nemajke češće osuđuju na ruski rulet, kaže Vesna Stanojević iz 
Savetovališta za borbu protiv nasilja u porodici. 
Negde se, nekako, tokom ovih zlih godina, folklorni skeč o željenim 
naslednicima i neželjenim popišuljama pretvorio u surovu stvarnost u kojoj decu 
ubijaju. A žensku decu ubijaju češće. O tome svedoči i studija dr Ljubice 
Rajković. Ona je otkrila da se u ruralnoj Srbiji svesno i sistematski prekida 
svaka naredna trudnoća čim se rodi sin. 
Sva sreća što se rulet začeća ne da lažirati. Pa se još uvek rađamo, i 
porađamo, i opstajemo, i čuvamo dostojanstvo roda i imena. Makar u iskrama. I 
makar bez advokata.