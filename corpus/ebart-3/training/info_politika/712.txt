> Izvor: ebart
> Datum: 
> Rubrika: info_politika
> Naslov: VEĆ OVE NEDELjE MOBTEL ĆE ODLUKOM TRGOVINSKOG SUDA OTIĆI U STEČAJ, JER NIJE 
> Članak:

VEĆ OVE NEDELjE MOBTEL ĆE ODLUKOM TRGOVINSKOG SUDA OTIĆI U STEČAJ, JER NIJE 
ISPLATIO 52 MILIONA EVRA 

Piše Rade STANIĆ
Foto Arhiva EVROPE

Za samo nedelju dana stare i nove godine srpska vlast otvorila je pet frontova 
na kojima direktno ili indirektno ratuje s Bogoljubom Karićem. Protiv Karića je 
pokrenut istražni postupak u Novom Sadu zbog sumnje da je pokušao podmićivanje 
poslanika DSS; Mobtelu je oduzeta licenca za rad zbog spornog ugovora sa 
kosovskim Mobikosom; policija istražuje poslovanje Mobtela; PTT kao suvlasnik 
traži od Mobtela isplatu dividendi od 52 miliona evra; u Cirihu je u toku 
arbitraža o vlasničkim odnosima u Mobtelu. Karić, pak, napada srpske vlasti i 
Vojislava Koštunicu tvrdeći da je u pitanju politički obračun, izazvan rastućom 
snagom njegovog Pokreta snaga Srbije. Kako će se taj rat odraziti na ugovor o 
prodaji suvlasničkog paketa u Mobtelu  austrijskim investitorima još nije 
jasno. Martin Šlaf, predstavnik novih suvlasnika Mobtela, za sada 250 miliona 
evra, plaćenih za 51 odsto Mobtela, traži od države. Porodici Karić nije se 
posrećilo jer je u najnezgodnijem trenutku, osim domaćih, dobio i međunarodne 
probleme: mediji javljaju da Interpol na Kipru vodi istragu protiv Sretena i 
Slavice Karić zbog novčanih transakcija.
n dividende Iako su Karić i njegov PSS mnogo bučniji u propagandnom delu rata, 
zahvaljujući državnom aparatu kojim raspolaže, vlast je efikasnija. Kako Evropa 
saznaje, Mobtel bi mogao već ove nedelje po odluci Trgovinskog suda otići pod 
stečaj jer nije isplatio 52 miliona evra koje kao suvlasnik Mobtela Javno 
preduzeće PTT Srbija potražuje na ime dividendi. 
Takav rasplet događaja nagove-
stio je prošle nedelje direktor za marketing PTT Željko Ivanji. On je rekao da 
se nakon oduzimanje licence za rad Mobtelu zbog spornog ugovora s Mobikosom 
račun Mobtela nalazi u državnim rukama i da ona neće imati problem da naplati 
svoja potraživanja ako Trgovinski sud donese takvo rešenje. 
- U tom slučaju gotovo jedini scenario jeste stečaj Mobtela - rekao je Ivanji.
Dividende se odnose na 2002. i 2003. godinu i iznose 27 miliona evra, a u iznos 
od 52 miliona evra su uračunate i kamate. Kamate su, navodno, bile sporna tačka 
za sporazum između grupe austrijskih investitora, koje predvodi Šlaf, i srpske 
vlade. Šlaf je prihvatio da plati osnovni dug, koji je priznavao i Karić, ali 
ne i kamate. Pregovori vođeni tokom decembra između Šlafa i vladinih 
predstavnika nisu doneli rezultat.
Kakva god odluka arbitražnog suda u Cirihu bila, ona se neće odraziti na zahtev 
države, pod čijom se kapom PTT Srbija kao javno preduzeće nalazi, da joj se 
dividende isplate. Arbitražni sud u Cirihu raspravlja o tome da li Sistem Braća 
Karić BK Trejd ima 51 odsto vlasništva, a PTT Srbija 49, kako to tvrdi Karić, 
ili je odnos 58 prema 42 u korist PTT, kako tvrde predstavnici ovog preduzeća. 
Ivanji je izjavio da bi arbitraža zapravo mogla samo da poveća novčanu sumu 
koju traži PTT, jer se do sume od 52 miliona evra stiglo računajući da je odnos 
snaga 51:49.
S ročišta koje je počelo u ponedeljak, do zaključenja ovog broja Evrope 
pristigle su vrlo šture informacije. PTT je navodno izveo nove svedoke, koji bi 
trebalo da razjasne odnose u Mobtelu u poslednjih deset godina. Ročište bi 
trebalo da se završi do kraja nedelje, mada se dozvoljava mogućnost da se 
produži i na narednu, a odluka suda (koja, inače, nije obavezujuća) trebalo bi 
da usledi u roku od dva meseca najviše.
Prema izvorima Evrope, jedan od problema za PTT u ciriškom sporu je to što su 
njegovi predstavnici učestvovali u radu Upravnog odbora Mobtela, dajući na taj 
način legi-
timitet suvlasničkim odnosima re-
gulisanim ugovorom o osnivanju Mobtela iz 1994, prema kojem Karići imaju 51 
odsto vlasništva kompanije. Drugi problem jeste to što ni PTT ni država za 
proteklih 12 godina nisu pokrenuli nijedan sudski spor protiv partnera. 
n dokazi i avion Sudski spor nije pokrenut ne samo oko vlasničkih odnosa u 
Mobtelu  nego i zbog poslovanja Mobtela sa povezanim firmama, što je, po 
tvrdnji PTT, ovo preduzeće oštetilo za oko 700 miliona evra. Problem je što 
opipljive materijalne dokaze srpske vlasti nemaju u rukama ili bar misle da ih 
nemaju, što se može zaključiti iz izjave ministra finansija Mlađana Dinkića. On 
je izjavio da dokaza nema, ali da se iz aviona vidi da ništa nije u redu. 
Krajnji cilj policijskog upada u Mobtel  izvedenog 30. decembra prošle godine 
bilo je prikupljanje dokaza o nezakonitostima zbog kojih je JP PTT oštećeno, 
kako tvrdi, za oko 700 miliona evra.
Iako se spekuliše da je policijska akcija, kojom su direktno rukovodili 
ministar policije Dragan Jočić i šef Bezbednosno-informativne agencije Rade 
Bulatović, razlog zbog kojeg je Karić produžio svoj boravak u inostranstvu, on 
ne bi obavezno trebalo da se nađe među ljudima čija bi se krivična odgovornost 
mogla tražiti. Naime, izuzimajući akte o osnivanju Mobtela, Karićev potpis se 
ne nalazi ni na jednom od ugovora koje je Mobtel potpisao sa firmama koje se 
nalaze u vlasništvu porodice Karić, a zahvaljujući kojim je ispumpavan novac sa 
računa Mobtela i prebacivan na račune firmi ili članova porodice Karić, o čemu 
je Evropa u nekoliko navrata već pisala. Direktnu odgovornost za zakonitost 
poslovanja Mobtela prema slovu ugovora o osnivanju Mobtela i prema statutu 
Mobtela snosi generalni direktor kompanije ili eventualno njegov zamenik, a 
nijednu od te dve funkcije Bogoljub Karić nije obavljao. Karić bi mogao da 
snosi odgovornost za eventualne nezakonitosti u poslovanju Mobtela tek ukoliko 
bi neko od direktora ili ljudi koji su potpisani na spor-
nim ugovorima njega prozvao kao odgovornog, što je tok događaja koji je malo 
verovatan. Kariću, u ovom trenutku, bar, s te strane direktna opasnost ne 
preti. 
n poslanik Kariću veće opasnosti prete s druge strane, pre svega kada je reč o 
istrazi o pokušaju podmićivanja poslanika Mike Vlaovića iz DSS, što slučaju 
daje novu političku dimenziju. Funkcioneri PSS i savezničke Čovićeve 
Socijaldemokratske partije tvrde da su otvoreni frontovi protiv Karića 
politički. Naime, po toj interpretaciji, vlada se odlučila za napad na Karića 
zbog njegovog rastućeg rejtinga među biračima, a usput je Koštunica optužen za 
podsticanje na Karićevo ubistvo. Sam Karić je ovaj rat prokomentarisao kao 
"sudar dva premijera, sadašnjeg i budućeg" odbacujući optužbe za nezakonito 
poslovanje i pozivajući se na brojne prethodne policijske provere, kojih je 
bilo oko 50.
Politička dimenzija spora očito postoji, ali ne zbog straha vlade od rejtinga 
PSS. Direktan povod je bio Karićev atak na srpski parlament, posredno i na 
vladu, koji se dogodio formiranjem poslaničke grupe Za evropsku Srbiju, za čije 
se članove - petoro poslanika - veruje da su Karićevi ljudi.
Redakcija Evrope pokušala je da stupi u kontakt s Karićem, ali do izlaska ovog 
broja on nije odgovorio na dostavljena pitanja. Prema izvorima Evrope, Karić je 
poprilično ubeđen da srpske vlasti ne raspolažu podacima na osnovu kojih bi 
mogli sudski da ga gone. Njegova sigurnost, tvrdi izvor blizak Kariću, u jednom 
trenutku išla je dotle da je bio spreman da se vrati u Srbiju kako bi odležao 
nekoliko dana u zatvoru. Isti izvor dodaje da će Karić ostati u inostranstvu 
sve dok ne završi prebacivanje sedišta svojih firmi s Kipra u Dubai i dok ne 
bude potpuno siguran u to kakvim dokazima protiv njega srpske vlasti raspolažu. 
Ne treba sumnjati da će on do tih inforamcija i doći. Karić je u poslednjem 
intervjuu za Evropu izjavio da je u sta-
nju da sazna svaku odluku ili nameru srpske vlade desetak minuta nakon njenog 
donošenja. Da li zbog te njegove izjave ili nečeg drugog, tek za odluku da se 
Mobtelu oduzme licenca, do rasprave u vladi znala su tek četvorica ljudi: 
Koštunica, Zoran Stojković, Miroslav Labus i Mlađan Dinkić. Ostalo je da je na 
sednici vlade 29. decembra, kada je Mobtelu oduzeta licenca, najoštrije protiv 
Karića istupio Velimir Ilić, koji je dugo vremena među ministrima bio pod 
sumnjom da je s Karićem u tajnom savezu.
n inostranstvo Karić je bio zle sreće s inostranstvom ne samo kad je reč o 
Sretenu i Jelici Karić već i o izboru partnera. Šlaf bi možda mogao da računa 
na još značajniju podršku svoje države Austrije da u Izraelu - slučajno ili ne 
- nije objavljena afera o njego-
vom navodnom podmićivanju izraelskog premijera Arijela Šarona. Diplomatski 
izvori Evrope tvrde da bi bez te afere Srbija možda trpela veći politički 
pritisak Austrije, koja je, opet igrom slučaja, u prvoj polovini ove godine 
predsedavajući EU. Austrija u svakom slučaju neće odustati od podrške Šlafu jer 
je za kupovinu Šlafovog udela u Mobtelu, kao i za kupovinu celog Mobtela 
zainteresovan njihov Telekom Austrija i u zadovoljenju tog interesa cela priča 
prelazi u više državne vode. 
U plićaku su stvari, međutim, mnogo jednostavnije: novac iz Mobtela odlazio je 
na razne strane i za to će neko morati da odgovara, funkcioneri u Mobtelu, u 
državi, ili i jedni i drugi. Ili je Karić čovek koji treba da završi u zatvoru 
i vrati novac koji je (nezakonito) stekao ili je on sposoban biznismen i 
političar koga vlasti iz političkih razloga žele da unište. Ili će vlada voditi 
rat do kraja ili će morati da se povuče.