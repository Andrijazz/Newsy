> Izvor: ebart
> Datum: 
> Rubrika: info_politika
> Naslov: BEOGRAD - Potpredsednica Demokratske alternative Nada Kolundžija juče je 
> Članak:

BEOGRAD - Potpredsednica Demokratske alternative Nada Kolundžija juče je 
osudila "bilo kakav pokušaj pritiska na medije", navodeći da ovaj stav iznosi 
"povodom činjenice da je vladin službenik zvao novinara i vršio pritisak".
- Potrebno je da se utvrdi potpuna istina, a zatim i odgovornost - rekla je 
Kolundžija povodom optužbi urednice TV nedeljnika VIN novinarke Gordane Suše da 
joj je pretio šef Biroa za komunikacije Vladimir Popović zbog toga što se u 
razgovoru sa potpredsednikom Vlade Srbije Nebojšom Čovićem raspitivala za 
status Popovića u Vladi Srbije.
Upitana na koju vrstu odgovornosti misli, Kolundžija je rekla "da je najmanji 
nivo odgovornosti da taj službenik ne bude na mestu na kojem je". 
Portparol Demokratskog centra Vesna Marjanović izjavila je da će DC, povodom 
izjave Gordane Suše da su postojali pritisci iz vladinog Biroa za komunikacije, 
zatražiti da se ispita da li je bilo nezakonitih i neumesnih pritisaka na 
medije.
- Mi ćemo inicirati razgovor na sednici DOS ne samo pojedinačno o ulozi Biroa 
za komunikacije i Vladimira Popovića, nego uopšte o odnosu Vlade, političara i 
institucija prema medijima u toku vanrednog stanja - rekla je Marjanović. Ona 
je dodala da će, ako se utvrdi da je bilo nezakonitih pritisaka na medije, 
uslediti "adekvatna sankcija".
Narodni pokret "Otpor" saopštio je da su nedopustive pretnje novinarima i da je 
svaka takva pretnja "udarac za državu i demokratiju". Pokret "Otpor" u 
saopštenju navodi da reaguje na "vest o pretnjama Popovića" upućenim Gordani 
Suši.
- Nedopustive su pretnje novinarima, koji s punim pravom, u ime građana Srbije, 
postavljaju pitanje o pojedincima u vrhu državne vlasti, a svaki predstavnik 
Vlade dužan je da odgovori na javno postavljeno pitanje o tome ko i zbog čega 
vrši vlast u ime građana u našoj zemlji - saopštio je "Otpor". Pokret je 
saopštio da "već danas" od srpskih vlasti, posebno od Ministarstva za kulturu i 
medije, očekuje "adekvatan odgovor".
Vladimir Popović je negirao da je pretio Gordani Suši i najavio da će 
obavestiti javnost ko stoji iza napada na njega i Biro za komunikacije.