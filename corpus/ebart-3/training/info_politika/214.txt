> Izvor: ebart
> Datum: 
> Rubrika: info_politika
> Naslov: REAGOVANJA NA HOLKERIJEV PLAN 
> Članak:

REAGOVANJA NA HOLKERIJEV PLAN 

Srbi ističu da su predloženi standardi za Kosmet neprihvatljivi, a Albanci se 
bune što se "računaju" zakoni Srbije 

Planom Harija Holkerija za ostvarenje standarda na Kosovu i Metohiji, koji on 
naziva novim poglavljem ka određenju konačnog statusa Kosmeta, nezadovoljn su i 
srpska i albanska strana. Zvanični Beograd, političke stranke i predstavnici 
Srba iz južne pokrajine i dalje osporavaju vrednost tog dokumenta, koji ne 
obezbeđuje povratak raseljenih lica i njihovu bezbednost, dok se glavne zamerke 
albanskih lidera odnose na to što plan šefa UNMIK-a uvažava zakone Srbije. 

Predsednik Koordinacionog centra za Kosovo i Metohiju Nebojša Čović ocenio je 
da su predloženi standardi za Kosmet prečica ka ostvarenju težnji albanskih 
političara usmerenih ka potpunoj nezavisnosti južne srpske pokrajine. U 
jučerašnjem saopštenju Demokratske alternative, čiji je Čović predsednik, 
navodi se da je primedba albanskih lidera da su postojeći zakoni Srbije glavna 
smetnja ostvarenju standarda neprihvatljiva. 

"Ako bi imala u vidu presedan koji može napraviti, Evropa ne bi smela da 
dozvoli nezavisnost Kosmeta", izjavio je predsednik Pokreta za demokratsku 
Srbiju Momčilo Perišić juče na konferenciji za novinare, dodajući da 
zagovornici raspada državne zajednice idu naruku snagama koje su za nezavisno 
Kosovo i Metohiju. 

Ofanzivniji koraci 

Predsednik Zajednice srpskih opština Kosova i Metohije Marko Jakšić izjavio je 
juče Tanjugu da je vreme da država Srbija preduzme ofanzivnije korake u 
integraciji Kosmeta u sastav srpske države, ocenio je Jakšić. "Mi i dalje 
ostajemo pri predlogu o uspostavljanju entiteta kao jedine mogućnosti opstanka 
srpskog naroda na Kosovu i Metohiji", rekao je Jakšić. 

Nakon jučerašnje promocije plana operacionalizacije standarda u Prištini, 
međuministarski koordinator za povratak u Vladi Kosova Milorad Todorović je 
agenciji Beta rekao da "nema više dileme" da su predstavnici srpske zajednice 
sa Kosova ispravno postupili kada su odbacili taj dokument kao neprihvatljiv i 
rekli da u tome ne žele da učestvuju. 

Todorović je kazao da je "nemogućnost da se na sadržinu dokumenta utiče na 
efikasan način, čak i nemogućnost uvida u dokument u vreme dok je još moglo da 
se nešto uradi, sa srpske strane shvaćena kao nekorektnost UNMIK-a i odnos koji 
nikako ne može da se opiše kao transparentan i partnerski, što je bilo obećanje 
savetnika šefa UNMIK-a Dejvida Karnija Rosa od samog početka". Todorović je 
odbacio tvrdnje pojedinih kosovskih zvaničnika da su predstavnici kosmetskih 
Srba dokument odbacili samo zato što im je tako savetovano iz Beograda. 

Zaštitni mehanizmi 

Zamenik šefa UNMIK-a Čarls Brejšou upoznao je u utorak uveče predstavnike 
kosovskih institucija i lidere vodećih albanskih partija na Kosovu s konačnom 
verzijom plana sprovođenja standarda za Kosovo. Glavne primedbe predstavnika 
albanskih političkih snaga su se odnosile na primenu zakona i standarda vezanih 
za povratak raseljenih lica. Albanski političari su, kako prenosi Beta, posle 
razgovora sa Brejšouom, izjavili da standardi na Kosovu ne mogu biti ostvareni 
uz postojeće zakone Srbije. 

Savetnik predsednika Kosova Ibrahima Rugove za politička pitanja Skender Hiseni 
rekao je da standardi treba da se sprovedu što pre, kako bi se odredila 
budućnost Kosova i naveo da je sada važno da oni više ne budu "apstraktni". 
Potpredsednik Demokratske partije Kosova Arsim Bajrami rekao je da je i UNMIK 
shvatio da se standardi ne mogu ostvariti uz postojeće zakone sa, kako je 
naveo, "diskriminatorskim karakterom". Bajrami je rekao da je prihvaćeno da se 
standardi baziraju uglavnom na kosovskom zakonodavstvu i zakonodavstvu koje 
primenjuje UNMIK. 

Na pitanje da li je plan prihvatljiv za njegovu stranku, predsednik Alijanse za 
budućnosti Kosova Ramuš je rekao: "Mi težimo standardima kao što su ovi i 
smatramo da je nepotrebno da se oni povezuju sa trenutkom rešavanja konačnog 
statusa Kosova". 

Haradinaj je naveo da nezavisnost Kosova predstavlja političku volju naroda 
Kosova, dok su predloženi standardi cilj svih nezavisnih država.