> Izvor: ebart
> Datum: 
> Rubrika: info_politika
> Naslov: UJEDINjENE NACIJE - Generalni sekretar Ujedinjenih nacija Kofi Anan poslao je 
> Članak:

UJEDINjENE NACIJE - Generalni sekretar Ujedinjenih nacija Kofi Anan poslao je 
juče pismo Savetu bezbednosti UN u kome preporučuje početak razgovora o budućem 
statusu Kosova i Metohije. Anan je ranije juče najavio u Bernu da će razgovori 
o budućem statusu Kosova početi uskoro i da se to pitanje tiče "nezavisnosti 
ili autonomije" za pokrajinu. On je odbio dalje da komentariše, ali je rekao da 
će uskoro imenovati specijalnog izaslanika koji će predvodi razgovore sa 
Beogradom, Prištinom i "drugim važnim stranama".
Savetu bezbednosti je uz Ananovo pismo poslat i izveštaj specijalnog izaslanika 
generalnog sekretara UN za procenu ispunjenosti standarda na Kosovu. Kaj Ejde 
je u svom izveštaju kritikovao  privremene vlasti u Prištini zbog slabog 
napretka na polju etničke tolerancije, ali i zaključio da je postignut značajan 
napredak u uspostavljanju vladajućih i ekonomskih struktura, javile su sinoć 
strane novinske agencije koje su imale uvid u ovaj izveštaj. Ejde je dao 
"zeleno svetlo" za obazriv početak pregovora o statusu Kosova, ali i istakao da 
će u tom procesu biti neophodna čvrsta podrška međunarodne zajednice, prenela 
je agencija AFP.