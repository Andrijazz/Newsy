> Izvor: ebart
> Datum: 
> Rubrika: info_politika
> Naslov: PREMIJER KOŠTUNICA DANAS U NOVOM PAZARU, TUTINU I RAŠKOJ
> Članak:

PREMIJER KOŠTUNICA DANAS U NOVOM PAZARU, TUTINU I RAŠKOJ

BEOGRAD - Predsednik Vlade Srbije Vojislav Koštunica posetiće danas opštine 
Novi Pazar, Tutin i Rašku, saopšteno je iz vladine kancelarije za saradnju sa 
medijima.
Koštunica će, po dolasku u Novi Pazar, razgovarati sa predsednikom opštine 
Sulejmanom Ugljaninom, a potom će studentima "Visoko-školske ustanove" u tom 
gradu govoriti o rešenjima iz novog ustava Srbije.
Predviđeno je da premijer Srbije obiđe i obilaznicu oko Novog Pazara, a da 
zatim poseti Ivanču, pa Tutin, gde će razgovarati sa  tamošnjim predsednikom 
opštine Semeudinom Kučevićem.
Koštunica će na kraju sutrašnje turneje posetiti Rašku, gde će se, takođe, 
sastati sa predsednikom opštine Bojanom Milovanovićem.
Sa Koštunicom putuju i ministri privrede Predrag Bubalo, za kapitalne 
investicije Velimir Ilić i pravde Zoran Stojković.