> Izvor: ebart
> Datum: 
> Rubrika: info_politika
> Naslov: Eksperti tvrde da su Kosovu potrebne nove snage  
> Članak:

Eksperti tvrde da su Kosovu potrebne nove snage  

BEOGRAD (Beta) - Viši naučni saradnik u Niksonovom centru u Vašingtonu Nikolas 
Gvozdev ocenio je da je nespremnost međunarodne zajednice da konfiskuje oružje, 
hapsi i primenjuje silu protiv ilegalnih ekstremističkih formacija uzrok 
tragedije na Kosovu u protekle četiri godine. "Kosovu su potrebne snage koje bi 
konfiskovale oružje i primenile silu protiv ilegalnih ekstremističkih 
formacija, brzo reagovale na nasilje i pohapsile vinovnike zločina. Pitanje je 
da li je međunarodna zajednica voljna to da učini i to je, u stvari, uzrok 
tragedije na Kosovu tokom protekle četiri godine", rekao je Gvozdev "Glasu 
Amerike". "Naglasak nije stavljen na razoružavanje ekstremista i stvaranje 
bezbednih životnih uslova za sve građane Kosova, već kao da je cilj da se 
deluje što je moguće manje. To se možda i čini sa određenom namerom, s obzirom 
na to da još postoje snažni uticaji i interesi na Zapadu da Kosovo bude 
nezavisno i da ima onih koji možda smatraju da bi Srbija i Srbi na Kosovu, 
ukoliko se dejstvuje što manje, mogli da dignu ruke od Pokrajine i napuste ga", 
dodao je on. Gvozdev je rekao da bi u borbi protiv terorizma SCG trebalo da 
sprovede antiterorističku strategiju na regionalnom nivou, u koju će uključiti 
NATO partnere poput Grčke, Bugarske i Rumunije, kojima su regionalni interes i 
stabilnost važni. 