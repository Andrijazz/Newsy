> Izvor: ebart
> Datum: 
> Rubrika: info_politika
> Naslov: Traju pregovori sa generalima
> Članak:

Traju pregovori sa generalima

Vlada sa Lazarevićem i Lukićem dogovara put u Hag

Vlada Srbije pregovara sa generalima Vladimirom Lazarevićem i Sretenom Lukićem 
o njihovoj dobrovoljnoj predaji Haškom tribunalu, dok bivši načelnik 
Generalštaba VJ Nebojša Pavković odbija razgovore na tu temu, saznaje "Blic" u 
srpskoj vladi.

Naš sagovornik nije želeo da iznosi detalje tih pregovora, niti uslove 
generala, osim što tvrdi da je teško zdravstveno stanje Lukića i Lazarevića 
najveća prepreka njihovom odlasku u Hag. 
Predsednik Nacionalnog saveta za saradnju s Haškim tribunalom Rasim Ljajić juče 
je za B92 ocenio da Pavković "inaćenjem i tvrdnjama da se neće dobrovoljno 
predati zapravo seče granu na kojoj sedi i znatno otežava sopstvenu situaciju". 
Upitan da li su tačne tvrdnje da će se Lukić dobrovoljno predati, Ljajić je 
odgovorio da je zdravstveno stanje policijskog generala veoma teško, što 
zahteva poseban tretman koji se ne može dobiti u zatvoru u Ševeningenu, te da 
je o tome obavešten Tribunal.
Generalni sekretar SPS Zoran Anđelković izjavio je juče za "Blic" da se 
socijalisti neće uključiti u pregovore s policijskim i vojnim generalima o 
njihovoj dobrovoljnoj predaji Haškom tribunalu. On je naglasio da socijalisti 
to ne bi učinili ni na čiju molbu, čak ni na molbu premijera Srbije Vojislava 
Koštunice.
- Ne mešamo se u tu čorbu. Odlazak generala u Hag treba da bude njihov lični 
čin - rekao je Anđelković i dodao da su pregovori s generalima "posao Vlade, a 
ne SPS". Upitan da li SPS ima kontakte sa Lazarevićem ili Pavkovićem, koji su 
bili na najvišim vojnim funkcijama u vreme vlasti socijalista, Anđelković je 
odgovorio odrečno.