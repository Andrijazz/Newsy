> Izvor: ebart
> Datum: 
> Rubrika: info_politika
> Naslov: NAKON OBEĆANjA CRNE GORE DA ĆE PLATITI RATNU ŠTETU HRVATSKOJ
> Članak:

NAKON OBEĆANjA CRNE GORE DA ĆE PLATITI RATNU ŠTETU HRVATSKOJ

Najavljeni sastanak hrvatskog i crnogorskog državnog vrha u vezi s isplatom 
ratne odštete održaće se 27. jula u Cavtatu, pišu podgoričke "Vijesti". Novi 
susret predsednika Hrvatske i Crne Gore, Stjepana Mesića i Filipa Vujanovića, 
kao i premijera Iva Sanadera i Mila Đukanovića, organizuje se pod okriljem 
Hrvatsko-crnogorskog međudržavnog saveta, utemeljenog pre dve godine s ciljem 
unapređenja saradnje i ubrzanja procesa normalizacije odnosa među susedima 
posle ratnih zbivanja početkom 90-ih godina. Na tom skupu ministri 
poljoprivrede u vladama Crne Gore i Hrvatske, Petar Čobanković i Milutin 
Simović, potpisaće dokument kojim će podgoričke vlasti na ime naknade dela 
ratne štete počinjene Hrvatskoj, odnosno opštini Konavli, 1991. i 1992. u 
"operaciji Dubrovnik", uplatiti 400.000 evra za uništeni stočni fond s 
nekadašnje farme u Grudi.
Potvrda da crnogorske vlasti zaista misle ozbiljno kada su svom zapadnom susedu 
obećale da će nadoknaditi razaranja na dubrovačkom ratištu ponovo su u domaćoj 
javnosti pokrenula pitanje da li će se nad Srbijom nadviti opasnost plaćanja 
ratne štete Hrvatskoj i BiH. Jer "čvrsta vjera", inače ukupno "teška" oko 100 
miliona evra, koju je jedna država članica dala Hrvatskoj, mogla bi, kako se 
upozorava, biti dodatni balast sporovima koje protiv SCG pred Međunarodnim 
sudom pravde u Hagu vode ne samo Hrvatska, nego i BiH.
Kako podseća advokat Đorđe Mamula iz DSS-a, predsednik SRJ Svetozar Marović je 
1991. godine poručio da "vodimo rat za mir". To mu je u više navrata 
prebacivala i sama crnogorska opozicija, pošto je desetak godina kasnije otišao 
u Sarajevo i "tamo se izvinio u ime svih nas koji nismo učinili nikakve 
zločine, koji smo bili protiv rata i ne priznajemo da je bilo ko u naše ime 
činio zločin".
- Mislim da je ova priča o ratnoj šteti marketinški potez politike koja je u 
tesnacu i bezizlazu. To je manipulacija emocijama i pokušaj dirigovanja javnim 
mnenjem, odnosno njegovog stavljanja u funkciju neizvesnog referenduma 
najavljenog za sledeću godinu procenjuje Mamula.
Šef poslaničke grupe G17 plus Miloljub Albijanić, smatra, pak, da je to 
obećanje "unutrašnja stvar Crne Gore".
 Ono što je bitno, to je da Crna Gora u te svoje odluke ne uvlači državnu 
zajednicu, niti Srbiju. Takođe je bitno i da novac za reparaciju ne namiču 
prodajom vojne ili neke druge imovine državne zajednice  upozorava Albijanić. 
Dakle, obećanje sam shvatio kao izraz poboljšanja dobrosusedskih odnos između 
Crne Gore i Hrvatske, i ne bih voleo da to ima drugačiju poruku. E sada, da li 
politička elita u Crnoj Gori na taj način "pere" svoje biografije, to je 
njihova stvar. Onaj ko je u to vreme bio upleten, sada neka i raspliće tu 
sitauaciju, ali to ne sme ići na štetu države Srbije.
Predsednik poslaničke grupe DS Dušan Petrović upozorava da sve teme koje se 
tiču odnosa sa drugim zemljama, treba da budu stvar razgovora pre svega na 
sesijama političkog vrha Srbije i Crne Gore. Formalno pravno to je nadležnost 
državne zajednice, i bilo bi dobro da postoji jedinstvena politika o svim 
važnim pitanjima. Ukoliko se političke odluke donose odvojeno u Crnoj Gori i 
Srbiji, ukoliko se sepratno prave dogovori sa drugim državama, to može da 
dovede do urušavanja pozicije državne zajeenice, pa samim tim i pozicije 
Srbije. Mislim da bi bilo neophodno da se u najkraćem mogućem roku uskladi 
politika o svim otvorenim pitanjima i da državna zajednica ima svoj stav i 
sledstvene odluke, kako bi iz njih proizašli relevanti ugovori, ali i 
odgovarajuća politika, sve da bi svi zajedno izbegli moguće štetne posledice 
smatra Petrović. - Političari mogu iskazivati svoje političke intencije, ali je 
druga stvar kakve odluke donosi vlada, parlament i resorna minsitarstva. Bilo 
bi od neprocenjive važnosti da se uspostavi produktivna komunikacija između 
Beograda i Podgorice i da svaka tema koja se tiče odnosa Srbije i Crne Gore sa 
stranim državama bude predmet iste politike.
Zamenik predsednika SRS Tomislav Nikolić kaže da rukovodstvo Crne Gore "može sa 
tuđim parama da radi šta hoće".
- Oni misle: sve će to Srbija i Crna Gora da nadoknade. Ne znam kako mogu baš 
toliko da se posipaju pepelom kad je sve što je tada radila Jugoslavija, tada 
radio i Milo Đukanović. Sva šteta, koja je eventualno naneta, ne može tek tako 
da se podeli. Zašto uz to prihvatanje da će isplatiti štetu Hrvatskoj ne ide 
odmah i priča o tome da naplatimo štetu koja je nama učinjena - pita Nikolić. - 
To što je uradila Crna Gora je protiv političkog rezona u bilo kojoj državi 
sveta, i sada sam sve više ubeđen da im je Evropa jasno rekla da razdvajanja 
neće biti bez demokratski održanog referenduma. Zato sad gledaju da oližu i 
ruke i kolena Evropi ne bi došli do nekakvog referenduma koji je po njihovoj 
volji.