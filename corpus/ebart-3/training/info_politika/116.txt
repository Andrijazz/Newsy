> Izvor: ebart
> Datum: 
> Rubrika: info_politika
> Naslov: Čović razgovarao s najvišim predstavnicima SPC
> Članak:

Čović razgovarao s najvišim predstavnicima SPC

BEOGRAD - Najviši predstavnici SPC i potpredsednik Vlade Srbije Nebojša Čović 
razgovarali su juče o stanju na Kosovu, a jedan od predloga sa sastanka je da 
novi ustav Srbije sadrži i posebnu odredbu o zabrani odricanja od Kosmeta. Kako 
je saopšteno, Čović je izneo niz osnovnih principa koji treba da budu poštovani 
kako bi se obezbedio suverenitet Srbije na Kosmetu. Prema njegovim rečima, 
"niko u Srbiji nema prava da se odrekne Kosmeta kao neotuđivog dela teritorije 
države Srbije", a novi ustav trebalo bi da predvidi da pored dela o 
neotuđivosti njene teritorije, sadrži i posebnu odredbu o zabrani odricanja od 
Kosmeta. Čović je istakao i da se mora insistirati na doslednom sprovođenju 
Rezolucije 1244 SB UN koja garantuje suverenitet i teritorijalnu celovitost 
Srbije u Pokrajini. On je naglasio da treba obezbediti poštovanje principa 
nepovredivosti i nepromenljivosti granica koji su garantovani nizom međunarodno 
priznatih dokumenata, a "samim tim i poštovanje nacionalnog i državnog 
dostojanstva". Čović je predložio i da zaštitu srpske imovine na Kosovu treba 
zatražiti od stalnog Međunarodnog suda pravde u Hagu, i zauzeo se za zaštitu i 
sprečavanje oduzimanja imovine SPC u pokrajini. U saopštenju iz SPC se navodi 
da su članovi Svetog arhijerejskog Sinoda dali podršku Čoviću, za napore i 
politiku koju vodi u odnosu na Kosmetu. 