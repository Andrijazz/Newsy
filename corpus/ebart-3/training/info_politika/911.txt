> Izvor: ebart
> Datum: 
> Rubrika: info_politika
> Naslov: BOJAN PAJTIĆ: 
> Članak:

BOJAN PAJTIĆ: 

Predsednik Izvršnog veća Vojvodine Bojan Pajtić izjavio je juče da je krajnje 
vreme da se zaustavi odlivanje novca vojvođanskih poreskih obveznika u druge 
krajeve zemlje i da to novi ustav Srbije omogućava. Pajtić je juče u Novom Sadu 
glasao na referendumu za potvrđivanje novog ustava Srbije na biračkom mestu u 
centru grada, u MZ "Prva vojvođanska brigada".

Prema njegovim rečima, jednostavna je računica zašto Vojvođani trebaju da 
glasaju za novi ustav.
- Kada se uzme u obzir da novi ustav nudi pokrajinskom budžetu najmanje sedam 
odsto republičkog budžeta, kada se uzme u obzir da lokalnim samoupravama već 
sada ostaje skoro sedam odsto republičkog budžeta, da se za penzije u Vojvodini 
izdvaja preko deset odsto i da će se izdvajati i za one funkcije koje su 
republičkog karaktera, kao što su policija, pravosuđe, socijalna davanja i 
slično, proizilazi da se 30 odsto vraća Vojvodini iz republičkog budžeta - 
rekao je Pajtić.

To je prema njegovim rečima, jedinstvena prilika i šansa koju treba "zgrabiti", 
"jer nam se, verovatno, neće pružiti drugi put".
Predsednik pokrajinske vlade rekao je da se posle usvajanja novog ustava 
očekuje donošenje novog statuta AP Vojvodine i njegovo usaglašavanje sa 
najvišim pravnim aktom države, a da će odluka o održavanju pokrajinskih izbora 
biti rezultat političkog dogovora.
- Kad god se dogode, dobrodošli su - rekao je Pajtić.