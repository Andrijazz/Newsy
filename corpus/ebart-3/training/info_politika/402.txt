> Izvor: ebart
> Datum: 
> Rubrika: info_politika
> Naslov: JESEN-PETERSEN DANAS U PRIŠTINI SA "KOSOVSKIM LIDERIMA"
> Članak:

JESEN-PETERSEN DANAS U PRIŠTINI SA "KOSOVSKIM LIDERIMA"

PRIŠTINA (Beta) - Šef Unmika Soren Jesen-Petersen danas će imati odvojene 
razgovore sa političkim liderima na Kosovu o formiranju vlade. 
Ovim susretima će prethoditi razgovor Jesen-Petersena sa predstavnicima 
kancelarija pet zapadnih zemalja na Kosovu. 
Kako je saopštio Unmik, na današnjim susretima sa predsednikom Kosova Ibrahimom 
Rugovom, koji je i predsednik Demokratskog saveza Kosova, predsednikom 
Demokratske partije Kosova Hašimom Tačijem, liderom Alijanse za budućnost 
Kosova Ramušom Haradinajem i nosiocem građanske liste ORA Vetonom Suroijem, 
Jesen-Petersen će se upoznati sa dosadašnjim rezultatima pregovora kosovskih 
lidera o formiranju nove kosovske vlade. 
Demokratski savez Kosova, koji ima 47 poslaničkih mesta i Alijansa za budućnost 
Kosova, koja ima devet poslanika u novom parlamentu, već su postigli dogovor o 
koaliciji u vladi, ali su obe stranke uverene da će ostvarivanje ovog sporazuma 
zavisiti od raspoloženja međunarodnih predstavnika.