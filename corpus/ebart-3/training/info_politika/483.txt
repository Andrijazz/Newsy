> Izvor: matf
> Datum: 
> Rubrika: info_politika
> Naslov: OD NEKOLIKO DESETINA HILJADA JAVNIH FUNKCIONERA U SRBIJI, SAMO NJIH 15 
> Članak:

PRIJAVILO IMOVINU

Ko do 1. aprila ne prijavi imovno stanje, dobiće nejavno upozorenje i još jedan 
rok - kaže Milovan Dedijer, predsednik Odbora za rešavanje sukoba interesa. Po 
Zakonu slede javne preporuke za razrešenja i ostavke

BEOGRAD - Nedelju dana pre isteka roka do kada javni fukcioneri u Srbiji moraju 
da prijave svoju imovinu (od 1. marta do 1. aprila), tu zakonsku obavezu je 
izvršilo samo oko 15 funkcionera - rečeno nam je juče u republičkom Odboru za 
rešavanje sukoba interesa.
Nema zvaničnih podataka ali se pretpostavlja da kuće, vikendice, automobile, 
račune, "paralelne poslove" mora tom odboru da prijavi nekoliko desetina 
hiljada funkcionera i članova njihovih porodica ("Transparentna Srbija" je 
objavila brojku od oko 40.000).
- Ne znam šta čekaju, da u stampedu poslednjeg dana dostave podatke - pita se 
Milovan Dedijer, predsednik Odbora za rešavanje o sukobu interesa. - Dobro, 
distribucija obrazaca po unutrašnjosti države kasnila je nekoliko dana i svesni 
smo da postoje ti objektivni razlozi za kašnjenje, ali zakonski rok curi.
On kaže i da svakodnevno na desetine funkcionera zove Odbor za "pojašnjenja" 
jer im nije jasno šta i kako tačno treba da prijave.
- Neki su nam podneli podatke o imovini, ali nepotpuno i ne na našem obrascu, 
tako da smo to morali da im vratimo.
Zakon o sprečavanju sukoba interesa je jasan: ako se funkcioner koji je izabran 
od građana ogreši o obavezu i posle nejavnog upozorenja, izriče mu se mera - 
javno objavljivanje preporuke za razrešenje.
Ako je funkcioner izabran od građana (poslanici, odbornici, predsednici SO) 
javno se objavljuje da su povredili Zakon. A funkcionerima koji su postavljeni 
od organa koje su birali građani, javno će se objaviti preporuka da podnesu 
ostavku.