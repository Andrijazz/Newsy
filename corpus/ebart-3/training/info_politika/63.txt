> Izvor: ebart
> Datum: 
> Rubrika: info_politika
> Naslov: Evropa je dobila slovensku i mediteransku dimenziju. Srbija i Crna Gora i 
> Članak:

Evropa je dobila slovensku i mediteransku dimenziju. Srbija i Crna Gora i 
Slovenija zajedno na treća tržišta

Borut Šuklje

Slovenija je podnela zvaničan zahtev za punopravno članstvo u EU pre devet 
godina, ali tada nismo znali šta ulazak u EU stvarno znači i šta sve treba 
uraditi da bi se postigao cilj. Ipak, zahtevom za članstvo odgovorili smo na 
pitanje kako vidimo svoju zemlju u periodu globalizacije. Primanjem 10 zemalja 
u evropsku porodicu Evropa dobija novu slovensku dimenziju, a ulaskom Slovenije 
i Kipra dodatnu mediteransku dimenziju - rekao je za "Blic" ambasador Slovenije 
u Beogradu Borut Šuklje. Ambasador Slovenije je najavio da postoji mogućnost da 
posle učlanjenja Slovenije u EU dođe do olakšica u viznom režimu za građane SCG.
- Ne mogu da kažem ništa konkretnije pošto su pregovori još u toku, ali možda 
ćemo imati dobrih vesti za pojedine nove olakšice u viznom režimu sa SCG. To su 
mali koraci, ali značajni, jer građani diplomatiju i saradnju dve zemlje 
osećaju upravo na mikro planu, a posebno na planu viza. Inače, Slovenija će za 
sada izdavati samo nacionalne vize, dok će šengenske početi da izdaje 2005, 
odnosno 2006. godine, kada sklopimo ugovor sa šengenskom grupom.
Kako je izgledao put Slovenije ka EU?
- Prva stvar je bio zahtev da se zaposli 200 novih ljudi za prevođenje evropske 
legislative. Zatim smo pripremili plan kako ćemo pojedine zakone da usvajamo u 
Vladi i parlamentu. To je bila debela knjiga potrebnih zakona i odlučili smo da 
svakog četvrtka na sednici Vlade prioritet imaju evropski zakoni. Tako je svaka 
sednica Vlade počinjala time ko je i kako odradio svoj zadatak. Važno je i to 
što smo imali potpuni konsenzus u parlamentu da ti zakoni imaju prioritet pri 
usvajanju. Treći deo je bila priprema policije, vojske i svega što je zadiralo 
u projekat takozvanih šengenskih granica. Zatim je usledilo striktno 
proveravanje u EU da bi se videlo da li je postignut napredak. Bili smo svesni 
da bi za slovenačku privredu bilo izuzetno značajno uključivanje u evropsko 
tržište. Znali smo da ako budemo učestvovali na tom tržištu i povećamo bruto 
nacionalni dohodak, moći ćemo da povećamo ulaganja u sve stvari kojih ne želimo 
da se odreknemo ulaskom u EU, kao što su nacionalni teatar, film, knjiga.
Da li ste zadovoljni saradnjom dve zemlje i šta su prioriteti buduće saradnje?
- Slovenija i SCG nemaju otvorenih pitanja u budućnosti jer zahvaljujući dobrim 
kontaktima rešavamo dosta brzo sve ono što se pokaže kao takvo. Smatram da je 
šteta što nije potpisan ugovor o slobodnoj trgovini jer bi Slovenija pred 
Evropskom unijom mogla da ima argumente da zbog ugovora neki proizvodi iz 
Srbije imaju povlašćeni status u okviru EU. Za potpisivanje takvog ugovora je 
kasno jer, čak i kada bi ga sada potpisali, na jesen bi već morali da ga 
otkažemo. Slovenija će ulaskom u EU postati članica unutrašnjeg tržišta Evrope, 
ali možemo da nađemo prednosti za zajednički nastup na nekim trećim tržištima. 
Takođe, Slovenija može da bude partner za proboj SCG na zapadno tržište jer 
samo tamo gde postoji obostrani interes postoji šansa za uspeh.
Kakva je saradnja između dve zemlje na polju borbe protiv kriminala?
- Sarađujemo na tom polju jer smo svesni da za organizovani kriminal ne postoje 
granice. Već sam razgovarao sa ministrom policije Srbije Dušanom Mihajlovićem o 
pripremi ugovora o saradnji između policije Slovenije i policija Srbije i Crne 
Gore. Taj ugovor će biti ugovor o saradnji na svim područjima borbe protiv 
kriminala. Terorizam i organizovani kriminal su suprotnost težnjama savremene 
Evrope i po tom pitanju u svetu nema nesvrstanih. Ako nisi u borbi protiv njih, 
oni će doći kod tebe i imaćeš teškoće. Zato se nadam da će Srbija nastaviti 
borbu protiv organizovanog kriminala i da će vanredno stanje uskoro biti 
okončano jer, govorim kao nekadašnji ministar policije, nije dobro da takvo 
stanje predugo traje i postane standard.
foto: B. Puljević