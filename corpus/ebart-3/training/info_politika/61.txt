> Izvor: matf
> Datum: 
> Rubrika: info_politika
> Naslov: Tragom snimka proslave JSO-a: 
> Članak:


Retke su ekipe u kojoj veterani predstavljaju glavne igrače na terenu. Njihovo 
rafinirano iskustvo treneri koriste uglavnom za poslednje, ali odlučujuće 
minute meča. Međutim, njihovo uvođenje u igru ne znači da će tim za koji 
nastupe naposletku i trijumfovati, što pokazuje slučaj veterana Jovanovića, 
Zvezdana - naravno. Zvezdanova uloga bacila je u senku njegove saborce, takođe 
veterane, koji su svojevremeno paradirali pred Miloševićem u Kuli, a čija je 
delatnost inspirisala slogan - "Doktori za terorizam". Među tim doktorima 
veteranima svakako je i kapetan dr Miroljub Savić, viđen na muljavom snimku sa 
banketa u Kuli, maja 1997, koji i dan danas ordinira na čuvenom Institutu za 
kardiovaskularnu hirurgiju u Sremskoj Kamenici. Za njega su mnogi vezivali 
"administrativni" posao koji je navodno obavljao za svoje saborce, izdajući im 
lekarska opravdanja o izostancima sa mesta koja su priličila osobama s oštrim 
okom i sigurnom rukom. Međutim, takve sumnje niko od zvaničnih organa nije 
potvrdio. Inače, njegovo pojavljivanje u lekarskim krugovima kameničkog 
instituta datira od početka 1995. godine u vreme vojevanja "crvenih beretki" 
oko Bihaća. Uprkos protivljenju velikog broja lekara njegovom dolasku na 
Institut, kapetan Savić dobio je posao - na ličnu inicijativu Jovice Stanišića, 
tadašnjeg načelnika Resora državne bezbednosti MUP Srbije. Takva preporuka 
Saviću je svakako donela status privilegovanog hirurga; on je tu činjenicu 
maksimalno koristio, često odsustvujući sa posla. Prema navodima njegovih 
kolega, Savić je po dolasku veoma malo vremena provodio na Institutu, a više po 
regionima bivše Jugoslavije praveći velike pauze u svom radu. Njegovi saborci, 
govore da je bio ljubitelj snajperskih pušaka, ne praštajući mu nemarnost 
iskazanu tokom jedne od bihaćkih akcija, kada je - umesto da bude na svom mestu 
ratnog hirurga - čekao u zasedi sa snajperkom dok su mu saborci krvarili. To je 
dovelo do izvesnih disciplinskih mera, uobičajenih u takvim sredinama... 

FINANSIJERI I DOBROČINITEljI: Nakon smirivanja "operativnih dejstava" Savićev 
povratak na Institut prilično je iritirao njegove kolege, koji doduše nisu 
imali dovoljno spremnosti - ali očigledno ni hrabrosti - da se suprotstave 
političkom kadrovanju. Ne želeći da komentarišu njegovu stručnost, oni sada - 
nakon osam godina - napominju kako se ne sećaju da je Savić uopšte i operisao, 
već da je najčešće u operacione sale ulazio u svojstvu asistenta. Kao osnovnu 
crtu Savićevog ponašanja ističu njegovo "slobodno" ponašanje koje je i danas 
oličeno u nenajavljenim ulascima u kancelariju direktora hirurgije Ninoslava 
Radovanovića. Ali, Savić je svakako mogao mnogo više od toga. Njegova 
poznanstva sa stubovima tadašnjeg režima išla su u korist ljudima koji su 
rukovodili ovom zdravstvenom ustanovom. Zbog toga ni ne čudi što su velikim 
proslavama Instituta prisustvovali Jovica Stanišić, Frenki Simatović, Božidar 
Vučurević, Brana Crnčević, ali i veliki finansijer Mihalj Kertes, od milja 
zvani - Bracika. Upravo Braca Kertes je bio taj ko je opskrbljivao Institut 
kako medicinskim aparatima, tako i vozilima, kojima po starom dobrom "poklonu 
se u zube ne gleda" rukovodstvo Instituta nije želelo da ulazi u poreklo - što 
nije ni bilo mnogo higijenski u ta vremena. Rukovodstvo mu nije ostalo dužno. 
Naime, sala za kateterizaciju na III spratu Instituta okićena je tablom 
posvećenom - Braciki Kertesu. Obostrana ljubav i zainteresovanost Miloševićevih 
bliskih saradnika za Institut ni najmanje nije slučajna kada se uzme u obzir 
njegova visoka profitabilnost. Naime, tokom samo jedne godine u ovoj 
zdravstvenoj ustanovi obavi se više od 1000 operacija čija je prosečna cena, 
prema cenovniku sa zvaničnog sajta Instituta, oko 15.000 dolara, što donosi 
potencijalni prihod od 15 miliona dolara! Takve fascinantne brojke nisu 
ostavile ravnodušnim ni aktuelne "biznismene" koji su želeli da sa terena 
poljoprivrede skoknu i na polje zdravstva. Međutim, do takvog angažmana nije 
došlo: da li zbog gužve u šesnaestercu ili nečeg drugog, ostavljamo da saznaju 
oni kojima je to posao, a koji po svemu sudeći intenzivno rade, za sada, na 
"cenama". Inače, cene su nekoliko puta niže od cena identičnih usluga u 
inostranstvu, te kao takve predstavljaju pogodnost za pacijente iz zemalja u 
okruženju, ali i iz Libije i sličnih bratskih nesvrstanih zemalja.

ZDRAVSTVO I MENADžMENT: S ozirom na ovakve pogodnosti, Institut se i pojavljuje 
u očima mnogih kao finansijski izvor koji bi rado preuzeli po sistemu "ključ u 
ruke".

Upravo stari sistem rada je ono što kolege sa Instituta zameraju medijski 
čuvenom direktoru dr Ninoslavu Radovanoviću, kome stavljaju na teret preveliko 
privatizovanje ove zdravstvene ustanove. Naime, dr Radovanoviću se zamera 
njegov autokratizam po kome su sve poluge funkcionisanja Instituta isključivo u 
njegovim rukama, iako polovinu radnog vremena provodi u Švajcarskoj, gde radi 
kao hirurg u ženevskoj bolnici "Sesil". Dr Radovanović je osim u svojoj struci, 
stručnjak i sa veoma izraženim menadžerskim sposobnostima. 

Dr Radovanović je u vreme bombardovanja 1999. godine dobio otkaz sa Instituta 
zbog nepojavljivanja na poslu - ni od kog drugog nego od dr Milovana Bojića. 
Javnosti je tada rečeno da je dr Ninoslavu Radovanoviću dat otkaz jer se više 
od dva meseca nije pojavljivao u Sremskoj Kamenici, iako je bio direktor 
Instituta. Inicijativu za njegov povratak u Kamenicu pokrenule su tada 
opozicione, a sada stranke vlasti: DS, LSV, RV... Njegovo svesrdno prihvatanje 
saradnje od međusobno suprotstavljenih političkih struktura donelo mu je s 
jedne strane počasnu Februarsku nagradu grada Novog Sada, a sa druge, nakon 
petooktobarske smene vlasti, negodovanje dojučerašnjih saradnika i finansijera. 
To je navelo i Braciku Kertesa, od koga se Radovanović kasnije distancirao, da 
negoduje zbog neuzvraćene podrške i privilegija koje mu je omogućavao prilikom 
izlazaka iz zemlje.

SLUČAJ DOKTORKE POPOV: Da Institut za kardiovaskularne bolesti u Sremskoj 
Kamenici nije raščistio sa reliktima prošlosti, svedoči i slučaj koji je 
inicirao policijsku istragu u kojoj je nezvanično ustanovljeno da je naučni 
radnik i lekar Miroslava Popov, zaposlena početkom devedesetih, zapravo 
nesvršeni student medicinskog fakulteta u Novom Sadu! Da apsurd bude veći, 
Miroslava Popov jedna je od najbližih saradnica dr Ninoslava Radovanovića. 
Zadužena je za naučne radove, statistiku, ali i logistiku koju pruža dr 
Radovanoviću. Međutim, da nije samo statistika u pitanju svedoče i izjave 
lekara sa Instituta koji su naveli da je ona, iako nesvršeni student medicine, 
pregledala i dijagnostikovala više od 1.500 pacijenata. O tome postoje i 
svedoci koji navode da je pregledala pacijente koje zbog zauzetosti nije 
uspevao da pregleda dr Radovanović. Miroslava Popov se pojavljuje kao 
Radovanovićev saradnik na stručnim radovima koji se mogu pronaći i na 
internetu, a koji se odnose između ostalog, ni manje ni više, nego na 
operativne zahvate na srčanim zaliscima. Istorija njenog dolaska na Institut 
slična je Savićevoj - i ona je primljena na "nečije" insistiranje, ali sa 
bitnom razlikom, jer se dr Saviću ne spori njegovo zvanje, dok je za nju vezana 
istraga zbog falsifikovanja dokumenata. Prema izvorima sa Instituta, Miroslava 
Popov se tamo pojavila krajem osamdesetih, kada je kao student stažirala, da bi 
se ubrzo zatim sukobila sa svojim profesorima, jer se neovlašćeno služila 
arhivskom građom - istorijom bolesti pacijenata. Takva činjenica, kao i to da 
joj nedostaje više od deset ispita do diplome, nije je omela da se već s 
početka devedesetih pojavi kao potpisnik naučnih radova zajedno sa dr 
Radovanovićem. Na naše pitanje upućeno odgovornima koji su učestvovali u njenom 
zapošljavanju: kako je moguće da se tako nešto desi, rečeno nam je da navodno 
nisu znali, ali da su primećivali "rupe"u njenoj kompetentnosti. Sudeći prema 
ovim slučajevima očigledno da je celokupno zdravstvo spremno za uvođenje- 
najmanje još jednog vanrednog stanja.