> Izvor: ebart
> Datum: 
> Rubrika: info_politika
> Naslov: Profesori i studenti odali poštu nekadašnjem studentu Beogradskog univerziteta 
> Članak:

Profesori i studenti odali poštu nekadašnjem studentu Beogradskog univerziteta 

Povodom ubistva republičkog premijera dr Zorana Đinđića, juče je u Rektoratu 
Beogradskog univerziteta održana vanredna zajednička sednica Saveta i Veća 
Beogradskog univerziteta. Minutom ćutanja, profesori i studenti najstarijeg 
univerziteta u Srbiji odali su poštu tragično preminulom premijeru i kolegi. U 
ime onih koji rade i studiraju na Beogradskom univerzitetu, Savet i Veće su u 
saopštenju sa ove zajedničke sednice sa gnušanjem osudili teroristički čin 
ubistva dr Zorana Đinđića. 

- Kolega i premijer Zoran Đinđić bio je simbol jedne nove Srbije, moderne 
evropske države koja mora uspostaviti svoje demokratske institucije za dobrobit 
svog naroda i svoje budućnosti. Atentat, kojim je oduzet život jednom snažnom, 
mladom čoveku, jeste čin protiv čovečnosti, protiv slobode, protiv demokratije. 
Ne smemo dozvoliti da ideje koje su nas vodile u borbi za promenu prethodnog 
režima i bile vodilja ka izgradnji modernog društva sada izgube svoju snagu - 
rekla je u veoma emotivnom govoru rektor Beogradskog univerziteta dr Marija 
Bogdanović. 

Saopštenje Saveta i Veća Univerziteta u Beogradu pročitao je prorektor dr 
Bogdan Đuričić. 

- Savet i Veće BU, u ime onih koji rade i studiraju na Univerzitetu, izražavaju 
svoje iskreno i duboko saučešće porodici Zorana Đinđića. Ovaj univerzitet je 
akademska zajednica iz koje je dr Đinđić potekao i koja je znala da u premijeru 
Srbije ima akademskog čoveka koji je spreman da sasluša i pomogne Univerzitet. 
Univerzitet u Beogradu sa gnušanjem osuđuje teroristički čin ubistva dr 
Đinđića. Ovaj zločin je utoliko bezumniji jer je pokušaj da se zatru ideje koje 
je zastupao dr Đinđić, pokušaj da se ponište osnovne civilizacijske vrednosti - 
pravo na budućnost, napredak, demokratiju. 

Univerzitet u Beogradu poziva sve demokratske snage i sve ljude dobrih namera 
da se ujedine u otporu prema onima koji pokušavaju da zaustave naš svet, naše 
društvo, našu državu, nas, u traganju za boljim i lepšim. Brzo privođenje 
pravdi inspiratora, organizatora i počinilaca ubistva je imperativni zadatak 
svih nadležnih - kaže se na kraju saopštenja. 

Pročitano je takođe i saopštenje Zajednice univerziteta Srbije u kojem se, 
između ostalog, kaže da je užasavajuća vest zatekla Skupštinu Zajednice u 
trenutku rasprave o pitanjima reforme univerziteta, o kojima je samo 48 sati 
ranije razgovarano sa predsednikom Republičkog saveta za razvoj visokog 
obrazovanja - dr Zoranom Đinđićem. 

Na zajedničkoj sednici Saveta i Veća BU govorio je i dr Sveta Stojanović, 
profesor pokojnog premijera, koji je "studenta Zorana zapamtio kao mladog 
čoveka koji je trčao, jurio, stalno bio angažovan i koji se usprotivio 
udaljavanju osmoro profesora sa Filozofskog fakulteta".