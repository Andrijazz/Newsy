> Izvor: ebart
> Datum: 
> Rubrika: info_politika
> Naslov: Jug Srbije:
> Članak:

Jug Srbije:

Na jugu Srbije živi oko 70.000 Albanaca, a u Bujanovcu i Preševu gde čine 
većinsko stanovništvo na vlasti su njihove političke partije. Društvena 
integracija Albanaca, međutim, započela je tek 2002. po okončanju oružanih 
sukoba u regionu, kada počinju da se vraćaju u državne i opštinske institucije 
odakle su, kao i na Kosovu, isterani tokom osamdesetih i devedesetih godina. 
Dešavanja na Kosovu umnogome su uticala, a i danas je tako, na prilike u južnoj 
Srbiji. Pre tačno šest godina, pobunjeni Albanci okupljeni u OV PMB 
(Oslobodilačka vojska Preševa, Medveđe i Bujanovca) zauzeli su oko 500 
kvadratnih kilometara srpske teritorije uz kosovsku administrativnu liniju u 
ove tri opštine. Sukob sa Združenim snagama bezbednosti trajao je do maja 2001. 
kada su albanski gerilci, posle obećane amnestije, pristali da se demobilišu. 
Relativno miran rasplet zasluga je međunarodnih institucija, ali i vlasti u 
Srbiji. Usledila su dva ciklusa lokalnih izbora na kojima u Bujanovcu po prvi 
put pobeđuju albanske političke partije, uz postepen ulazak u pravosuđe, 
policiju, zdravstvo, poreske i inspekcijske organe... Međutim, od 1990. godine 
do danas Albanci nisu učestvovali ni na jednim parlamentarnim ili predsedničkim 
izborima. Sve donedavno Albance je krasilo političko jedinstvo koje je danas 
prilično uzdrmano. Riza Haljimi, umereni osnivač njihove prve autohtone 
stranke, Partije demokratskog delovanja, više nije neprikosnoveni albanski 
vođa. Sa tog i mesta gradonačelnika Preševa istisnuo ga je Ragmi Mustafa, 
predsednik Demokratske partije Albanaca, čovek sa nešto radikalnijim političkim 
stavovima. Na početku pregovora o Kosovu južnosrpski Albanci gajili su nadu da 
će i ovaj region biti deo te priče. Posle jasnih poruka sa Zapada da su Kosovo 
i južna Srbija dve različite teme, o tome se više ne govori. Međutim, otvorena 
podrška nezavisnom Kosmetu nikada nije prestala. Upravo je to najvažniji razlog 
što su albanske vođe najavile bojkot ustavnog referenduma.

Albanci južne Srbije čvrsto su politički, ali i životno povezani sa Kosovom. 
Uostalom, ovdašnji dopisnici kosovskih medija ovaj kraj isključivo zovu 
"Istočno Kosovo". Svi albanski političari imaju svoje patrone na Kosovu, većina 
mladih se tamo školuje, mnogi su po Prištini i drugim gradovima otvorili firme. 
Iako za Albance važi stereotip da su veoma bogati, veliki broj njih živi u 
siromaštvu, bez stalnog zaposlenja i primanja. Ipak, snažna albanska dijaspora 
i solidno razvijen privatni biznis donekle ublažavaju takvo-takvo stanje. No, i 
pored toga, na ulici je svakodnevna pojava da Albanca na ubogim taljigama 
pretiče sunarodnik u najnovijem mercedesu.