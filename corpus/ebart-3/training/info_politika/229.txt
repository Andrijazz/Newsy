> Izvor: matf
> Datum: 
> Rubrika: info_politika
> Naslov: VLADIKA ARTEMIJE ZATRAŽIO OD HARIJA HOLKERIJA DA 
> Članak:

ZAUSTAVI ŠIKANIRANJE SRPSKOG NARODA I SPC NA KOSMETU

"U nizu božićnih poklona koje ste spremili srpskom narodu jeste onemogućavanje 
SPC da dobije humanitarnu pomoć od strane NIS Jugopetrol za grejanje 
eparhije..."

BEOGRAD, (Beta) - Episkop raško-prizrenski i kosovsko-metohijski Srpske 
pravoslavne crkve Artemije zatražio je uoči Božića od šefa UNMIK-a Harija 
Holkerija da zaustavi šikaniranje i maltretiranje srpskog naroda, a prvenstveno 
SPC na Kosovu.
- U nizu božićnih poklona koje ste 'spremili' srpskom narodu jeste 
onemogućavanje SPC da dobije humanitarnu pomoć u nafti od strane NIS 
Jugopetrola za grejanje eparhije i manastira Gračanica u ovim hladnim danima 
unutar matične zemlje - navodi episkop Artemije u otvorenom pismu Holkeriju.
On objašnjava da je od Unmik carine zatražio da eparhiju oslobodi "svih nameta 
za dobijanje predmetne humanitarne pomoći u nafti, jer se radi o potrebama SPC" 
i da je od upravnika te carine dobio odgovor da se pomoć realizuje preko 
nevladine organizacije (NVO) uz plaćanje 15 odsto poreza na promet, posle čega 
je pomoć sprovedena na carinski terminal u Mitrovici, gde je, kako kaže, bila 
"prepuštena iživljavanju UNMIK-ove carine koju su činili samo Albanci".
"U prostorijama privremene međunarodne institucije kao vidno obeležje visila je 
slika nekog UČK-ovca, nije priznavana oficijelna korespondencija sa UNMIK-ovom 
institucijom na srpskom jeziku nego se ista morala realizovati na albanskom", 
navodi dalje episkop SPC.
Kao načine šikaniranja, Artemije izdvaja izdavanje naloga da NVO mora platiti 
akcizu "u visini od 110 odsto od ukupne nominalne vrednosti pomoći, bez ikakvog 
pravnog osnova", i zahtev predstavnika Unmik administracije da NVO podnese 
zahtev za oslobađanje od akcize koji bi se rešavao "u roku od deset dana, iako 
su kamioni sa pomoći čekali na terminalu".
On ocenjuje da su "ovakvi oblici šikaniranja i maltretiranja srpskog naroda, a 
prvenstveno SPC, samo jedan u nizu nedvosmislenih pokazatelja da privremene 
institucije na Kosovu sa svojim ponašanjem ne samo da nisu dovoljno zrele za 
prenos ovlašćenja, već svesno koriste postojeću vlast koja će južnu pokrajinu 
Srbije odvesti u prikazani pravni haos i još goru vladavinu terora i etničke 
diskriminacije".