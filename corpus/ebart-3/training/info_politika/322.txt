> Izvor: matf
> Datum: 
> Rubrika: info_politika
> Naslov: Uprkos školskim brigama i zapletima prvih ljubavi, preko 1.000 srednjoškolaca 
> Članak:

širom Srbije zamislilo je sebe u ulozi premijera i bilo spremno da se suoči sa 
problemima sa kojima se bezuspešno bore horde iskusnih političara.
Srednjoškolci su u radovima na temu "Kao premijer, ja bih...", u organizaciji 
OEBS i Ministarstva prosvete, dosta toga zamerili aktuelnim političarima. Pre 
svega nedovoljno stručnosti, ali su i ukazali na važnost demokratskih principa 
i volju da, iako nisu na čelu Vlade Srbije, na razne načine doprinesu boljoj 
budućnosti.
- Kao premijer predložio bih da se pri Vladi Srbije osnuje telo koje će 
ministrima koji predlažu zakone predočiti kakve posledice novi zakoni imaju po 
građane Srbije - rekao je juče samouvereno i bez imalo treme Stojan Denkić, 
učenik trećeg razreda gimnazije u Sokobanji i pobednik "konkursa za premijera". 
Uz obećanje da Srbija neće čekati da Stojan postane premijer, predsednik 
Skupštine Srbije Predrag Marković obećao je da će se ova odlična zamisao uskoro 
naći na stolu premijera Vojislava Koštunice.
Ističući da mu je glavni motiv da učestvuje u takmičenju "nastavak političkog 
programa koji je započeo Zoran Đinđić", Stojan kaže da bi kao premijer bio 
svestan da je cilj zemlje da u dogledno vreme postane članica EU.
- Treba da učinimo sve što je u našoj moći da bismo ja, kad porastem, i moja 
deca i potomci, kao i svi građani Srbije živeli mnogo bolje i u saglasnosti sa 
vrednostima EU - ističe ovaj budući pravnik i poručuje da političari ne treba 
da se plaše teških odluka.
Najavljujući angažovanje u politici čim postane punoletan, Stojan je zaključio 
da je Srbiji neophodan zakon o obavezi svih nivoa vlasti da informacije o radu 
učine dostupnim preko Interneta.
- Bilo bi dobro kada bi se jedan TV kanal uredio tako da bude otvoreni prozor u 
odaje vlasti - predlaže Stojan, zalažući se da vlada treba da bude inventivna i 
originalna u komunikaciji sa građanima.
Drugoplasirani Miroslav Ilić iz Kraljeva smatra da je ključ uspeha u Srbiji, 
koja ima potencijal, dobra organizacija i sprovođenje zamišljenog u delo.
- Ne mogu da kažem kakav bih bio kao premijer, ali siguran sam da ne bih 
dozvolio da me vlast ponese i ne bih bežao od kontrole javnosti - siguran je 
Miroslav.
Buduća novinarka Ana Veselinović iz Kruševca, dobitnica treće nagrade, 
prioritete premijera vidi u zalaganju za stabilizaciju i razvoj privrede, 
modernizaciji saobraćaja i unapređenju međuljudskih odnosa i tolerancije.
- Pod državnom kontrolom treba zadržati najrentabilnija preduzeća, a strancima 
treba prodati kapital koji mi ne bismo mogli da iskoristimo - zvučala je 
ozbiljno maturantkinja iz Kruševca. Ana savetuje da treba obnoviti 
saobraćajnice, unaprediti rečni saobraćaj i strane turiste privući kombinacijom 
banjskog turizma uz obilazak pravoslavnih manastira.