> Izvor: ebart
> Datum: 
> Rubrika: info_politika
> Naslov: STRANKE POSLE LOKALNIH IZBORA
> Članak:

STRANKE POSLE LOKALNIH IZBORA

U ovom trenutku nijedna partija nije za prevremene parlamentarne izbore

Kakvo vreme - ni radikali nisu za izbore, a koliko juče su pozivali na novo 
glasanje za republički parlament. Milorad Mirčić iz SRS-a i predsednik Odbora 
za bezbednost u Skupštini Srbije kaže da su od republičkih izbora važniji i 
donošenje ustava i izbori za Skupštinu Srbije i Crne Gore.
O izborima ne razmišlja ni druga opoziciona stranka DS, jer Dušan Petrović 
potpredsednik DS, kaže da vanrednih izbora ne može biti dok vlada ne izgubi 
većinu.
Pa kada radikali i demokrate neće da ruše vladu, Andreja Mladenović, portparol 
DSS-a, može mirno da kaže da niko ne može da prisili Vladu Srbije da raspiše 
izbore jer bez obzira na to što opozicione DS i SRS drže prva dva mesta na 
lokalnim izborima vladajuća koalicija ima ukupno više glasova. Prvo ustav pa 
izbori, ponavlja stari stav DSS-a Mladenović, nagoveštavajući izmenu ovlašćenja 
nekih državnih institucija (po izvorima iz DS misli se na promenu načina izbora 
i ovlašćenja predsednika Republike).
Normalno je da kada tako misli DSS, stub Vlade Srbije, Goran Paunović, šef 
poslaničke grupe G17 plus, smatra da se vanrednim izborima ne bi mnogo dobilo, 
a izgubilo bi se dragoceno vreme, uz dodatni rizik od jačanja SRS-a. I Žarko 
Obradović, zamenik šefa Poslaničke grupe i potpredsednik Glavnog odbora SPS-a, 
bez čije podrške nema Koštuničine vlade, uverava da neće inicirati prevremene 
izbore.
Dakle, u ovom momentu vladi Srbije ne preti opasnost, iako ona ima manju 
podršku birača nego što je imala vlada Zorana Živkovića kada je srušena krajem 
prošle godine, podatak je Srđana Bogosavljevića, direktora "Strateškog 
marketinga"
Popularnost lidera
Ipak, nije sve tako "mrtvo". Osnova po kojoj će se odlučivati o popularnosti 
lidera i partija i što će možda biti i kapisla za izbore biće duel Borisa 
Tadića i Vojislava Koštunice povodom izlaska Srba na kosmetske izbore. Ipak, 
kosovska priča će mnogo više obojiti politički život Srbije nego sporovozno 
donošenje novog ustava, o čijem nacrtu se, kaže Andreja Mladenović, može 
raspravljati već početkom sledeće godine.
Ako je verovati političarima, parlamentarne izbore bi trebalo očekivati posle 
donošenja novog ustava Srbije, a istovremeno sa izborima za Skupštinu državne 
zajednice Srbija i Crna Gora. Jer, način donošenja novog ustava može da spreči 
da ga uopšte bude. Ako na referendum izlaze i Albanci sa Kosmeta, onda je 
potrebno pet miliona glasača, što sada deluje kao naučna fantastika.
Očigledno je da su lokalni izbori dodatno uzdrmali sve velike političke 
stranke, ma koliko se one javno hvalile svojim uspesima i da niko nije siguran 
kako bi prošao na prevremenim izborima za Skupštinu ako bi bili brzo raspisani. 
Zato bi svi da još kupuju vreme, bar do februara - marta naredne godine.
Demokratska stranka Srbije tek treba da ustanovi da li je zaustavila pad. Zoran 
Drakulić, kandidat za gradonačelnika, još nema jasan status u njoj, a od toga 
će zavisiti unutrašnji odnosi u stranci i njen imidž. Moguće je da tandem 
Vojislav Koštunica - Zoran Drakulić izgleda kao nekada tandem Koštunica - 
Đinđić, što, pokazalo se, ne može dugo da traje. Ali je pitanje na kome će 
mestu Drakulić dočekati izbore.
Demokratska stranka još nije konsolidovana i tek treba da vidi kako će se 
konsolidovati posle lokalnih izbora, na kojima je dobila najvšpe ali je i 
izgubila najviše. Vreme je potrebno Tadićevim demokratama da puste vladu da 
obavi neke "prljave poslove", poput isporuke generala Hagu. Važnije od toga je 
da se obećanja koje je Tadić dao kosmetskim Srbima ostvare. Tada bi bili na 
konju.
Srpskoj radikalnoj stranci gode tvrdnje analitičara da će im "vlast pasti u 
krilo" početkom
naredne godine. Ali oni znaju da ni pobeda Maje Gojković u Novom
Sadu, nije blistava, jer će teško moći da dobije podršku gradske skupštine, 
naročito ne posle radikalnog raspuštanja postojeće gradske vlade. Njima je 
neophodno da u nekoj od opština uđu u koalicionu vlast i da međunarodna 
zajednica poveruje u njihov novi "lik", što će ići izuzetno teško.
G17 plus je ispod cenzusa na lokalnim izborima a njihovi lideri su zaboravili 
obećanje da se neće baviti politikom ako im se to dogodi. Goran Paunović kaže 
da bi odnos snaga u Skupštini posle izbora bio skoro isti, odnosno da bi možda 
DS uzela mesto DSS, a DSS bio na mestu G17 plus. Što bi se onda otimali o 
izbore.
Pokazatelj snage
Socijalistička partija Srbije zna da lokalni izbori nisu pravi pokazatelj snage 
jedne partije i zna da je Ivica Dačić na predsedničkim izborima dobio manje 
glasova nego partija na decembarskim izborima.
U Srpskom pokretu obnove se više ne zna ko odlučuje. Još se pamti da su 
predsedniku stranke Vuku Draškoviću članovi otkazali poslušnost oko ulaska u 
vladu.
"Nova Srbija" Velje Ilića dobro je prošla na lokalnim izborima, ali je pitanje 
kako bi prošla na republičkim, pošto bi stranka Bogoljuba Karića mogla da uzme 
isto biračko telo.
Ali, oprez. Dušan Petrović kaže da se odnos snaga u Skupštini u ovom trenutku 
udaljio od decembarskog i da na srednji rok nije realno očekivati da se takav 
debalans održi. Narednih 15 dana će se u značajnijoj meri definisati način na 
koji će se stabilizovati političke prilike.