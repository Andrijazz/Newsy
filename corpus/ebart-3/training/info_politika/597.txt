> Izvor: ebart
> Datum: 
> Rubrika: info_politika
> Naslov: Protojerej Radomir Nikčević za Glas odlučno demantuje pisanje medija
> Članak:

Protojerej Radomir Nikčević za Glas odlučno demantuje pisanje medija

Mitropolit ni po jednom osnovu ne može
da pozove Karadžića na predaju - niti je 
njegov nadležni arhijerej, niti se Karadžić krije u njegovoj eparhiji. Neko 
namerno
forsira laži i pokušava silom da ih podmetne mitropolitu, kaže Nikčević

BEOGRAD/CETINJE - NJegovo preosveštenstvo mitropolit crnogorsko-primorski 
Amfilohije (Radović) nije pozvao bivšeg predsednika Republike Srpske Radovana 
Karadžića da se preda Haškom tribunalu - odlučno je za Glas javnosti demantovao 
protojerej Radomir Nikčević, šef kabineta mitropolita Amfilohija.
"Apsolutno nije tačno da je mitropolit pozvao Karadžića na predaju! Tačno je da 
je mitropolit izjavio stranim novinarima da je to isključivo pitanje lične 
odluke i odgovornosti samog Karadžića pred Bogom i narodom. Mitropolit je rekao 
da je on na njegovom mestu da bi to uradio! To je više puta potvrdio i nama, 
svojim saradnicima. Govorio nam je da njega optužuje Haški tribunal, on bi se 
dobrovoljno javio ako bi time pomogao svom narodu i bio bi spreman i život da 
da!", ističe protojerej Radomir Nikčević.
U tom kontekstu, otac Radomir podsetio je na jedan od mnogih događaja na Kosovu 
i Metohiji, kada su on i mitropolit bili u životnoj opasnosti. "Kada sam ga 
jednom prilikom upozorio da je naše putovanje po Metohiji 1999. godine, bez 
pratnje Kfora, opasno po život, mitropolit mi je kroz smešak rekao: "Ima li 
lepše smrti, nego smrti na Kosovu, za dobro svog naroda!". Znajući mitropolita 
Amfilohija, koji nosi muku i breme svoga naroda, on je spreman na žrtvu do 
kraja, i upravo u tom kontekstu on je rekao da bi se on predao", naglašava otac 
Radomir. On takođe kaže da mitropolit ni po kom osnovu ne bi pozvao Karadžića 
na predaju. "Niti je njegov nadležni arhijerej, niti se Karadžić krije u 
njegovoj eparhiji", kaže otac Radomir. Mitropolitov šef kabineta naglašava da 
je zlonamerna laž da se Karadžić krije na teritoriji Crne Gore i da se zbog 
toga vrše i pritisci na mitropolita. "Radovan Karadžić se ne krije u 
mitropoliji Crnogorsko-primorskoj, a i vlast u Crnoj Gori - predsednik 
Republike i premijer vlade - više puta su demantovali da se Karadžić krije u 
Crnoj Gori. Neko namerno forsira te laži i pokušava medijskom silom da ih 
podmetne mitropolitu Amfilohiju.
"Lažne informacije, prema našim saznanjima, plasira predsednik Skupštine Crne 
Gore Ranko Krivokapić i članovi i njegove Socijaldemokratske partije, 
zloupotrebljavajući svoje diplomatske kontakte. Oni vode rat protiv mitropolije 
Crnogorsko-primorske otkad su došli na vlast", istakao je otac Radomir 
Nikčević. On je, na kraju, demantovao i navode da mitropolit nije kategorično 
isključio mogućnost da se Karadžić ili neki drugi haški optuženik može naći u 
nekoj od crnogorskih crkava ili manastira i podsetio da su i Mitropolija i 
mitropolit Amfilohije to više puta jasno saopštili.
U intervjuu koji je dao dopisniku Bi-Bi-Sija i Tajmsa, mitropolit je navodno 
pozvao Radovana Karadžića da se preda Haškom tribunalu. Mitropolit je rekao da 
bi, ako bi bio u mogućnosti, pitao Radovana Karadžića "šta mu je teže - da se 
skriva po rupama ili da ode u taj Hag"? "Ne mogu da kažem šta bi on trebalo da 
uradi, ali mogu da kažem šta bih ja učinio. Ja bih otišao u Hag", poručio je 
vladika Amfilohije. "To je njegova lična odluka i baš kao što ne bih voleo da 
meni neko nameće svoju volju, tako ni ja ne želim da namećem svoju. Ipak, 
očekujem od njega da donese tu odluku isto kao što je preuzeo odgovornost da 
predvodi Srbe iz Bosne. Očekujem od njega da uradi pravu stvar i da preuzme 
odgovornost na sebe", rekao je Amfilohije.
Tajms opisuje mitropolita crnogorsko-primorskog kao "duhovnog oca Karadžića i 
kao nekog ko duže vreme podržava nekadašnjeg lidera bosanskih Srba". Amfilohije 
je čak bio optuživan da krije Karadžića na crkvenim imanjima u Crnoj Gori, što 
je on demantovao. U ovom intervjuu mitropolit tvrdi da Karadžića nije video još 
od 1995. godine. Britanski list ocenjuje da će poziv Amfilohija Radovića 
najtraženijem haškom beguncu da se preda "pojačati pritisak na Karadžića koji 
se osam godina nalazi u bekstvu i koga Haški tribunal tereti za genocid tokom 
rata u Bosni 1992-1995. godine". Mitropolit Amfilohije je, takođe, rekao da je 
razgovarao i sa ostalim haškim optuženicima koji su se nedavno predali 
tribunalu u Hagu. "Kada bi me upitali šta mislim da li bi trebalo da se predaju 
ili ne, ja bih im odgovorio da mogu samo da im kažem šta bih ja uradio da sam 
na njihovom mestu. Ja bih otišao. Moguće je da su se zbog toga neki od njih i 
predali", rekao je mitropolit Afilohije.