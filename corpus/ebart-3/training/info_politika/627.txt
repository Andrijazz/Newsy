> Izvor: matf
> Datum: 
> Rubrika: info_politika
> Naslov: Pet godina posle petooktobarske promene vlasti Srbije i Crne Gore očekuje 
> Članak:

početak pregovora o sporazumu o stabilizaciji i pridruživanju sa Evropskom 
unijom.

Da smo mogli više, jedino je oko čega su se složili i danas razjedinjeni 
politički faktori u Srbiji odgovarajući na pitanje šta je postignuto, a šta je 
moglo biti urađeno u nastojanju da Srbija postane moderna evropska država.
Savetnik premijera Srbije Vladeta Janković kaže da je Srbija pre pet godina 
"zakoračila u demokratiju, ali da je još daleko od "mirnih voda" koje su tada 
obećane građanima.
- Postignut je veliki napredak, ali evidentno je da smo mogli više. Za to su 
krive pojedinačne okolnosti, ali i naš mentalitet i sujeta - rekao je Janković 
otvarajući dvodnevnu konferenciju "Srbija - pet godina posle" koja se održava u 
Centru "Sava". On smatra da je Srbija daleko odmakla u ekonomskom smislu i 
spoljnoj politici, kao i u "pogledu osećanja sveta".
- Bez obzira na to ko bude vodio zemlju, svi ciljevi će se lakše ostvariti ako 
se 5. oktobar, umesto da služi kao povod za razmirice, u srpskoj tradiciji 
ukoreni kao trajan simbol zajedničkog pregnuća u borbi za pravdu i narodno 
dobro - rekao je savetnik premijera.
Štefan Lene, direktor Generalnog direktorata za spoljne i političke poslove EU, 
smatra da je u proteklih pet godina najveći uspeh konsolidacija demokratije u 
Srbiji. 
- Veliki napredak učinjen je na makroekonomskom polju i stabilizaciji, ali u 
ostalim oblastima učinjen je nedovoljan napredak. Nedostaje institucionalna 
efikasnost, kao i vladavina prava koja uključuje političke reforme, reforme 
zakonodavstva, policije, pitanje saradnje sa Haškim tribunalom - ocenio je Lene.
Ministar za ljudska i manjinska prava SCG Rasim Ljajić smatra da je pozitivno 
to što je zemlja vraćena u sve međunarodne institucije.
- Ipak, put ka Evropi je mogao da bude znatno brži. Realno smo mogli SSP da 
imamo pre godinu dana, a mi tek sada počinjemo pregovore i za to su odgovorne i 
sadašnja i bivša vlada - kaže Ljajić, ističući da u Srbiji još uvek nije donet 
ni ustav.
I predsednik Skupštine Predrag Marković žali što prvo obećanje koje su lideri 
DOS dali građanima 5. oktobra, a to je donošenje novog ustava, nije ostvareno 
zbog nedostatka političke volje.
Ambasador SAD u Beogradu Majkl Polt ocenio je da je u Srbiji ostvaren značajan 
napredak, posebno u ekonomiji i demokratizaciji društva, ali da treba prevazići 
preostale prepreke koje opterećuju budućnost. Polt je ocenio da je napredovala 
međunarodna integracija zemlje i da je, iako još nije potpuna, unapređena i 
saradnja sa Hagom.
Ambasador Rusije Aleksandar Aleksejev ocenio je da je u proteklih pet godina 
SCG prešla "veliki put", posebno kada je reč o međunarodnom položaju i 
ekonomskim reformama. Kako je istakao, u sferi ekonomije "sprovedene su 
dubinske reforme i stvoreni su uslovi za ulaganja".
Ambasador Francuske Ig Perne ocenio je da su Srbiju proteklih pet godina 
obeležile velike političke, demokratske, ekonomske i socijalne promene i da taj 
proces treba hrabro nastaviti.
Nemački ambasador Andreas Cobel smatra da odluka EU da počnu pregovori o 
stabilizaciji i pridruživanju predstavlja potvrdu postignutog napretka.
- Nažalost, na tom putu došlo je do određenih zastoja, nakon ubistva premijera 
Zorana Đinđića proces reformi izgubio je zamajac - rekao je Cobel. 