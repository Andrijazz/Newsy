> Izvor: ebart
> Datum: 
> Rubrika: info_politika
> Naslov: Jorgen Grunet, novoimenovani specijalni predstavnik SE u SCG
> Članak:

Jorgen Grunet, novoimenovani specijalni predstavnik SE u SCG

U svom radu Grunet  će se držati činjenice da su Ustavnom poveljom države 
članice preuzele obavezu da je poštuju i postupaju u skladu sa njom, bar u 
periodu od tri godine

BEOGRAD (FoNet) - Prijem Srbije i Crne Gore u Savet Evrope aprila ove godine 
otvorio je veliku šansu da se državna zajednica razvije i učvrsti kao 
demokratsko i pluralističko društvo, što je ključni preduslov za njene dalje 
evropske integracije, izjavio je u ekskluzivnom intervjuu FoNetu Jorgen Grunet, 
novoimenovani specijalni predstavnik Saveta Evrope u Srbiji i Crnoj Gori.
Ističući da će njegov glavni zadatak biti da pomogne SCG da ispuni sve obaveze 
koje proističu iz članstva u Savetu Evrope, Grunet je naglasio da bi državna 
zajednica trebalo da iskoristi vrednosti ove panevropske organizacije i 
prihvati i primeni evropske standarde, kao istinski otvorena i demokratska 
država. U tome će, prema predviđanju Gruneta, biti problema, jer je SCG sada 
demokratska i višestranačka državna zajednica, sa mnogo stranaka, pa je 
normalno da među njima dolazi do sukoba. Važno je, međutim, da i u Srbiji i u 
Crnoj Gori postoji konzenzus oko njihove evropske budućnosti, članstva u SE i 
ulaska u EU. Upitan o perspektivama državne zajednice, Grunet je napomenuo da 
će se u svom radu držati činjenice da su Ustavnom poveljom države članice 
preuzele obavezu da je poštuju i postupaju u skladu sa njom, bar u periodu od 
tri godine."Nadam se da će obe države članice što je pre moguće sprovesti 
neophodne ustavne promene, što bi bilo i u duhu sporazuma koji su postigle sa 
Evropskom unijom", naglasio je Grunet.
Kao jedan od prvih problema sa kojim se suočio po dolasku u Beograd, Grunet je 
apostrofirao "problem u sastavu, odnosno proceduri izbora članova Saveta za 
radiodifuziju" i precizirao da je Savet Evrope uputio pismo vlastima u Beogradu 
i "ohrabrio Skupštinu i Vladu da to isprave".
Kao pozitivan znak do kojeg je došlo posle promene vlasti u Beogradu, Grunet je 
označio i uspostavljanje diplomatskih odnosa SCG i Albanije, za šta su, kako je 
rekao, svojevremeno najviše bili zaslužni tadašnji premijer Srbije Zoran Đinđić 
i predsednik Vlade Albanije Ilir Meta. Prema rečima Gruneta, za razliku od 
nekih drugih zemalja u regionu, u Albaniji se, koliko je on bio u prilici da 
vidi tokom diplomatske službe u Tirani, uopšte ne pominje priča o "Velikoj 
Albaniji", niti je to tema na političkoj i javnoj sceni u celini. Političari i 
građani se time ne bave, niti pominju promene granica, izuzev "izuzetno malog 
broja čudnih ljudi", precizirao je Grunet.
Napominjući da se približavaju izbori u više zemalja koje će biti uključene u 
rešavanje kosovskog pitanja, Grunet je ilustrovao da u Srbiji izbori predstoje 
"za nešto više od godinu dana", ali i da će u SAD sledeće godine biti održani 
predsednički izbori.
"Nadam se da će, u međuvremenu, biti preduzeti neki pozitivni koraci u pravcu 
pronalaženja rešenja i da će pregovarački proces otpočeti pre nego što se 
izbori sasvim približe", zaključio je Grunet.