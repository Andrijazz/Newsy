> Izvor: ebart
> Datum: 
> Rubrika: info_politika
> Naslov: komentari
> Članak:

komentari

Nikola M. Jovanović  novinar

Tek trećina građana Srbije glasala na lokalnim izborima. Šta se biračima na 
ovim izborima ogadilo? Politika uopšte, obećanja o gomili mostova, metroa ili, 
možda, izbori generalno, sa sve kandidatima, podmetnutim aferama i 
manipulacijama oko potpisa...
Upućeni kažu da je očekivano to što je malo građana izašlo na lokalne izbore, a 
da su u stvari glasali samo najtvrđi simpatizeri i oni koji poznaju kandidate. 
Međutim, ovo su bili prvi izbori posle kojih će opštinske i gradske vlasti 
imati odrešene ruke da urade nešto za sugrađane. Ako građane tako nešto nije 
interesovalo, onda oni možda ne veruju da bilo koja vlast ima nameru da za njih 
nešto uradi. S druge strane, mnogi političari veruju da glasači kratko pamte, 
pa su na ovim izborima samo vežbali za neke naredne.
Možda je recept "nosiocima javnih funkcija" za drugi i ostale krugove - radite 
nešto, umesto što ćete narednih 14 dana samo pregovarati o koalicijama. Makar i 
zbog toga što ide referendum o novom ustavu, a vanredni izbori su iza ugla. To 
vam građani ne bi zaboravili.