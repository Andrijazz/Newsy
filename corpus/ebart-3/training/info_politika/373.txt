> Izvor: matf
> Datum: 
> Rubrika: info_politika
> Naslov: Fenomen sve slabijeg odziva birača u Srbiji
> Članak:


Razlozi sve slabijeg odziva birača na sve učestalije izbore, osim zamora, mogu 
biti i rezignacija ljudi koji žive ne ivici bede, kao i nezainteresovanost za 
politiku jednog dela građana koji su zadovoljni postojećom situacijom u zemlji, 
smatra psiholog Žarko Trebješanin.

Građani Srbije su u poslednje dve godine na birališta izlazili u proseku na 
svaka tri meseca. Naime, od septembra 2002, srpski birači su bili u prilici da 
glasaju čak osam puta, a 3. oktobra ih očekuje i "deveti krug pakla". Osim 
četiri kruga neuspešnih predsedničkih izbora i dva posle kojih smo konačno 
dobili šefa države, Srbi su glasali na jednim parlamentarnim i jednim lokalnim 
izborima. Jedno od glavnih obeležja svih ovih izbora bila je slaba izlaznost, 
uglavnom pripisavana zamoru građana politikom. Trebješanin, međutim, smatra da 
je posredi vrlo složen fenomen kojim bi trebalo da se pozabavi jedno temeljno 
istraživanje.
- Deo građana je zadovoljan stanjem u zemlji, jer nema više Miloševića i 
opasnosti od totalitarnog društva, pa su izgubili interesovanje za politiku. 
Drugi, pak, na izbore ne izlaze iz sasvim drugog razloga. Rezignirani su 
životom na ivici bede i smatraju da od njihovog glasa ništa ne zavisi - kaže 
Trebješanin za "Blic". On dodaje da bi tim ljudima trebalo objasniti da 
neizlaskom na biralište dobar deo svog glasa daju političkoj opciji koja im se 
ne dopada.
- Primere radi, ako polovina birača ne izađe na izbore, stranka koja bi dobila 
pet, dobiće deset odsto glasova i dvostruko veći broj mandata - pojašnjava naš 
sagovornik. On kaže da je pogrešno slab odziv birača kod nas porediti sa 
sličnom situacijom u razvijenim zapadnim demokratijama.
- Njihovi razlozi za neizlazak na izbore su potpuno drugačiji. Većina ljudi 
dobro živi i izbori ih ne interesuju - kaže Trebješanin. Slaba izlaznost i 
pojava novih lica na političkoj sceni, kaže on, predstavlja šamar i poruku 
aktuelnim političarima da su neuspešni i da ne rade dobro svoj posao. 
Trebješanin napominje da je dobar deo političara shvatio da je insistiranje na 
stranačkoj pripadnosti devalvirano i da vodi ka gubitku dela glasova.
- Karić konstantno ponavlja da nije političar, Drakulić čak nije ni član 
stranke čiji je kandidat, a na Vučićevim plakatima nema obeležja SRS - navodi 
naš sagovornik.