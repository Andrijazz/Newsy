> Izvor: ebart
> Datum: 
> Rubrika: info_politika
> Naslov: Drama u letelici predsednika SCG
> Članak:

Drama u letelici predsednika SCG

Predsednik državne zajednice SCG Svetozar Marović, njegova pratnja i novinari 
preživeli su dramatične trenutke na nebu, zbog kvara na avionu, potvrdio je 
"Blicu" član delegacije predsednika SCG.

Službeni avion SCG tipa "falkon 50", registarske oznake YU-BNA, kojim je 
Marović u sredu uveče krenuo iz Beograda za Beč, morao je da izmeni maršrutu 
zbog kvara na instrumentima za dovod kiseonika. Na pola puta prema Beču 
iznenada je došlo do gubitka vazduha u avionu.
- Jeste bilo nezgodno ali nije bilo nikakvog propadanja aviona. Elektronski 
sistem na kontrolnoj tabli kod pilota pokazivao je da ne radi sistem za vazduh 
i odmah su iznad svakog sedišta ispale maske. Svi smo posedali i uzeli maske, a 
pilot je okrenuo avion ka Beogradu. Međutim, oni su proverili i utvrdili da smo 
imali vazduha i da je zakazala elektronika na tabli pa je kapetan odlučio da se 
opet krene ka Beču - kaže naš sagovornik. Odluku da se ipak nastavi sa letom 
doneo je sam Marović.
- Kapetan mu je prišao i rekao da predlaže da se nastavi sa letom. Marović mu 
je samo odgovorio: "Ja vama verujem". Kada smo ponovo okrenuli ka Beču, svima 
je malo laknulo jer smo se svi uspaničili kad smo videli maske - zaključuje naš 
sagovornik.