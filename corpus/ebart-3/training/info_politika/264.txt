> Izvor: matf
> Datum: 
> Rubrika: info_politika
> Naslov: Hronologija opozicionih protesta
> Članak:


U periodu od 1990. do 2000. godine održano je više značajnih antirežimskih 
protesta:

13. jun 1990. - Na Trgu Republike u Beogradu i ispred zgrade Televizije Beograd 
održan miting opozicije pod geslom "Srbija traži slobodu". Pred zgradom 
televizije intervenisala je policija.

9. mart 1991. - Na mitingu u Beogradu na Trgu Republike protiv informativnog 
monopola Televizije Beograd, nazvane TV Bastilja, okupilo se više desetina 
hiljada ljudi. Nakon intervencije policije u kojoj su povređena 203 građanina 
počeli su neredi u kojima je poginuo demonstrant Branivoje Milinović i 
policajac Nedeljko Kosović. 

10. mart 1991. - Terazijska česma. Studenti Beogradskog univerziteta organizuju 
demonstracije na Terazijama, tražeći puštanje uhapšenih i ostavke odgovornih 
urednika TV Beograd i ministra policije Radmila Bogdanovića.

9. mart 1992. - Svetosavski plato. Opozicija obeležila godišnjicu 
devetomartovskih demonstracija. Uprkos zastrašivanju vlasti, okupilo se 
pedesetak hiljada građana.

15. jun 1992. - Studentski protest u Beogradu počeo je okupljanjem desetak 
hiljada studenata ispred zgrade Rektorata. Studenti su tražili ostavku 
Slobodana Miloševića, raspuštanje Skupštine Srbije, raspisivanje izbora i 
formiranje koalicione vlade.

28. jun 1992. - Na platou ispred Skupštine Jugoslavije, Vidovdanski sabor, u 
organizaciji DEPOS-a, počeo je okupljanjem oko 150.000 građana i trajao je do 
5. jula. Zahtevana je ostavka Slobodana Miloševića, raspuštanje Skupštine i 
Vlade nacionalnog spasa.

1-2. jun 1993. - Spontano okupljanje naroda na platou ispred Savezne skupštine 
u znak protesta zbog fizičkog napada poslanika SRS-a Branislava Vakića na 
poslanika SPO-a Mihajla Markovića. Milicija vešto režira sukob sa građanima i, 
uz primenu sile, rasteruje demonstrante. Specijalci MUP-a Srbije ušli su u 
prostorije IO SPO-a i bez naloga pohapsili sva lica koja su se zatekla u 
prostorijama stranke. Uhapšeni su Vuk i Danica Drašković koji su brutalno 
pretučeni u policiji.

9. mart 1996. - Održan miting na "Trgu slobode". Pred nekoliko desetina hiljada 
građana, Vuk Drašković, Vesna Pešić i Zoran Đinđić promovisali koaliciju 
"Zajedno" koja je nastupila na saveznim i lokalnim izborima 1996. i odnela 
pobedu u većini gradova u Srbiji.

18. novembar 1996. - Slavlje povodom pobede opozicije na lokalnim izborima 
pretvorilo se u proteste protiv "izborne krađe". Pod pritiskom građana i 
međunarodne zajednice Milošević je bio prinuđen da prizna rezultate izbora 
(Leks specijalis). Građanski protesti trajali su 88 dana, a studentski više od 
117 dana.

24. decembar 1996. - U Beogradu održan kontramiting "Za Srbiju", u organizaciji 
SPS-a. Mitingu prisustvovalo kompletno rukovodstvo vladajuće partije SPS, a iz 
govora Slobodana Miloševića ostala je upamćena poruka: "Srbijom neće upravljati 
tuđa ruka", kao i odgovor na skandiranje "Slobo, mi te volimo" - "Volim i ja 
vas". Tokom sukoba smrtno pretučen pristalica opozicije Predrag Starčević, a 
teško ranjen demonstrant Ivica Lazović.

29. jun 1999. - Na centralnom trgu u Čačku počeo je miting Saveza za promene 
pod nazivom "Dan posle" na kojem se okupilo oko 10.000 pristalica tog saveza. 
To je bio prvi opozicioni miting nakon NATO bombardovanja SRJ. 

19. avgust 1999. - Na Preobraženje u Beogradu održan miting Saveza za promene 
ispred Skupštine Jugoslavije, na kojem se okupilo oko 70.000 ljudi. 

21. septembar 1999. - Na beogradskom Trgu Republike na mitingu SZP-a okupilo se 
oko 25.000 ljudi. Nakon mitinga demonstranti pošli u šetnju gradom. U isto 
vreme održane demonstracije u 16 gradova Srbije.

18. decembar 1999. - U centru Beograda održan je poslednji u nizu protesta 
Saveza za promene koji su trajali 89 dana. Demonstracije su počele 21. 
septembra, sa zahtevima da Milošević ode sa vlasti, da se formira prelazna 
vlada i da se raspišu pošteni izbori. (Beta)