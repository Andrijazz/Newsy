> Izvor: ebart
> Datum: 
> Rubrika: info_politika
> Naslov: Čedomir Jovanović, lider LDP, optužio za ubistvo Đinđića
> Članak:

Čedomir Jovanović, lider LDP, optužio za ubistvo Đinđića

Jovanović naveo da su rad policije i tužilaštva navodno ometali premijer Srbije 
Vojislav Koštunica, ministri policije Dragan Jočić i pravde Zoran Stojković, 
sekretar Vlade Srbije Dejan Mihajlov i ambasador u Švajcarskoj Dragan Maršićanin

BEOGRAD - Predsednik Liberalno-demokratske partije (LDP) Čedomir Jovanović 
izjavio je juče da su opstrukciju pravde, posle ubistva premijera Zorana 
Đinđića, izveli funkcioneri koji se sada nalaze na najvišim državnim 
položajima, prenele su agencije.
Jovanović je na konferenciji za novinare rekao da su među tim funkcionerima 
premijer Srbije Vojislav Koštunica, ministri policije Dragan Jočić i pravde 
Zoran Stojković, sekretar Vlade Srbije Dejan Mihajlov i sadašnji ambasador u 
Švajcarskoj Dragan Maršićanin. On je najavio da će LDP insistirati da 
Specijalno tužilaštvo sprovede istragu da li postoji odgovornost osoba i 
organizacija koje su opstruisale pravdu i ometale rad policije i tužilaštva 
posle ubistva Đinđića. "Pitanje se mora postaviti svima koji su širili neistine 
kroz organizovanu kampanju i vršili pritisak na one institucije koje su bile 
dužne da građanima Srbije saopšte potpunu istinu o 12. martu ", rekao je 
Jovanović. On je naglasio da se to pitanje mora postaviti i DSS-u, SPS-u, SRS-u 
i bivšim potpredsednicima Đinđićeve vlade Nebojši Čoviću i Miodragu Isakovu.
Jovanović je najavio da će stranka u ponedeljak podneti inicijativu za 
proširenje optužnice protiv Milorada Ulemeka Legije, prvooptuženog za ubistvo 
premijera, zbog organizovane pobune Jedinice za specijalne operacije u novembru 
2001. godine jer je to "početak političkog obračuna s demokratskim snagama i 
uvod u ubistvo Đinđića". On je naglasio da je potrebno da proširena optužnica 
obuhvati i odgovori i na one informacije koje u svom sukobu sa Koštunicom 
iznosi Bogoljub Karić, lider PSS. "Institucije će morati da odgovore i da li su 
tačne tvrdnje koje iznosi Karić da je bio svedok razgovora Koštunice i njegovih 
savetnika koji je bio posvećen pružanju logističke podrške pobuni JSO", rekao 
je Jovanović.