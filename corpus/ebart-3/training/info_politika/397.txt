> Izvor: ebart
> Datum: 
> Rubrika: info_politika
> Naslov: O SARADNjI NS-a I PSS-a NA LOKALNOM NIVOU
> Članak:

O SARADNjI NS-a I PSS-a NA LOKALNOM NIVOU

Koalicioni sporazum na lokalnom nivou, koji su pre dva dana potpisali 
predsednik Nove Srbije Velimir Ilić i lider Pokreta snaga Srbije Bogoljub 
Karić, sudeći po izjavama narodnih poslanika, neće ugroziti rad republičke 
vlade. U koaliciji smatraju da će se i ubuduće nastaviti rad vlade, a 
socijalisti smatraju da se ništa specijalno nije desilo.
Šef poslaničkog kluba DSS-a Miloš Aligrudić kaže da taj sporazum ne bi mogao 
nikako da utiče na rad vlade. Po njegovim rečima, svako ima pravo da pravi 
dogovore na lokalnom nivou s kim hoće, i tu nema zabrana.
"Stav DSS-a je jasan - ako ne moramo, a nadam se da u najvećem broju slučajeva 
neće biti potrebno, nećemo da pravimo koaliciju sa PSS-om. Stranku Bogoljuba 
Karića smatramo kao oličenje načina razmišljanja Slobodana Miloševića i sam 
lider je bio eksponent i jedan od najvećih propagatora tog režima", izjavio je 
Aligrudić.
Sa njegovim mišljenjem se slaže i Veroljub Stevanović iz SPO-a koji naglašava 
da će se njegova stranka i ubuduće ponašati isto kao i kada je obrazovana Vlada 
Srbije i kada je napravljen koalicioni dogovor.
"Nema razloga da se zbog nekih novih koalicija na lokalnom nivou strepi. Vlada 
će nastaviti da radi u interesu građana Srbije, i tu se ništa neće promeniti. 
Ranije je bilo nekih iskakanja iz koalicionog dogovora, ali to nije činio SPO, 
već neki od naših koalicionih partnera", istakao je Stevanović. Funkcioner 
SPS-a Žarko Obradović tvrdi da koalicija NS-PSS nema veliku snagu. On kaže da 
je u pitanju savez politike i novca, i da to nije ništa novo na našoj 
političkoj sceni.