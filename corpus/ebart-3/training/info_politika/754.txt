> Izvor: ebart
> Datum: 
> Rubrika: info_politika
> Naslov: Ruski tajkun Oleg Deripaska dovodi Čelsi u Podgoricu pred referendum o 
> Članak:

Ruski tajkun Oleg Deripaska dovodi Čelsi u Podgoricu pred referendum o 
nezavisnosti

Londonski Čelsi, jedan od najpopularnih i najbogatijih fudbalskih klubova na 
planeti, trebalo bi da dan uoči referenduma za nezavisnost Crne Gore, 20. maja, 
odigra meč protiv podgoričke Budućnosti, na stadionu pod Goricom. Ovo je jedan 
od marketinških poteza u predreferendumskoj kampanji vladajuće crnogorske 
Demokratske partije socijalista. 
Kako piše zagrebački "Večernji list", posrednik u tom aranžmanu je Oleg 
Deripaska, ruski tajkun i novi vlasnik podgoričkog Kombinata aluminijuma. On je 
obećao da će svog prijatelja Romana Abramoviča nagovoriti da engleski klub 
gostuje u Crnoj Gori. Deripaska bi navodno trebalo i da plati gostovanje 
Čelsija i šansu Budućnosti da sa slavnim "plavcima" odmeri snagu na terenu. 
Svojevremeno se u podgoričkim biznis i fudbalskim krugovima pričalo kako 
Deripaska planira da kupi Budućnost, što je jednom prilikom potvrdio i direktor 
Budućnosti Žarko Vukčević. Navijači, ali i uprava Budućnosti, već su svom klubu 
predvideli sjajnu budućnost pod tajkunskom palicom bogatog Rusa, upoređujući 
klub upravo sa engleskim Čelsijem, koji finansira Deripaskin "kolega tajkun" 
Roman Abramovič.