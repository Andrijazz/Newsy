> Izvor: matf
> Datum: 
> Rubrika: info_politika
> Naslov: Javnost je već upoznata sa sastavom nove vlade, a kako izgleda iz astrološkog 
> Članak:

ugla

Po horoskopu s funkcijom se najbolje slažu Koštunica i Lalović, a najlošije 
Kojadinović 

BEOGRAD - Kabinet Vojislava Koštunice konačno je i personalno predstavljen 
javnosti. To je bio izbor mandatara i njegovih koalicionih partnera, mada su 
mediji, od kako su počeli pregovori za formiranje nove vlade, imali u vidu i 
neke druge sastave. Bilo kako bilo u Vladi će pored premijera i potpredsednika 
raditi i 17 ministara. Astrološki gledano, uz napomenu da "Glas" nije uspeo da 
utvrdi datume rođenja tri ministra, Srbiju će voditi ovan i riba sa po jednom 
devicom, vodolijom, lavom, bikom, rakom i vagom i po parom blizanaca, jarčeva, 
škorpija i strelaca. 
Vojislav Koštunica rođen je 24. marta 1944, u horoskopu je ovan. Miroljub Labus 
rođen je 28. februara 1947 , a horoskop kaže da je riba. Po datumu rođenja - 7. 
septembar 1960, budući ministar policije Dragan Jočić je devica, a Dragan 
Maršićanin, ministar privrede, rođen 26. januara 1950 - vodolija. Milan 
Radulović, ministar vera je lav, rođen 12. avgusta 1948. Ministar rudarstva i 
energetike Radomir Naumov rođen je 12. maja 1946,  što znači da je bik. 
Vojislav Vukčević, ministar za dijasporu je rak, rođen 4. jula 1938, i 
najstariji je član Vlade. 
Jedina vaga, a ujedno i najmlađi među ministrima biće na čelu ministarstva za 
nauku i životnu sredinu. On je Aleksandar Popović, rođen 20. oktobra 1971. 
Blizanci su ministri za kapitalne investicije i poljoprivredu, Velimir Ilić 
rođen 28. maja 1951. i Ivana Dulić- Marković, rođena 13. juna deset godina 
kasnije. Po datumu rođenja 25. decembar 1954, Slobodan Lalović, ministar rada, 
zapošljavanja i socijalne politike je jarac kao i novi ministar zdravlja Tomica 
Milosavljević koji je godinu dana mlađi, ali rođen 24. decembra. Ministri 
trgovine i turizma i resora državne uprave i lokalne samouprave, Bojan 
Dimitrijević i Zoran Lončar su škorpije. Prvi je rođen 11. novembra 1963, a 
drugi dve godine i jedan dan kasnije.
O finansijama i kulturi iz Vlade će se starati dva strelca. 
Mlađan Dinkić rođen je rođen 20. decembra 1964, a Dragan Kojadinović 29. 
novembra 1954. godine. 
Šta na ovu astrološku kombinaciju kaže Olivera Stojimirović, astrolog, saradnik 
našeg lista.
- Dobro je što je premijer ovan. Ovnovi vole da budu lideri. S obzirom na 
njegov podznak u devici, Koštunica je stabilan i umeće u pravom trenutku da 
pronađe kompromis. Njegov podznak je presudan i za dobre odnose sa Labusom, 
koji je rođen u znaku ribe - komentariše ona i dodaje "jadna  nam je vlada što 
se tiče kulture! 
- Za ovo ministarstvo najbolja bi bila vaga, praktična i umerena, a ne strelac, 
koji hoće sve, odmah i sad. Vlada će biti operativna, jer su, svi znaci, osim 
raka, preduzimljivi. Dinkić bi kao strelac na polju finansija trebalo da se 
drži one narodne triput meri jednom seci, a Laloviću je kao jarcu idealno 
"pala" funkcija ministra rada i socijalne politike, jer vladalac jarca 
predstavlja široke narodne mase - kaže naša sagovornica.