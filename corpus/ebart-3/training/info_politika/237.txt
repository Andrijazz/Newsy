> Izvor: ebart
> Datum: 
> Rubrika: info_politika
> Naslov: KOALICIONI SPORAZUM DSS, G17 PLUS I SPO - NS 
> Članak:

KOALICIONI SPORAZUM DSS, G17 PLUS I SPO - NS 

Javni konkursi za rukovodeće funkcije u javnim preduzećima 

Koalicioni sporazum o formiranju manjinske vlade Srbije, koji su zaključili 
predstavnici Demokratske stranke Srbije, G17 plus i koalicije Srpskog pokreta 
obnove i Nove Srbije, predviđa izradu novog ustava Srbije u roku od tri meseca 
od konstituisanja skupštine i donošenje oko 40 ekonomskih zakona. 

Stranke su se saglasile da se donese nov poslovnik republičkog parlamenta, 
omoguće direktni televizijski prenosi skupštinskih zasedanja, preuredi rad nove 
vlade i ministarstava, a da kadrovsku politiku zasnuju na javnim konkursima za 
rukovodeće funkcije u javnim preduzećima i drugim javnim službama. 

Program nove vlade bi, prema sporazumu, predviđao značajno smanjenje poreskih 
stopa, preispitivanje postojećeg modela privatizacije, povećavanje agrarnog 
budžeta i novčane podsticaje za poljoprivrednike, stvaranje uslova za lakše 
dobijanje finansijske podrške za mala i srednja preduzeća, pojednostavljenje 
procedure za njihovo osnivanje, podsticanje domaće proizvodnje i aktivno 
privlačenje inostranog kapitala. 

DSS, G17 plus i SPO - NS su se saglasile da je potrebno osnovati posebno 
ministarstvo, preko koga će se uspostaviti institucionalne veze matice i srpske 
dijaspore, kao i da novu vladu Srbije treba izabrati posle usvajanja novog 
zakona o ministarstvima, kojim bi se preuredio broj i nadležnost ministarstava 
i posebnih organizacija. 

Svi nesporazumi u ostvarivanju političke, izvršne i normativne funkcije vlade, 
kao i personalni nesporazumi, bili bi rešavani unutar vlade, bez iznošenja u 
javnost, piše u sporazumu, uz preciziranje da će ih rešavati tri člana vlade, 
koji će imati ovlašćenje svojih stranaka. 

DSS, G17 plus i SPO - NS bi se obavezale da intenziviraju rad na usklađivanju 
svih propisa sa standardima Evropske unije, utvrde i vode jedinstvenu politiku 
pune harmonizacije odnosa unutar državne zajednice Srbija i Crna Gora i stvore 
profesionalnu, "od političkih merila nezavisnu", diplomatiju. 

Sporazum predviđa i donošenje strategije bezbednosti SCG, koja prethodi reformi 
vojske, utvrđivanje jedinstvene politike prema Kosovu i Metohiji i Međunarodnom 
tribunalu za ratne zločine u Hagu, uz maksimalne napore da se domaći pravosudni 
organi hitno osposobe za vođenje postupaka, bez izručenja optuženih po 
komandnoj odgovornosti i po eventualnim novim optužnicama. 

Stranke su saglasne da izmene zakone iz oblasti pravosuđa, sektora bezbednosti, 
ponište spornu odluku o izboru guvernera i Saveta Narodne banke Srbije, izaberu 
novog guvernera i Savet, kao i da izaberu nov Savet Republičke radiodifuzne 
agencije. 

U sporazumu je predviđeno i utvrđivanje strategije razvoja u mnogim oblastima, 
donošenje zakona o budžetu, o političkim strankama i univerzitetu i o 
dostupnosti informacijama. 

(Tanjug)