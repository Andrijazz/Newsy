> Izvor: ebart
> Datum: 
> Rubrika: info_politika
> Naslov: PANČEVO (Tanjug) - Izrada novog ustava Srbije ne može početi pre izglasavanja 
> Članak:

PANČEVO (Tanjug) - Izrada novog ustava Srbije ne može početi pre izglasavanja 
Ustavne povelje zajedničke države - rekao je juče republički ministar 
poljoprivrede i predsednik Koalicije "Vojvodina" Dragan Veselinov, ističući da 
prvo treba videti šta će od nadležnosti savezne države ostati Republici.
- Mi u Koaliciji "Vojvodina" očekujemo da u narednih nekoliko dana bude 
prekinuta neizvesnost oko toga kada će parlamenti Srbije i Crne Gore izglasati 
Ustavnu povelju i tek potom ćemo ući u razgovore o tome ko bi mogao da u ime 
Vlade Srbije vodi komisiju za izradu novog ustava - kazao je on na konferenciji 
za novinare u Pančevu.
Ističući da Predsedništvo DOS-a još nije odredilo kandidata za predsednika 
komisije za izradu ustava i da "nije bilo reči ni o Isakovu, ni o Batiću", 
Veselinov je ocenio da bi to morala biti "umerena politička ličnost", s velikim 
autoritetom i prestižom.
Prema njegovim rečima, nije nemoguće da Vlada Srbije za šefa komisije odredi 
uglednu ličnost van svojih redova.
To bi moglo da doprinese neutralnosti, koja se posebno iziskuje kod osetljivih 
pitanja decentralizacije političkog sistema i autonomije Vojvodine. Ukoliko bi 
neko od predsednika partija iz DOS-a morao biti šef buduće ustavne komisije, 
onda bi to moglo voditi preteranoj pristrasnosti i nametanju stranačkih rešenja 
kao opštih, kazao je on.
Veselinov smatra da je "neukusno" da bilo koji član Vlade javno sam sebe 
kandiduje kao predodređenog predsednika ustavne komisije, ili da isključuje 
drugog člana Vlade iz konkurencije. Takvo samoljublje bi sutra sprečavalo 
kompromise u komisiji, koji će biti neminovni, ocenio je on.