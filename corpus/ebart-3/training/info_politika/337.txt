> Izvor: ebart
> Datum: 
> Rubrika: info_politika
> Naslov: SVETOZAR MAROVIĆ SA GENERALNIM SEKRETAROM NATO OCENIO DA SU VRATA PZM ZA SCG 
> Članak:

SVETOZAR MAROVIĆ SA GENERALNIM SEKRETAROM NATO OCENIO DA SU VRATA PZM ZA SCG 
OTVORENA

Svako je pozvan da svome narodu pomogne preuzimanjem dela odgovornosti na sebe

BEOGRAD - Naša javnost treba da zna da su nam vrata za prijem u Partnerstvo za 
mir otvorena, a da li ćemo u taj program ući, zavisi od toga da li ćemo 
prekoračiti prag u ispunjavanju međunarodnih obaveza, pre svega prema Haškom 
tribunalu - rekao je juče predsednik državne zajednice SCG Svetozar Marović u 
razgovoru sa generalnim sekretarom NATO Jap de Hop Sheferom.
On je istakao da je veoma važno da postoji širi demokratski konsenzus u 
ispunjavanju obaveza prema Hagu. To se, precizirao je Marović, odnosi i na 
slučaj Ratka Mladića, kao i na pitanje ostalih osumnjičenih za ratne zločine 
koje moramo završiti u skladu sa sopstvenim zakonom".
To su teške odluke, koje treba doneti da bi narod išao napred. Možda naše 
građane još boli, ili su nezadovoljni, zbog činjenice da Hag potražuje jedan 
broj naših građana, ali je veoma bitno da znaju da nikom nije presuđeno pre 
nego što se donese presuda. Niko nije kriv pre nego što se to utvrdi. Svako je 
pozvan da svome narodu i državi pomogne tako što će na sebe preuzeti deo 
odgovornosti, kako ne bi čitav narod bio u kavezu, talac ili zarobljenik 
njihovih pojedinačnih stavova i uverenja da oni nisu krivi - rekao je Marović.
On je ocenio da je važno da ovakve poruke stignu sa svih nivoa i "da se ne 
razlikujemo ni ja ni gospodin Koštunica, ni gospodin Tadić, ni Đukanović, već 
da govorimo jednim jezikom i jednom porukom. To je potrebno zato da ne bi 
govorili da jedni sarađuju sa Hagom i da nisu patriote, a da su drugi koji ne 
sarađuju sa Hagom, a zemlju udaljavaju od evroatlantskih integracija, patriote. 
Nadam se da, ukoliko ispunimo međunarodne obaveze, do kraja godine možemo 
postati članovi Partnerstva za mir.
Generalni sekretar NATO Jap de Hop Shefer, rekao je da je NATO u Istanbulu dao 
jasan signal da želi da vidi SCG u Partnerstvu za mir, ali da SCG mora pre toga 
da ispuni obaveze prema Haškom tribunalu i reši pitanje tužbi prema članicama 
NATO.
Govoreći o pitanju Kosmeta, on je rekao da se ono ne može rešavati u izolaciji.
NATO smatra da su razgovori na relaciji Priština i Beograd od izuzetnog 
značaja. Nadam se da Beograd može da odigra pozitivnu ulogu i ubedi kosovske 
Srbe da izađu na predstojeće izbore u toj pokrajini. Takođe se nadam da neće 
biti finansirana izgradnja paralelnih struktura na Kosovu - kazao je Shefer.