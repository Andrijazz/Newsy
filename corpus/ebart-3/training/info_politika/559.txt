> Izvor: ebart
> Datum: 
> Rubrika: info_politika
> Naslov: IZMEĐU DVE NEDELjE 
> Članak:

IZMEĐU DVE NEDELjE 

Skeptici i kritičari i prve i druge presude za Ibarsku magistrali nemaju 
nikakvu dilemu da ni Vrhovni sud, kakvu god odluku na žalbe doneo, neće pružiti 
odgovor na suštinsko pitanje - ko su glavni inspiratori i nalogodavci zločina 
kod Lazarevca 
 
Suđenje za zločin na Ibarskoj magistrali 3. oktobra 1999. godine dobilo je 
prošle srede nove presude, ali enigma o punoj istini i pozadini atentata, u 
kome su ubijena četvorica članova SPO, a Vuk Drašković povređen, ostaje 
neokrnjena. Već prve reakcije na odluke sudije Bojana Mišića govore da je 
Okružni sud učinio samo još jedan korak ka - produbljivanju konfuzije. 

Vrhovni sud Srbije, kako su već najavile obe nezadovoljne strane u procesu, 
biće u prilici da čitav postupak ponovo stavi pod lupu i pokuša da eventualnim 
svojim intervencijama razjasni neke jako bitne okolnosti. Pre svega, jesu li 
kazne primerene utvrđenim činjenicama i, što je veoma važno, koliko je sud bio 
principijelan time što je, ipak, selektivno primenio slovo starog Krivičnog 
zakona. Mnogi pravnici smatraju da - pošto je sud prihvatio činjenicu da je u 
međuvremenu smrtna kazna zamenjena zatvorom od 40 godina - obrazloženje sudije 
da je maksimalna kazna 15 godina, i da se više od toga nije moglo jednostavno 
ne pije vodu. Ovo tim pre što se sve ovo može ponoviti i u sudskom postupku za 
ubistvo Ivana Stambolića i atentat na Vuka Draškovića u Budvi, koji su se 
desili u vreme kad je stari zakon bio važeći. 

Skeptici i kritičari i prve i druge presude za Ibarsku magistralu, međutim, 
nemaju nikakvu dilemu da ni Vrhovni sud, kakvu god odluku na žalbe doneo, neće 
pružiti odgovor na suštinsko pitanje - ko su glavni inspiratori i nalogodavci 
zločina kod Lazarevca. Da li je "saobraćajni udes" samostalno delo 
(ne)kontrolisanih pojedinaca ("slučajno", svi iz sastava JSO), odnosno povezane 
grupe (osuđenih), kako proističe i iz prve, ali i iz najnovije sudske odluke, 
ili je, pak, reč o organizovanoj zaveri države, odnosno nekih njenih 
institucija poput Državne bezbednosti. Iako je javnost skoro uverena da iza 
ovog, ali i ubistva Ivana Stambolića i Slavka Ćuruvije, stoje najistaknutiji 
funkcioneri Miloševićevog režima, pa čak i sam Milošević i njegova supruga, 
policijska istraga se ograničila na neposredne egzekutore i pomagače. Ne znaju 
se ni nalogodavci Đinđićevog ubistva, pa kad se sve sabere, nijedan od 
pomenutih zločina neće dobiti pravi epilog. 

Uprkos činjenici da je sud utvrdio da su svi okrivljeni (i osuđeni) direktno 
ili posredno pripadali Resoru državne bezbednosti i policiji, apsolutno je 
neuverljiva indirektna poruka kako sa likvidacijom četvorice članova SPO i 
atentatom na Draškovića država i tadašnji Miloševićev mehanizam terora nemaju 
nikakve veze. A upravo reakcije socijalista (Anđelković) i radikala (Nikolić) 
na izrečene presude idu za tim da od odgovornosti za ovaj, nesumnjivo, 
politički atentat amnestiraju Slobodana Miloševića, tadašnju republičku vladu i 
vrh Državne bezbednosti. U tom smislu, delu javnosti, a naročito porodicama 
žrtava ubistva na Ibarskoj magistrali, ali i potonjih zločina, deluje pomalo 
komično, a, sasvim sigurno, krajnje neodgovorno i cinično, logika iz presude da 
je sve smislio i organizovao Milorad Ulemek Legija, a nadređeni su mu samo u 
tome pomagali. Izgleda da su u poslednje vreme ta formula ovde prilično 
odomaćila. Koristi se naveliko i kad je reč o osudi masakra u Srebrenici, a 
pokušava se nametnuti i u aktuelnim suđenjima optuženim za ubistvo Ivana 
Stambolića i Zorana Đinđića. 

Ogorčenje Vuka Draškovića i članova porodica ubijenih 3. oktobra 1999. visinom 
izrečenih kazni, posebno blagonaklonošću suda prema Radomiru Markoviću, Milanu 
Radonjiću i Branku Đuriću, protagonistima iz samog vrha srpske policije iz tog 
perioda, podstaklo je procene hoće li i kakve reperkusije imati sudski epilog 
na dalje političke prilike u Srbiji, sudbinu republičke vlade i vladajuće 
koalicije, u kojima SPO participira sa tri ministra i četiri poslanika, a sam 
lider Drašković je ministar spoljnih poslova. Odmah nakon saopštavanja presuda 
pale su teške reči i kvalifikacije. Za funkcionere SPO i porodice žrtava nije 
uopšte sporno da su presude "sramotne", da je reč o "još jednom trijumfu aktera 
političkog terorizma", "nagodbi dela vlade sa Ulemekom", "pokušaju da se 
politička dimenzija i priroda atentata gurne pod tepih". Poverovalo se čak na 
trenutak - što se tiče SPO i Draškovića - da je kap prelila čašu i da prostora 
za bilo kakav kompromis više nema. Nije se, međutim, desilo ništa što bi 
odudaralo od nekih sličnih, ranijih reakcija SPO. Recimo, prilikom odbijanja 
kandidature Danice Drašković za direktora Instituta za bezbednosti, zahteva za 
otvaranjem dosijea, cepanja poslaničkog kluba SPO. Padale su teške optužbe, ali 
je Drašković ostajao lojalan partner ostalim strankama u vladajućoj koaliciji. 

Na izrečene presude lider SPO je odmah reagovao žestoko, sa razumljivom 
prejakom dozom emocija i revolta čoveka koji je bio meta dva atentata i kome su 
pobijeni bliski saradnici, rođaci i prijatelji. Pominjao je "dogovor nakon 
Legijine predaje", čak poimenično Koštunicu, Jočića i Radeta Bulatovića optužio 
za taj "dil", upozorivši da će "svi koji su od predstavnika vlade i vlasti 
učestvovali u toj nagodbi" u njemu imati ličnog i političkog neprijatelja. Već 
sledećeg dana, međutim, lider SPO spušta loptu, manifestuje politički 
pragmatizam, adrese optužbi više nisu vlada, premijer i njegovi ministri i 
saradnici već sudija Mišić. Vrhovni sud je sada, po njemu, ona krajnja instanca 
od čije će odluke do kraja godine zavisiti da li će SPO napustiti vladajuću 
koaliciju ili ostati deo nje. Pokazalo se, kao i sijaset puta ranije, da 
Drašković - iako se javno veoma često eksponira kao najžešći kritičar vlade - 
nije u stanju da teške optužbe pretoči u konkretne odluke. Odnosno, da je strah 
od mogućih posledica veći od želje da se povuče drastičniji potez. SPO danas 
više nije ono što je bio, marginalizovan je po raznim osnovama, pa bi 
prevremeno povlačenje sa vlasti bilo ravno političkom samoukidanju. Tim pre što 
mu gotovo sva istraživanja ne daju prevelike šanse da bi na izborima prešao 
cenzus za ulazak u parlament.

Sa te strane, dakle, opasnosti po vladu nema i neće je ni biti osim ako Vrhovni 
sud svojim odlukama dodatno (trećim suđenjem, potvrdom ili smanjenjem izrečenih 
kazni) ne iskomplikuje političke prilike i pojača utisak kako se ništa u ovoj 
zemlji ne može desiti ni učiniti bez upliva dnevne politike i svakojakih 
interesa. U svakom slučaju, presude Okružnog suda u Beogradu povodom ubistva na 
Ibarskoj magistrali stvaraju mnogo prostora za dalje političke kalkulacije i 
manipulacije.