> Izvor: ebart
> Datum: 
> Rubrika: info_politika
> Naslov: Posle dvomesečne krize u SO Požarevac, smenjeni funkcioneri
> Članak:

Posle dvomesečne krize u SO Požarevac, smenjeni funkcioneri

POŽAREVAC - Kao što se i očekivalo, na jučerašnjoj redovnoj ali i iznuđenoj 
sednici Skupštine opštine Požarevac, odbornici su većinom glasova tajnim 
glasanjem smenili dosadašnjeg predsednika SO Slavoljuba Matića iz DSS. Za 
Matićevu smenu glasalo je 36 odbornika, jedan je bio uzdržan dok ostali, 
većinom članovi DSS i DS , nisu želeli da uzmu glasačke listiće.
Za novog predsednika SO izabran je pravnik Dušan Vujčić, bivši direktor uprave 
prihoda, iz koalicije SPS -JUL. Ta koalicija je pre dva meseca na dopunskim 
izborima osvojila apsolutnu odborničku većinu u opštinskom parlamentu, a sada i 
praktično preuzela vlast posle dvomesečne političke krize pošto je dosadašnje 
rukovodstvo odbijalo da stavi na dnevni red sednice SO predlog o sopstvenom 
razrešenju. Dosadašnji potpredsednici SO Dragan Ilić iz DSS i Dragan Stevanović 
iz DS podneli su ostavke, dok je aklamacijom smenjen i dosadašnji predsednik 
Izvršnog odbora SO Požarevac Zoran Marjanović, iz DS. Podsetimo, njih trojica 
na vlast su došli pošto im je požarevačka levica februara 2001. godine, i pored 
pobede na septembarskim izborima 2000. godine predala vlast . 
Tekst i foto: D. Stodić