> Izvor: ebart
> Datum: 
> Rubrika: info_politika
> Naslov: POČELA PRVA TEHNIČKA RUNDA PREGOVORA SA EU
> Članak:

POČELA PRVA TEHNIČKA RUNDA PREGOVORA SA EU

Za danas su predviđeni odvojeni sastanci s pregovaračkim timovima Crne Gore i 
Srbije

Prva tehnička runda pregovora Srbije i Crne Gore i Evropske unije o sporazumu o 
stabilizaciji i pridruživanju počela je juče u Beogradu i odnosiće se na protok 
robe i opštu politiku saradnje. Razgovaralo se o slobodnom kretanju robe, 
okvirnom dogovoru o koncesijama za industrijske, poljoprivredne i ribarske 
proizvode i o politici saradnje.
Za danas su predviđeni odvojeni sastanci s pregovaračkim timovima Crne Gore i 
Srbije o koncesijama za industrijske proizvode i okvirnom dogovoru o 
koncesijama za poljoprivredne, ribarske i prerađene poljoprivredne proizvode. 
Posle odvojenih razgovora, na zajedničkom skupu biće rezimirani rezultati i 
prezentovani zaključci.
Pregovore će u ime EU voditi Tereza Sobijeski iz Direkcije za zapadni Balkan u 
Generalnom direktoratu za proširenje EU, dok će državnu zajednicu predstavljati 
direktor Kancelarije SCG za pridruživanje EU Jela Baćović.
Srbiju će zastupati šef pregovaračkog tima, potpredsednik vlade Miroljub Labus, 
a Crnu Goru šef pregovaračkog tima, ministar za ekonomske odnose sa 
inostranstvom i evropske integracije Gordana Đurović.
Pregovori sa EU su svečano počeli 10. oktobra 2005. godine i predviđeno je da 
traju godinu dana.
(Tanjug)