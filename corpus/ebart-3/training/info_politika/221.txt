> Izvor: ebart
> Datum: 
> Rubrika: info_politika
> Naslov: FILIP VUJANOVIĆ I BORIS TRAJKOVSKI O ODNOSIMA SA SRBIJOM I SPC
> Članak:

FILIP VUJANOVIĆ I BORIS TRAJKOVSKI O ODNOSIMA SA SRBIJOM I SPC

Tradicionalna povezanost Podgorice i Skoplja sprečavana zbog komunikacija preko 
Kosmeta. Vujanović: Mitropolija Crnogorsko-primorska je legitiman predstavnik 
pravoslavlja u Crnoj Gori. Trajkovski:  MPC je deo makedonskog nacionalnog 
identiteta

PODGORICA - Tradicionalnu bliskost i povezanost Podgorice i Skoplja sprečava 
slaba spoljnotrgovinska komunikacija kroz Kosmet. Međutim, očekuje se da ovaj 
problem bude prevaziđen već u januaru, kada će se u Skoplju sastati 
predstavnici carina i UNMIK-a čime će biti omogućen tranzit kroz južnu srpsku 
pokrajinu, saopštili su na konferenciji za novinare Filip Vujanović i Boris 
Trajkovski, predsednici Crne Gore i Makedonije, najavivši otvaranje makedonskog 
konzulata u Podgorici.
Na pitanje kako ocenjuje rukopoloženje Joakima Jovčeskog za episkopa SPC u 
Makedoniji, pored kojeg "egzistira" i episkop MPC, Trajkovski je "govoreći kao 
hrišćanin" istakao da taj korak može da naškodi osećanjima svih vernika u ovoj 
državi.
- Nema potrebe za deobama. Sve pravoslavne crkve su sestrinske, i one moraju da 
poštuju odluku da se međusobno pomažu. Nadam se da će takav korak biti prošlost 
i da SPC neće više dozvoliti da budu povređeni osećaja svih građana Makedonije, 
jer je Crkva deo makedonskog nacionalnog identiteta, kazao je Trajkovski.
S druge strane, Filip Vujanović kazao je da on nikada nije Mitropoliju 
Crnogorsko-primorsku doživljavao kao deo SPC, nego kao "legitimnog predstavnika 
pravoslavlja u Crnoj Gori, kao što uvažava potrebu građana i vernika da 
iskazuju svoj odnos i prema CPC".
- Uvek sam smatrao da kanonsko ustrojstvo mora da se poštuje. Više puta sam 
kritikovao političko delovanje mitropolita Amfilohija i nisam se saglašavao sa 
njegovim stavom i potpuno jasnim političkim aktivnostima koje kao svešteno lice 
nije trebalo da ima. 