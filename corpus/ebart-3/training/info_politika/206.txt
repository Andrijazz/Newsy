> Izvor: ebart
> Datum: 
> Rubrika: info_politika
> Naslov: POSLE ODLUKE SAVETA MINISTARA 
> Članak:

POSLE ODLUKE SAVETA MINISTARA 

Posao u Komisiji teče sporo, jer treba pribaviti mnogo dokumenata 

Posle odluke Savet ministara državne zajednice Srbija i Crna Gora da se oformi 
radna grupa za izradu nacrta zakona o imovini SCG, donete na početku ove 
sedmice, uskoro će, kako saznajemo, biti predloženi članovi ovog tela, zatim 
način na koji će oni raditi na izradi ovog važnog propisa, kao i rok u kojem 
ceo posao treba da se završi. 

Ovim novim korakom ka planiranoj raspodeli vlasništva na nivou Srbije i Crne 
Gore neće se, međutim, krenuti od početka. Već nekoliko meseci radi komisija 
zadužena za utvrđivanje obima imovine državne zajednice, sastavljena od 
predstavnika vlada država članica i Saveta ministara. Ona priprema spiskove 
nepokretne imovine koja nije potrebna za funkcionisanje institucija državne 
zajednice i koja treba da pređe republikama članicama. Da bi ti spiskovi 
postali i konačni neophodno je da ih na kraju usvoje poslanici Skupštine SCG. 

Teritorijalni princip 

Kako smo obavešteni u Savetu ministara, očito je da se u ovom, jednom od 
najspornijih pitanja u procesu dogovaranja o ustavnoj konstrukciji SCG polako 
krenulo sa "mrtve tačke". 

Objašnjenje za očigledno zakašnjenje u konačnom utvrđivanju vlasništva između 
zajednice i članica moglo bi se najpre pronaći u polaznim, prilično šturim 
stavovima zabeleženim u osnovnim aktima SCG, koja, pri tom, nisu uvek ni 
najjasniji, ali i u izuzetnoj složenosti ove materije. 

U Ustavnoj povelji zapisano je, zapravo, najviše što se u onom trenutku moglo. 

Načelno, da je imovina SRJ potrebna za rad institucija Srbije i Crne Gore koje 
nastavljaju da funkcionišu. Zatim, da je imovina SRJ na teritoriji država 
članica imovina država članica po teritorijalnom principu, kao i da je imovina 
SRJ u inostranstvu imovina Srbije i Crne Gore. 

Zakon o sprovođenju Ustavne povelje otišao je nešto dalje. U njemu je navedeno 
da će imovina neophodna za funkcionisanje institucija državne zajednice i 
Vojske Srbije biti regulisana posebnim zakonom, i to u roku od šest meseci od 
dana stupanja na snagu Ustavne povelje. 

Trebalo je, dakle, da zakon bude na stolu još pre četiri meseca, a tek sada je 
Savet ministara inicirao donošenje ovog propisa, doduše i sam svestan da su 
istekli svi predviđeni rokovi. Pa i onaj koji je nalagao tripartitnoj komisiji 
da u roku od tri meseca od dana svog formiranja dostavi parlamentu na usvajanje 
predlog imovine koja ostaje zajednici i način raspodele onoga što njoj nije 
potrebno. 

Prvo dokazi 

Nada Vuković-Rakić, član Komisije za imovinu (u kojoj, inače, treba da budu 
predloženi ljudi koji će pripremati pomenuti zakon), kaže da je više nego jasno 
da na početku nije baš dobro procenjeno koliki posao zaista predstoji. 

Potvrđujući nam da zaista u Komisiji "sve to ide sporo", ona kaže i da je, 
štaviše, teško reći kada će ovaj vrlo obiman posao biti okončan. 

- Ne zavisi sve to samo od nas. Podeliti imovinu nije jednostavno. Mnogo je 
dokumenata i nepokretnosti za koje prvo treba pribaviti dokaze o svojini. Prvo 
morate da dokažete da je nešto vaše, pa da se to onda deli - objašnjava ovaj 
pravnik. 

Pored toga, ona podseća na činjenicu da ranije mnogo toga nije knjiženo, da 
prethodno nije bilo ni zemljišnih knjiga, pa se sada Komisija dovija i mnogi 
dokazi pribavljaju na razne načine. 

Budući da sačinjeni spiskovi nisu definitivni (pre parlamentarnog 
izjašnjavanja), pitali smo je da nam barem u procentima iskaže koliko je dosad 
nepokretnosti podeljeno. 

Tvrdi da ni to nije moguće reći, jer paralelno rade tri komisije (za vojnu 
imovinu, civilnu imovinu i za aktivu i pasivu Narodne banke), ali ističe da je 
princip prvenstveno teritorijalni i da se utvrđuje šta je potrebno za 
funkcionisanje institucija državne zajednice, a šta ne. 

Naš sagovornik posebno ističe da članovi Komisije za imovinu rade vrlo 
kolegijalno, da pokušavaju da posao završe što profesionalnije i korektnije, a 
da tamo gde zastanu traže pomoć ljudi koji su radili na najvišim aktima SCG.