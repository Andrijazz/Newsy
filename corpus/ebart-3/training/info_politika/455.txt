> Izvor: matf
> Datum: 
> Rubrika: info_politika
> Naslov: SEDNICA SKUPŠTINE CRNE GORE
> Članak:


PODGORICA - Poslanici Skupštine Crne Gore počeli su juče raspravu o Predlogu 
zakona o neposrednim izborima za skupštinu državne zajednice, koji su 
predložile opozicione partije. Šef poslaničkog kluba Socijalističke narodne 
partije Srđa Božović podsetio je da je održavanje neposrednih izbora obaveza 
definisana Ustavnom poveljom. Šef kluba SNP-a je rekao da je "politički 
kuriozitet" to što se parlament po treći put izjašnjava o predlogu zakona o 
neposrednim izborima.
Skupština Crne Gore ranije je odbacila predloge zakona koji su predložili 
Srpske narodna stranka i nevladino Udruženje slobodnih pravnika. Zakoni nisu 
usvojeni jer ih nije podržala vladajuća koalicija, čiji predstavnici navode da 
nije racionalno održati neposredne izbore pre referenduma o državnom statusu, u 
februaru 2006. godine. Poslanik SNS-a Goran Danilović zatražio je od 
crnogorskih vlasti da organizuje neposredne izbore u ovoj godini i naveo da SNS 
"u suprotnom garantuje da referenduma neće biti". Danilović je optužio 
poslanika Demokratske unije Albanaca Ferhata Dinošu da je "eksponent vlasti i 
da namerava da u dogovoru sa njom pocepa Crnu Goru". "SNS to neće dozvoliti", 
kazao je Danilović, dodajući da "Crna Gora ima evropsku budućnost u zajednici 
sa Srbijom".
Dinoša je odbacio Danilovićeve optužbe i naveo da Albanii traže "integraciju u 
okviru Crne Gore, ali uz očuvanje svog identiteta".
Vanredno zasedanje inicirale su opozicione partije koje su, između ostalog, 
tražile i raspravu o poverenju vladi crnogorskog premijera Mila Đukanovića.
Na dnevnom redu su i zakoni o policiji i agenciji za nacionalnu bezbednost, 
koje su predložili opozicioni poslanici. Poslanici će raspravljati i o 
formiranju komisije za utvrđivanje činjenica i okolnosti pod kojima je ubijen 
direktor lista "Dan" Duško Jovanović.

(Beta)