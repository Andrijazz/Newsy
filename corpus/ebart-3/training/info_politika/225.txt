> Izvor: ebart
> Datum: 
> Rubrika: info_politika
> Naslov: BEOGRAD - Demokratska stranka Srbije i Socijalistička partija Srbije formiraće 
> Članak:

BEOGRAD - Demokratska stranka Srbije i Socijalistička partija Srbije formiraće 
nakon izbora novu vladu, a već je dogovoreno da se donese novi republički ustav 
i u roku od šest meseci ponovo raspišu izbori za Skupštinu - tvrdi dobro 
obavešten izvor Nacionala blizak vrhu DSS.
- I pored rezultata na izborima za predsednika, koji su pokazali da su agencije 
za istraživanje javnog mnjenja katastrofalno promašile svoja predviđanja, iste 
agencije nastavljaju sa sličnim prognozama. Međutim, ozbiljna istraživanja 
pokazuju da postoje samo tri jake političke snage koje će ostvariti značajan 
uspeh na izborima, a to su DSS, SRS i SPS. Među njima će Koštuničina stranka 
uzeti najveći broj glasova, tako da će između preostale dve opcije birati 
političkog partnera za formiranje Vlade - kaže naš sagovornik.
On ističe da se DSS već odlučio za socijaliste i da je nedavno pao dogovor dve 
stranke. Naime, Koštuničina stranka kako stoje stvari dobiće 33 odsto glasova, 
dok će SPS osvojiti "donedavno neverovatnih" 29 odsto mandata, što će biti više 
nego dovoljno za formiranje Vlade.
- Uspon SPS desiće se iz samo jednog razloga, a to je razočaranost građana u 
katastrofalnu politiku DOS. Demokratska stranka Srbije neće radikale za 
partnere jer su suviše neozbiljni, mada je ranije bilo razgovora i sa njima. Sa 
Demokratskom strankom i G17 plus, i kad bi hteo, DSS ne bi mogao da uđe u 
koaliciju za formiranje Vlade, jer sa njima ne bi imao parlamentarnu većinu od 
126 poslanika - naglašava izvor Nacionala.
On dodaje da je sa socijalistima već sklopljen dogovor da se gone kriminalci 
bez obzira kojoj stranci pripadali i da se donese novi ustav Srbije. Donošenje 
ustava donosi obavezu raspuštanja parlamenta, tako da će narod već za nekih 
šest meseci ponovo izaći na birališta kako bi glasao za izbor ustavotvorne 
skupštine, napominje naš sagovornik.
Jedan visoki funkcioner SPS, koji je takođe želeo da ostane anoniman, potvrdio 
je da postoje stalni kontakti sa DSS, ali da to niko neće zvanično izjaviti.
- Naravno da se i pre izbora dosta kalkuliše sa kim se može, a sa kim ne može 
ući u koaliciju. SPS će osvojiti najmanje 40 poslaničkih mesta u parlamentu, a 
DSS vidimo kao stranku sa kojom možemo formirati Vladu. Spremni smo eventualno 
i da podržimo njihovu manjinsku vladu - kazao je taj izvor.