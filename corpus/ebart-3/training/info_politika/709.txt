> Izvor: matf
> Datum: 
> Rubrika: info_politika
> Naslov: ZA MESEC DANA NOVA RUKOVODEĆA POSTAVA DS 
> Članak:


U DS pomalo iznenađeni nezvaničnom informacijom da je Vidi Ognjenović ponuđeno 
mesto potpredsednika

NA predstojećoj Skupštini Demokratske stranke mnogo zanimljivije, po svemu 
sudeći, biće proglašavanje rezultata izbora za "sporedne" nego za "glavnu 
ulogu". Jer, kako se naslućuje, predsedničko mesto ostaće nepromenjeno, pošto 
će, bar prema najavama, Boris Tadić biti jedini kandidat za njega. Za 
potpredsedničke funkcije, a pogotovu za onu koja je rezervisana za lepši pol, 
ni mesec dana pre Skupštine još se ne zna ko će biti nominovan. Sve karte biće 
otvorene 3. februara, kada se okončava proces kandidovanja, dve nedelje pre 
izbora.    
Prema nezvaničnim informacijama nekih medija vrh DS jedno od potpredsedničkih 
mesta ponudio je dramskom piscu Vidi Ognjenović, našem aktuelnom ambasadoru u 
Norveškoj, kojoj uskoro ističe mandat. Pomalo iznenađeni ovom vešću, u DS kažu 
da stranka još nema nijednog  kandidata za "žensko" mesto. Portparolu DS Đorđu 
Todoroviću nije poznato ko je iz "vrha DS" ovaj predlog uputio našem 
ambasadoru, a Ognjenovićeva, kojoj su, svakako, političke vode dobro poznate, 
ovu vest nije ni demantovala, ni potvrdila. 

Kao kandidati za "muška" mesta, odavno su "viđeni" sadašnji potpredsednici 
Nenad Bogdanović, Dušan Petrović, Slobodan Gavrilović, Bojan Pajtić i član 
Predsedništva Dragan Šutanovac. Iz izvora bliskih predsedniku DS kažu da je još 
rano da se obelodani da li će i on imati svoj predlog.       

Da li zbog pripreme Skupštine, ili iz drugih razloga, demokrate juče nisu imale 
odgovor na pitanje da li će se odazvati pozivu Pokreta snaga Srbije da se sve 
demokratske snage udruže u "proevropski front" čiji bi cilj bio rušenje Vlade i 
vanredni izbori. Na "prozivku" iz G 17 plus da je nedopustivo što DS ćuti kada 
PSS stavlja znak jednakosti između Bogoljuba Karića i Zorana Đinđića, portparol 
DS kaže:

- Svako ko koristi ime Zorana Đinđića u dnevno-političke svrhe ima problem sa 
manirima i vaspitanjem. I Albijanić koji je to rekao, ima te probleme. Nije 
sramotno što DS ne želi da se Đinđićevo ime povlači u dnevnoj politici, već je 
sramotno to što je uhapšen viceguverner kojeg je postavila stranka G 17 plus, 
što se deca funkcionera ove stranke školuju zahvaljujući stipendijama 
proizvođača mobilne opreme,  što su drugari Mlađana Dinkića postali milioneri 
zahvaljujući pre svega povlasticama koje im je on omogućio i što Vlada Srbije 
krade mandate.  