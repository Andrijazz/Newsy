> Izvor: ebart
> Datum: 
> Rubrika: info_politika
> Naslov: Raskol u SPO kulminiraće sredinom maja i odvojenim proslavama godišnjice 
> Članak:

Raskol u SPO kulminiraće sredinom maja i odvojenim proslavama godišnjice 
četničkog okupljanja na Ravnoj gori.

Sukob vrha stranke lojalnog predsedniku Vuku Draškoviću i grupe poslanika 
okupljne oko potpredsednika stranke Vojislava Mihailovića i Veroljuba 
Stevanovića se proširio i na tradicionalno okupljenje na Ravnoj gori, pa tako 
obe strane najavljuju odvojeni odlazak trudeći se da izbegnu bilo kakav susret 
sa protivnicima. Moguće je da tako Stevanović i Mihailović borave na Ravnoj 
gori u subotu, 14. maja, u vreme održavanja sabora SPO u Beogradu, dok će lider 
stranke Vuk Drašković ove godine okupljene na Ravnoj gori pozdraviti u nedelju, 
15. maja.
Inače, predsednik NS Velimir Ilić izjavio je da je memorijalni kompleks na 
Ravnoj gori juče u 13.30 priključen na napajanje električnom energijom.
Prepucavanja u SPO preselila su se i u Skupštinu. Tako je šef poslaničkog kluba 
SPO-NS Veroljub Stevanović zahtevao je od predsednika republičkog parlamenta 
Predraga Markovića da četvoro poslanika SPO na čelu sa Sanjom Čeković izmeste u 
prostorije na drugom spratu pošto su se izdvojili iz njegovog poslaničkog 
kluba. S druge strane, četvoro poslanika SPO odbijaju da napuste prostorije 
poslaničkog kluba SPO-NS.
- Tvrdi smo, ne damo ni stranku ni prostorije - kaže za "Blic" Sanja Čeković. 
Ipak, kako ona ističe, četvoro poslanika SPO spremno je na kompromis 
prihvatajući "smanjenje radnog prostora".
- Tražimo adekvatan prostor u okviru postojećeg i zadovoljićemo se sa jednom 
ili dve prostorije pošto SPO na trećem spratu Skupštine Srbije pripadaju četiri 
prostorije - rekla je Čekovićeva ističući da im "neće smetati da se na takav 
način odvoje od stranačkih kolega jer su upravo oni želeli odvajanje".
Čekovićeva će danas na konferenciji za novinare objasniti situaciju u stranci.