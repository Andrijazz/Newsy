> Izvor: matf
> Datum: 
> Rubrika: info_politika
> Naslov: NIN pred sudom
> Članak:


U čitavoj poteri za neposlušnim novinarima nije važan stav jednog državnog 
činovnika. Važno je da Vlada Srbije saopšti da li podržava privatne akcije 
njenog službenika 
Vladin službenik Vladimir Popović Beba morao bi da podnese ostavku ili da bude 
razrešen. Ne samo zbog toga što je ove nedelje tužio NIN, prošle nedelje B-92, 
pre toga glavnog urednika "Blic njuza" Željka Cvijanovića i još neutvrđeni broj 
pripadnika nečega što samo sebe opisuje kao sedma sila. To bi moralo da se 
dogodi zbog dramatičnog sukoba između onoga kako šef Biroa za komunikacije 
doživljava demokratsko društvo i kako demokratsko društvo doživljava pomenutog 
šefa. A njih dvoje se nimalo ne vole.
Ako bi se sa osnovnih rečnika skinula prašina, onda bi pronašli da reč 
komunikacija u opštem značenju opisuje saobraćaj ili opštenje među ljudima. "U 
međuljudskoj komunikaciji postoji ličnost koja je izvor poruke i ličnost koja 
prima poruku. Kod masovne komunikacije izvor poruke je obično neka ustanova, a  
primalac poruke masovni auditorijum", nalazi se pod odrednicom komunikacija u 
maloj Prosvetinoj enciklopediji. U slučaju činovnika Popovića, kome je zvezda 
tranzicije podarila ulogu šefa Biroa za komunikacije, najveći problem upravo 
predstavlja činjenica da je za tridesetak meseci vršenja te funkcije sa 
medijima komunicirao samo jednom i to kada je odlučio  da upravo za NIN objasni 
kako funkcioniše biro. Sama činjenica da se šef vladine službe za informisanje 
češće viđa sa novinarima na sudovima nego na svom radnom mestu dovoljan je 
razlog za njegov odlazak sa te funkcije. U javnosti se pojavio svega dva puta - 
kada se slikao pored premijera Zorana Đinđića i šefa Majkrosofta Bila Gejtsa, 
koji je, kako su prenosili mediji, tih dana odlučio da prebaci sedište za 
Balkan iz LJubljane u Beograd ali je kasnije odustao od te ideje, kao i kada je 
odlučio da svedoči pred Anketnim odborom o planiranom upadu vojske u njegov 
biro jer su Koštuničini saradnici verovali da se iz tog biroa prisluškuje 
predsednički kabinet. Popovićevo svedočenje bilo je dobro, ali je čitav proces 
sveden na političku operetu u kojoj su glavni junaci bili kelneri i kafe 
kuvarice iz Palate federacije. 
Na posredan način, pojavljivljivao se veoma često. Najupečatljiviji nastup imao 
je u razgovoru sa Gordanom Sušom,  kada joj je, iznerviran što je 
potpredsedniku vlade Nebojši Čoviću postavila pitanje o njemu kao takvom, 
demonstrirao raskošan repertoar uvreda ili pretnji i pri tome joj izgovorio 
rečenice koje je Suša videla samo u dosijeu DB o njoj. Zanimljivo je da  je taj 
usputni detalj sa dosijeima prećutan u liberalnim krugovima, uvek spremnim da 
reaguju na nepravdu ili kršenje nekih osnovnih ljudskih prava.  
Dodatna tačka nesporazuma između Biroa za komunikacija i objekata te 
komunikacije nalazi se u shvatanju da jedna zvanična državna institucija treba  
da opšti sa medijima  nezvanično, doturajući im poverljivu informativnu robu u 
zamenu za samoprekorni pristup državnim liferantima  informacija. Tako se 
rodila saga o Izvoru iz vlade, koji misli da su informacije njegovo privatno 
vlasništvo i najbolje sredstvo za manipulisanje podobnim novinarima. Budući da 
je Zakon o informisanju donet bez odredaba o obavezi državnih institucija da 
obezbede dostupnost svih informacija o njihovom radu, tapija nad senzacionalnim 
materijalima iz policijskog, sudskog ili parapolitičkog domena postala je 
glavna poluga za disciplinovanje medija, koji grčevito pokušavaju da dignu 
tiraž, podignu rejting i prežive. Ništa manje važna poluga u rukama vlasti 
mogao bi da bude "beketovski" zakon o informisanju na koji se čekalo nešto 
manje od Godoa, ali se ispostavilo da vlast i nije morala sa njim da žuri. 
Tužba Vladimira Popovića biće neka vrsta sudskog "vatrenog krštenja" za Zakon 
koji je usvojen za vreme vanrednog stanja, ali tek pošto je, na predlog 
vladajuće većine i na nezadovoljstvo radne grupe civilnog društva koja ga je 
pisala, dopunjen novim kaznenim odredbama. Popović se u tužbi pozvao na članove 
80. i 81: prvi predviđa da novinar, urednik i osnivač koji su "pre 
objavljivanja sa pažnjom primerenom okolnostima mogli utvrditi neistinitost ili 
nepotpunost informacije", solidarno odgovaraju za štetu prouzrokovanu 
objavljivanjem informacije, a drugi da autor informacije (novinar) odgovara za 
štetu nastalu objavljivanjem neistinite ili nepotpune informacije ako se dokaže 
da je šteta nastala njegovom krivicom. Kvaka je može biti u tome da prema članu 
80, odgovornost novinara, urednika i osnivača postoji i kada objave istinitu 
informaciju (ukoliko je "nedopušteno objavljivanje" istinite informacije, iz 
privatnog života, na primer, prouzrokovalo "štetu"). U tužbi tvrdi se, međutim, 
da "nijedan od iznetih navoda" u tekstu Marijane Milosavljević ("Osveženi 
maratonac") nije istinit: u te navode on, pored ostalih, ubraja i deo iz izjave 
Vojislava Koštunice (koji je u spornom članku u NIN-u, i u tužbi Vladimira 
Popovića, citiran kao "opozicioni lider sklon legalizmu"), pa tom logikom NIN 
tuži i za ono što nije rekla novinarka NIN-a već bivši predsednik Jugoslavije.
Advokat Srđan Radovanović, član radne grupe koja je pod pokroviteljstvom 
beogradskog Medija centra pisala prvu verziju Zakona o javnom informisanju, 
smatra da je NIN o Popoviću pisao "normalnim rečnikom, bez uvredljivih izraza". 
Po njegovom mišljenju, članak Marijane Milosavljević pod naslovom "Osveženi 
maratonac" (u kom autorka 17. aprila ove godine podseća čitaoce na neke od 
intrigantnijih detalja iz Popovićeve karijere državnog činovnika, a naročito na 
okolnosti pod kojim se lane privremeno povukao iz Biroa vlade), ne može naneti 
"nelagodnost veću od one koju bi morao da otrpi visoki državni službenik zbog 
svog položaja, odnosno zbog opravdanog interesovanja javnosti". NJegova je 
prognoza ishoda sudskog postupka pozitivna za NIN jer je "Popović nosilac 
državne, odnosno političke funkcije, i njemu je, po članu 9. Zakona o javnom 
informisanju, ograničeno pravo na zaštitu privatnosti, srazmerno opravdanom 
interesu javnosti u konkretnom slučaju. Ja bih primenio član 9. u ovom slučaju, 
a i po Evropskoj konvenciji o ljudskim pravima javnost ima pravo da traži 
odgovore na pitanja o ličnosti takvog profila."
Predsednica Komiteta pravnika za zaštitu ljudskih prava Biljana Kovačević-Vučo, 
međutim, smatra da Popović formalno-pravno nije državni funkcioner, ali da je 
nesumnjivo neko ko ima društvenu moć i da će se na ovom slučaju testirati sud, 
a ne Zakon o javnom informisanju. "Nesumnjivo je da je Vladimir Popović neko ko 
ima moć, pa makar nemao funkciju: to se vidi i po brzometnom načinu zakazivanja 
sudskog ročišta. Na osnovu onog što sam do sada  videla, mogu da pretpostavim 
da će spor ići jako brzo, i da će sud Vladimira Popovića formalno-pravno 
tretirati kao privatnog građanina, a zapravo će se ponašati kao da je u pitanju 
moćni državni funkcioner", kaže Kovačević-Vučo i dodaje: "Pravo je Popovića da 
tuži, ali na sudu je da utvrdi da li se to pravo koristi u svrhu za koju je 
ustanovljeno, ili ne. Ovaj slučaj je pre svega bitan kao izraz nepostojanja 
institucija kod nas."
Građanin Popović svakako ima pravo da svoja ljudska prava zaštiti na sudu, ali 
se postavlja pitanje da li i novinari imaju ljudska prava ili su već prešli u 
svet oruđa za rat političkih elita, koje će nakon nekih izbora biti u istoj 
vladi i nastaviti maltretman novinara. Da li, recimo, sudija Đoinčević ima 
pravo da se zaštiti od informacija plasiranih na famoznim brifinzima ? Kakva su 
prava novinara svrstanih u bosanski lobi koji priprema destabilizaciju države? 
Šta može da učini momak, kome su zbog jednog ispuštenog slova u prezimenu, 
neprestano prikazivali sliku na svim televizijama uz napomenu da je reč o 
trostrukom ubici u bekstvu? Kako se takve klevete kotiraju ne berzi duševnog 
bola u Nemanjinoj ulici?      
Vladimir Popović, koji sa uglednim biznismenom Stankom Subotićem Canetom deli 
istog advokata, Vladu Pavićevića, odskora ispoljava i sličnu sklonost sudskim 
tužbama protiv novinara. Za razliku od Subotića, Popović je državni službenik 
pa se može pretpostaviti da njegove najnovije tužbe protiv novinara NIN-a i B92 
(koji se, uostalom, nisu bavili njegovim privatnim životom već isključivo 
njegovom ulogom u političkom životu Srbije), uživaju neku meru podrške vlade za 
koju radi. Članovi vlade o Popoviću se mahom pohvalno izražavaju. Žarko Korać 
je pre samo dve nedelje rekao novosadskom "Dnevniku" da je vlada ocenila da je 
Popović za vreme vanrednog stanja "izvanredno dobro odigrao svoju ulogu", 
dodavši da su srpski mediji tada dizali tiraže "sve sa njegovim informacijama", 
i da su kritike počele "kada se to završilo": "Beba Popović im je bio potreban 
radi dizanja tiraža, a potom su počeli da pokazuju prezir prema nekome ko ih 
informiše." 
Korać je u pravu kada kaže da nije tačno da su svi novinari nezadovoljni 
saradnjom sa Popovićem, a sudeći po tome da sudu tuži uglavnom novinare 
nezavisnih medija, reklo bi se da ni Vladimir Popović Beba nije nezadovoljan 
svim novinarima. Vladi to kao metod ophođenja državnog službenika zaduženog za 
rad sa medijima, izgleda, ne smeta. 
Međunarodne organizacije koje se bave zaštitom slobode štampe počele su da dižu 
glas, a razmišlja se i o osnivanju značajnijeg fonda pravne zaštite iz kog bi 
se plaćali advokati novinara iz srpskih medija. Takav fond postojao je kod 
komšija potkraj protekle decenije: HDZ-ovska vlast pod Tuđmanom je poslednjih 
godina njegovog života pokretala stotine tužbi protiv novinara. U Srbiji je 
zasad ukupno manje od 200 novinara na udaru tužbi za klevetu (NUNS ima podatke 
o 170 pokrenutih postupaka), dok su u Hrvatskoj samo u toku 1998. godine HDZ 
funkcioneri i članovi Tuđmanove porodice podigli 600 parničnih i 300 krivičnih 
tužbi protiv novinara nezavisnih medija. "Feral" je bio prisiljen da Nevenki 
Tuđman plati stotinu hiljada maraka štete zato što je pisao o aferi zbog koje 
se Nevenka Tuđman upravo sada nalazi na krivičnom sudu u postuđmanovskoj 
Hrvatskoj. 
Posle promene vlasti, medijska suđenja u Hrvatskoj su prestala.
U Srbiji kao da tek počinju. Niko u ovom času ne zna koliko je tačno tužbi 
podigao Vladimir Popović Beba, koji u tužbi protiv NIN-a između ostalog 
pokušava da postigne da sud zabrani NIN-u da ubuduće objavljuje bilo kakvu 
izjavu "koja povređuje integritet" Vladimira Popovića. Laiku se čini 
neverovatnim da sud može zabraniti novinarima da pišu o Vladimiru Popoviću na 
način koji se njemu ne sviđa, ali sudovi u Srbiji su nas i pre znali 
iznenaditi. 
Na sajtu B-92 jedan od posetilaca izražava nadu da će Vlada Srbije posle stote 
jubilarne tužbe Vladimira Popovića Bebe protiv ostatka sveta odlučiti da mu 
dodeli ručni sat i pošalje ga u penziju. Čak i ako se uskoro dogodi da nas 
pomenuti činovnik napusti u naponu snage, a na njegovo mesto dođe novinar koji 
je trenutno zaposlen u OEBS-u, to neće promeniti traumatičan odnos vlasti i 
medija. Tu negde prestaje priča o jednom vladinom službeniku, a počinje priča o 
vladi i vladajućoj koaliciji. Šta, dakle, Vlada Srbije misli o ljudskim pravima 
građana koji žive pored građanina Popovića? Ili sasvim jednostavno - da li 
Vlada Srbije deli privatne akcije njenog činovnika u disciplinovanju medija ili 
su možda članovi vlade, nekim čudnim spletom okolnosti, postali činovnici 
Vladimira Popovića, a da to kriju od javnosti?