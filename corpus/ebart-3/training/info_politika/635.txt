> Izvor: ebart
> Datum: 
> Rubrika: info_politika
> Naslov: Policija se čisti od kadrova G17 i bivšeg DOS-a
> Članak:

Policija se čisti od kadrova G17 i bivšeg DOS-a

BEOGRAD - Nakon fijaska s hapšenjem Vladana Batića, Mladen Spasić i UBPOK će 
ubuduće odgovarati za svoj rad načelniku Uprave kriminalističke policije, tvrde 
naši izvori iz vrha srpske policije. Saznajemo da je ministar finansija Mlađan 
Dinkić dodatno ogorčen na ponašanje čelnika DSS, jer njegovom igraču u MUP-u, 
Mladenu Spasiću, načelniku UBPOK-a, uskraćuju se ovlašćenja. Ispostavilo se da 
je UBPOK kiksnuo na mnogim slučajevima, koji su možda imali političku pozadinu, 
i to od njegovog formiranja, pre četiri godine. U vladajućoj koaliciji, 
saznajemo da će Spasić u novoj reorganizaciji srpske policije, zauzimati 
poziciju između osmog i desetog mesta. Spasić, koga bije glas da je zajedno sa 
svojim pomoćnikom Slobodanom Borisavljevićem, blizak G17 plus, uskoro će biti 
podređen načelniku UKP, kojem je šef, načelnik RJB general Miroslav Milošević, 
koji je jedan od Jočićevih pomoćnika. - Najradije bi rasformirali taj UBPOK, 
koji je ispočetka formiran kada je DOS došao na vlast i koji je umešao svoje 
prste u mnoga politička hapšenja. Kako su ga formirali, tako ćemo ga mi 
rasformirati. UBPOK nije rešio, u koordinaciji sa Ministarstvom finansija i 
Dinkićem na čelu, ni jednu jaču aferu iz oblasti privrednog kriminala - 
zaključuje naš izvor. Zajedno sa Spasićem, na udaru će se naći i njegovi 
najbliži saradnici i pomoćnici Josip Bogić i Vladimir Dabić, a u UBPOK će 
leteti šerpe i lonci. U budućoj formaciji, UBPOK bi trebalo da postane 
odeljenje u Upravi kriminalističke policije, gde će Spasić možda zgrabiti i 
mesto šefa kancelarije ili čak šefa odseka nekog od odeljenja, pa u toj 
situaciji ne bi bio ni među 50 čelnika MUP, a kod načelnika bi mogao da dođe, 
samo kada ga oni pozovu. Vladajuća koalicija i najjače struje u MUP, imaju 
interese da polako očiste vrh policije od Dinkićevih i DOS-ovih kadrova, jer se 
smatra da je kadar nekadašnje DOS-a u MUP-u preuzeo Dinkić. Naravno, sem jednog 
dela "žutih oficira", koji su bliski DS-u. Tako da je za očekivati da 
policijski funkcioneri, za koje se sumnja da su činili mnoge zloupotrebe u 
"Sablji", konačno udare glavom u zid, jer su prokockali poslednje šanse. Kao 
što je, verovatno, reč i u Spasićevom slučaju.