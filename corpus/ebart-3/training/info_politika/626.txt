> Izvor: ebart
> Datum: 
> Rubrika: info_politika
> Naslov: ŠTA PIŠE U REZOLUCIJI EVROPSKOG PARLAMENTA O VOJVODINI
> Članak:

ŠTA PIŠE U REZOLUCIJI EVROPSKOG PARLAMENTA O VOJVODINI

NA plenarnoj sednici Evropskog parlamenta, održanoj 29. septembra, usvojene su 
rezolucije o ljudskim pravima u Nepalu, Tunisu i Vojvodini.
Te tri rezolucije su spojene u jedan dokument pod nazivom "Ljudska prava u 
Nepalu, Tunisu i Vojvodini", čime je Vojvodina posredno stavljena na nivo 
države.
U izveštaju za štampu Evropskog parlamenta o Rezoluciji o Vojvodini doslovno 
stoji:
- U svojoj rezoluciji o Vojvodini, usvojenoj sa 99 glasova (nijedan protiv, a 
dva uzdržana), Parlament je izrazio svoju duboku zabrinutost zbog učestalih 
kršenja ljudskih prava i nedostatka zakona i reda u ovoj provinciji. Ona poziva 
vlasti u Republici Srbiji i državnoj zajednici Srbiji i Crnoj Gori da prepozna 
ove akte nasilja kao kriminalna dela, shodno važećem zakonodavstvu i insistira 
na tome da je važno da se odmah i efektivno deluje kako slični događaji ne bi 
prošli netretirani i kako bi se isti u budućnosti izbegli. Parlament namerava 
da nastavi svoje nadgledanje situacije u Vojvodini, naročito po pitanju 
sadržaja i principa Ugovora o stabilizaciji i asocijaciji (o kojem Srbija treba 
da pregovara sa EU) i tražiće redovne konsultacije sa (evropskom) Komisijom i 
Savetom (Evrope) tokom ove procedure.
Članovi Parlamenta podržavaju inicijativu koju je pokrenula međuparlamentarna 
Delegacija za odnose sa zemljama jugoistočne Evrope (kojom predsedava Doris Pak 
iz nemačke Demohrišćanske unije) da se održi javno saslušanje o manjinskoj i 
političkoj situaciji u Vojvodini. Oni su  potvrdili svoju spremnost da 
iskoriste svoj uticaj na budžet, kako u asistiranju, tako i vršenju pritiska na 
Srbiju i Crnu Goru kako bi se ohrabrilo poštovanje fundamentalnih ljudskih 
prava i sloboda, uključujući i prava manjina.
Parlament poziva vlasti u Republici Srbiji i državnoj zajednici Srbiji i Crnoj 
Gori da u Vojvodini ponovo uspostave onu autonomiju koju je ona uživala do 
1990. godine i da regionalnom vojvođanskom parlamentu vrate istinsku vlast u 
oblasti obrazovanja i medija, kako bi se regionalnom parlamentu omogućilo da u 
ovom multietničkom regionu razradi adekvatnu politiku.
Oni apeluju na Komisiju i Veće, kao i na visokog predstavnika (UN) da pomno 
prati razvitak situacije u Vojvodini, obraćajući više pažnje na visok 
bezbednosni rizik oličen u zlostavljanju manjina u Vojvodini, i stoga postoji 
potreba da se posmatrači EU (EUMM) pošalju u provinciju.