> Izvor: matf
> Datum: 
> Rubrika: info_politika
> Naslov: Prof. dr Radoslav Stojanović o strahu da će predaja tajnih arhiva uticati na 
> Članak:

spor BiH protiv SCG  

Imamo pravne argumente da pobijemo tužbu, ali ako postoji sumnja da krijemo 
dokumenta koja nas optužuju, onda smo u opasnosti da izgubimo. Ako ne veruju da 
nemamo sporne dokumente, neka pošalju istraživače, pa neka ih sami traže

PRED Međunarodnim sudom pravde u Hagu dokazaćemo da nije bilo genocida naše 
države nad BiH, kaže za "Novosti" prof. dr Radoslav Stojanović, naš zastupnik u 
ovom istorijskom procesu, za koji je ročište zakazano za 27. februar.
To uverenje našeg sagovornika čvrsto drži i pored opravdane bojazni da bi 
"dostavljanje dela arhive Ratka Mladića Haškom tribunalu, mogao da šteti našoj 
odbrani".
Stojanović misli upravo suprotno:
- Logično razmišljajući, ako nešto nećete da date, znači da to skrivate, a ako 
nešto skrivate to znači da se u tom dokumentu upravo i nalazi dokaz vaše 
krivice.
- Da li zbog tih "skrivalica" možemo da izgubimo spor?
- Ne kažem da ćemo zbog toga izgubiti spor, samo upozoravam da to može da nam 
šteti. Ako nešto može da vam šteti, onda može da dovede i do gubljenja spora.
- Vi se, ipak, nadate da do gubljenja spora neće doći?
- Mi imamo pravne argumente da pobijemo tužbu, ali ako iza naših pravnih 
dokumenata postoji sumnja da postoje i dokumenta koja nas optužuju, a mi ih 
skrivamo, onda dolazimo u opasnost da izgubimo tužbu.
- Ima li "vrućih papira" koji mogu da uzdrmaju našu odbranu u Hagu, mimo ovih 
koji fale u "dosijeu Mladić"?
- Pošto sam siguran da nema takvih dokumenata koji nas optužuju više od onoga 
za šta smo optuženi u tužbi BiH, onda bi naša iskrena saradnja sa Hagom 
pokazala svetu da mi hoćemo da budemo njegov deo.
- Kako da razuverimo Haški tribunal da takvi dokumenti ne postoje?
- Ako ne veruju da nemamo te dokumente, neka pošalju istraživače, otvorićemo 
arhive, pa neka ih sami traže.