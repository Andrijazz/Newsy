> Izvor: ebart
> Datum: 
> Rubrika: info_politika
> Naslov: Ognjen Pribićević o izjavi premijera Živkovića
> Članak:

Ognjen Pribićević o izjavi premijera Živkovića

BEOGRAD - Srpski premijer Zoran Živković ponovio je nedavno procenu da bi 
Srbija i Crna Gora mogla da postane punopravni član Evropske unije već 2007. 
godine. U prilog toj tvrdnji naveo je da državna zajednica po mnogim 
kriterijumima ne zaostaje iza Bugarske i Rumunije, kao i da je ispunjen uslov 
saradnje sa Haškim tribunalom.
- To su samo neki od uslova, nikako svi koji su neophodni da bismo ušli u EU - 
smatra politički analitičar Ognjen Pribićević i dodaje da je, pored Akcionog 
plana, Studije o izvodljivosti, usklađivanja pravnih normi, veoma važan faktor 
i koliko je jaka politička volja u Briselu za prijem naše zemlje u Uniju.
- Oni su sada pretovareni novim članicama i može da se dogodi da dođe do 
prezasićenja, da kažu: "Hajde da neko vreme zastanemo sa prijemom novih 
država". Zato mislim da je preuranjeno govoriti o članstvu već 2007. godine - 
kaže Pribićević.
Prema njegovim rečima, postoji još jedna velika prepreka na našem putu ka 
Evropi, a to je što "ona zapravo ne želi probleme, kojima smo krcati".
- Tim pre nije realno ono što premijer govori, jer je za veliki deo tih 
problema odgovorna upravo njegova Vlada. To su korupcija, organizovani 
kriminal, nesređeno stanje u medijima... Takođe, na tom spisku su i stvari na 
koje, na žalost, mi ne možemo da utičemo, odnosno ono što se dešava u našem 
okruženju - Kosovo, albanski problem u Makedoniji, Bosna...