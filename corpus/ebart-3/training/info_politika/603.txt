> Izvor: ebart
> Datum: 
> Rubrika: info_politika
> Naslov: Iz šabačke firme "Uno Martin" tvrde da određeni ljudi bliski vojsci obezbeđuju 
> Članak:

Iz šabačke firme "Uno Martin" tvrde da određeni ljudi bliski vojsci obezbeđuju 
Miletu Dragiću poslove koji bi inače trebalo da se naručuju putem javnog tendera

Vojska SCG mogla je da pancire, šlemove i ploče nabavi po nekoliko puta nižim 
cenama nego kod firme "Mile Dragić", saopštila je juče firma "Uno Martin" iz 
Šapca.
Kako su nam rekli u šabačkoj firmi, umesto za 250 evra, koliko iznosi 
orijentaciona cena kod firme "Mile Dragić", šlem Nato standarda (proizvođač 
"Euro kompozit", Makedonija) mogao je da bude kupljen za 150. Pancir sa 
dodatnim pločama nivoa zaštite "3A" kod "Uno Martina" košta 463 evra, što je 
oko tri puta manje nego cena prsluka kod "Mileta Dragića", čiji panciri koštaju 
preko 1.500 evra.
Iz kompanije "Uno Martin" saopštavaju i da je netačno da je "Proizvodnja Mile 
Dragić" jedini proizvođač antibalističke opreme u SCG, i navodi četiri firme 
koje su takođe registrovane za proizvodnju i promet pomenutih proizvoda: "Aleks 
Armor" iz Novog Beograda, "Baps" iz Zrenjanina, "Uno Martin" i Institut za 
bezbednost MUP Srbije.
Marže 300 odsto
U "Uno Martinu" kažu i da im posebno smeta činjenica da se svuda u svetu, osim 
kod nas, ovakva vrsta opreme nabavlja javno.
- Ovde se radi o tajnoj nabavci, pri kojoj niko nije kontrolisao cene, već su 
se određivale kako ko hoće. Ako vidite da su im marže od 300 do 400 odsto, onda 
je jasno o čemu se tu radi - ogorčeni su u šabačkoj firmi.
Oni objašnjavaju da su, "kao i ostale pomenute firme", o nabavci opreme za 
vojsku saznali iz novina i da zbog nepostojanja tendera nisu ni mogli da ponude 
svoje, kako kažu, znatno jeftinije a jednako kvalitetne proizvode.
- Takve stvari u svim zemljama idu preko tendera za javnu nabavku, to nije 
nikakva vojna tajna. Danas se i puške za vojsku kupuju preko javnog konkursa, a 
kamoli šlemovi i panciri - kažu u "Uno Martinu".
Ova firma optužila je u svom saopštenju Veselina Rudića, bivšeg načelnika 
Uprave za specijalne nabavke VSCG, da je ključni čovek koji firmi "Mile Dragić" 
- u kojoj je, kako tvrdi šabačka firma, zaposlen - omogućava unosne nabavke za 
Vojsku.
- Rudić je odbijao da ostale firme primi kao učesnike u procesu opremanja 
Vojske. U periodu 2000-2005. preko Uprave za javne nabavke "Mile Dragić" je 
dobio jedino nekoliko stotina odela za tenkiste, dok su pojedinačni godišnji 
ugovori iznosili na stotine miliona dinara bez javnog oglašavanja - kaže se u 
saopštenju "Uno Martina".
"To su neistine"
Mile Dragić, vlasnik "Proizvodnje Mile Dragić", demantovao je navode "Uno 
Martina", rekavši da je sve što je rečeno "apsolutna neistina". Dragić je 
potvrdio da je penzionisani pukovnik Veselin Rudić jedno vreme radio u njegovoj 
firmi, ali tvrdi da Rudić "nije imao pristup ni Ministarstvu odbrane ni 
Ministarstvu policije".
Dragić tvrdi da su sve firme koje se bave proizvodnjom i nabavkom ove opreme 
bile obaveštene o zahtevu VSCG i da su bile u istoj poziciji da konkurišu 
kvalitetom svojih proizvoda.
- Nije Vojska došla kod mene kući, već sam tražio i raspitivao se. Svi su znali 
za taj tender. Odgovorno tvrdim i da firme o kojima je reč ne proizvode opremu 
po standardima i karakteristikama koje je propisala VSCG - kaže Dragić.

