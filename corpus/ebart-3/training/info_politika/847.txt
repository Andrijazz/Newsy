> Izvor: ebart
> Datum: 
> Rubrika: info_politika
> Naslov: Konstituisana i nova Skupština opštine na čijem čelu će biti Miodrag Rajković, 
> Članak:

Konstituisana i nova Skupština opštine na čijem čelu će biti Miodrag Rajković, 
član DSS-a. Skupštinsku većinu čine odbornici koalicije DSS-NS-JS, SPS-a i 
Partije penzionera

Sa 65 odsto glasova izašlih birača Dobrica Stojković, kandidat koalicije 
DSS-NS-JS koja je osvojila i najveći broj skupštinskih mandata, 11, biće u 
narednom četvorogodišnjem mandatu prvi čovek opštine Ražanj. Njemu je poverenje 
u drugom izbornom krugu ukazalo 3425 birača, dok je njegov protivkandidat, 
Radoljub Mitić, kandidovan ispred Demokratske stranke, dobio 1783 glasa ili 34 
odsto.

Tako su okončani i parlamentarni i predsednički izbori na kojima se, inače, 
nadmetao, neočekivano veliki broj političkih opcija i kojima se odazvao veoma 
visok procenat registrovanih birača. U drugom krugu, naime, za izbor 
predsednika glasalo je 5287, što je oko 60 odsto biračkog tela ove malene 
opštine.

Nakon preuzimanja dužnosti od strane novog predsednika opštine, krajem nedelje 
održana je i konstitutivna sednica novog parlamenta koji broji 31 odbornika i u 
kome čak deset političkih stranaka, koalicija i grupa građana ima svoje 
predstavnike. Kako saznajemo od novog gradonačelnika, za sada skupštinsku 
većinu čini 11 odbornika koalicije DSS-NS-JS, 3 odbornika PUPS-a i 2 
predstavnika SPS-a, a očekuje se da joj pristupe i dve grupe građana sa po 
jednim odbornikom.

Dobrica Stojković je, inače, član Nove Srbije i do izbora je obavljao posao 
upravnika Lovačkog udruženja "Bukovik". U prethodnom skupštinskom sazivu bio je 
odbornik ispred grupe građana koja je nosila njegovo ime i imala četiri 
predstavnika u parlamentu.

U izjavi za naš list Dobrica Stojković najavljuje da će svoj posao u "Bukoviku" 
obavljati i dalje, a da za svoju predsedničku funkciju u narednih šest meseci 
neće iz opštinskog budžeta uzeti ni dinar.

- I ne samo to. Obavezao sam se da narednih šest meseci ne koristim službeni 
auto, ne potrošim ni dinar na reprezentaciju, ne uzmem ni jednu dnevnicu. Isto 
će učiniti i moji prvi saradnici koje budem imenovao. To je naš prvi korak u 
pokušaju da pomognemo našoj opštini da izađe iz krize u kojoj se trenutno 
nalazi - kaže Stojković, navodeći da plate zaposlenih u javnim preduzećima čiji 
je lokalna samouprava osnivač, osim što su male, kasne po nekoliko meseci. On 
dodaje da su se i odbornici vladajuće koalicije pridružili ovim naporima 
rukovodstva i odrekli se odborničkih dnevnica, a u cilju racionalizacije javne 
potrošnje najavljuje i novu sistematizaciju radnih mesta u opštinskoj upravi u 
kojoj, kako kaže, ima previše zaposlenih.

- Ono što mogu da obećam građanima na početku mandata sadržano je i u mom 
predizbornom programu i sloganu "Stvarno domaćinski". Poštovaću obećanja koja 
sam dao i potrudiću se da što više sredstava u našu opštini stigne iz Republike 
- rekao nam je novi predsednik, a kao dokaz naveo da se, zahvaljujući njegovoj 
inicijativi već uveliko gradi putni pravac od Ražnja prema Pardiku u dužini od 
6 kilometara i u vrednosti od oko 500.000 evra, koji će povezati 5 seoskih 
mesnih zajednica. Kao jedan od prvih zadataka predsednik Stojković je najavio 
izbore u mesnim zajednicama koji će, po njegovim rečima, na čelo ovih 
teritorijalnih jedinica dovesti  ugledne, a ne partijske ljude.