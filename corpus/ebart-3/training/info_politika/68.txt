> Izvor: ebart
> Datum: 
> Rubrika: info_politika
> Naslov: IZA KULISA: FINANSIRANJE STRANAKA 
> Članak:

IZA KULISA: FINANSIRANJE STRANAKA 

Umesto da odgovaraju biračima, političari sve češće polažu račune onima koji ih 
finansiraju 

Bivši nemački kancelar i predsednik Hrišćansko-demokratske unije (CDU) Helmut 
Kol je posle četiri decenije bavljenja politikom i nakon 16 godina (četiri 
uzastopna mandata) upravljanja Nemačkom rekao da mu nije bilo moguće da "bude 
svetac". Dok je Kol bio na čelu CDU, ova stranka imala je mrežu tajnih računa 
korišćenih za finansiranje. Kancelar je priznao da je primao tajne donacije od 
više lica čiji identitet nije odao, ali da ta sredstva nije koristio u lične 
svrhe, niti da je činio usluge bogatim finansijerima. 

Novac je, naime, "pran" preko banaka u Švajcarskoj i Linhenštajnu, a korišćen 
je za finansiranje odbora CDU u pokrajinama, naročito za predizborne kampanje. 
Kol je priznao da je kršio zakon i ustav Nemačke. 

Ova priča o sumnjivoj vezi politike i novca završila se tako što je partija 
kažnjena sa 2o miliona, a Helmut Kol sa 3oo hiljada maraka. Partiji je opao 
rejting, a Kol više nije ni njen počasni predsednik. Ovo je ostavilo duboki 
trag na nemački politički sistem, demokratiju i institucije. 

Finansijski moćnici 

"Postoji jako osećanje da finansijski moćnici često upravljaju političkim 
događajima. Jedan broj ljudi koji raspolažu velikim finansijskim sredstvima, 
transferom tog novca u politiku, preko partijskih lidera, ostvaruju neke lične 
ciljeve", kaže asistent Fakulteta političkih nauka mr Slaviša Orlović. Orlović 
smatra da ima veoma mnogo sivog novca kod naših političkih partija, novca za 
koji se ne zna odakle potiče. Mali broj ljudi, čak i manjina u vrhu partije 
stvarno ima predstavu odakle dolazi novac i kakva je njegova namena. To je 
najmisterioznija oblast u političkom životu. 

Važeći zakoni u Srbiji nemaju mehanizam kontrole tokova stranačkog novca: nema 
ni odgovarajućih sankcija ukoliko se pokaže da stranke raspolažu nezakonito 
stečenim sredstvima. 

Vodeći računa o tim slabostima još jednu stvar treba imati u vidu - u Srbiji i 
Crnoj Gori na snazi je proporcionalni izborni sistem, pa partijski vrh ima 
suvereno pravo da formira partijsku listu. Upravo tu se krije realna opasnost i 
mogućnost za korupciju. Nema nigde, sem u Srbiji i Crnoj Gori, da posle 
završenih izbora lideri raspoređuje dve trećine partijskih mandata. To stvara 
velike i opravdane sumnje da moć novca može da utiče na raspored mandata, 
odnosno, da partijski mecena može da postane poslanik. 

Sve veća potreba partija za novcem, skupe izborne kampanje (naročito zakup u 
elektronskim medijima), povećanje profesionalnog aparata, kao i sama priroda 
političke borbe, guraju ih u finansijsku krizu i primoravaju da ulaze u 
sumnjive aranžmane politike i novca, kaže Slaviša Orlović. Tako, dodaje on, 
finansiranje političkih partija ima najneposrednije veze s korupcijom u 
društvu. Političari čine usluge u zamenu za novac. 

Minimalni troškovi 

Prema nekim nezvaničnim podacima, minimalni troškovi partija koje imaju svoje 
odbore, u gradovima i opštinama širom Srbije, iznose oko 5o.ooo evra mesečno. U 
tu sumu ulaze tekući izdaci kancelarija sa, recimo, jednim zaposlenim, jednim 
kompjuterom, telefonom, računi za struju, komunalije. Ovaj iznos ne pokriva 
troškove u vreme izbornih kampanja. 

Finansijska oligarhija svojim pipcima obavija svaku vlast, a partije su uvek 
potencijalno dobar način za obavljanje tih transfera i aranžmana. Politička moć 
može da bude put do sticanja bogatstva, kao što bogatstvo može da prokrči 
puteve do političke vlasti, objašnjava Orlović. 

Ocenjujući da stanje u ovoj oblasti političkog života ne zadovoljava ni minimum 
demokratskih standarda, i oslanjajući se na iskustvo evropskih država, 
ekspertska grupa CeSID predložila je model zakona o finansiranju političkih 
partija kojim bi trebalo da se ograniči upliv novca u sferu politike. Marko 
Blagojević, član upravnog odbora CeSID-a, ističe da je osnovna ideja na kojoj 
počiva model zakona transparentnost, odnosno, javnost finansiranja političkih 
stranaka. Stručnjaci su pošli od osnovnih principa da se strankama omogući 
jednaka startna pozicija pred državom time što bi im se obezbedilo redovno 
funkcionisanje i nezavisnost budžetskim finansiranjem, a ograničili privatni 
izvori finansiranja. Potrebno je da se obezbede približno jednaki uslovi 
političkim strankama u izbornoj utakmici ograničenjem visine novčane sume koja 
se može potrošiti za izbornu kampanju i definisanjem šta se smatra troškovima 
za izbornu kampanju.