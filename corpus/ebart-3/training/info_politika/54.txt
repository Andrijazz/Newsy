> Izvor: ebart
> Datum: 
> Rubrika: info_politika
> Naslov: SASTANAK ZORANA ŽIVKOVIĆA I MIHAELA ŠTAJNERA 
> Članak:

SASTANAK ZORANA ŽIVKOVIĆA I MIHAELA ŠTAJNERA 

Prizren, 3. aprila (Tanjug) 

Šef UNMIK-a Mihael Štajner je potvrdio danas da će se sutra sastati u Beogradu 
sa premijerom Srbije Zoranom Živkovićem i dodao da će glavna tema razgovora 
biti "dijalog između Beograda i Prištine". 

Obraćajući se novinarima u Prizrenu posle razgovora sa lokalnim vlastima, 
Štajner je rekao da podržava povratak raseljenih na Kosovo, uz ocenu da je 
"pravo svakog čoveka da se vrati tamo gde je živeo pre rata". 

Štajner je precizirao da oni koji su počinili krivična dela moraju da 
odgovaraju pred sudom. "Nadam se da to kosovski Albanci moraju da shvate kao 
ozbiljnu pojavu", naglasio je Štajner. 

Administrator UN je odbacio tvrdnje da svojim odlukama daje doprinos stvaranju 
nezavisnog Kosova i kazao da "radi u interesu naroda". "To je moj zadatak i 
zbog toga su me UN poslale ovde", dodao je Štajner. 

On je takođe istakao potrebu da se poštuju standardi i jača borba protiv 
organizovanog kriminala. 

Štajner je izjavio da se juče vratio iz Berlina, gde je njegovoj misiji 
potvrđena podrška nemačke vlade i parlamenta, "kako bismo istrajali i sproveli 
Rezoluciju 1244 u delo".