> Izvor: ebart
> Datum: 
> Rubrika: info_politika
> Naslov: Albanci potkopavaju srpske svetinje na Kosovu i Metohiji
> Članak:

Albanci potkopavaju srpske svetinje na Kosovu i Metohiji

- Sing: Reagovaćemo kad dobijemo potvrdu vesti
- Vasić: Unmik sve zna, ali ne želi da se meša

BEOGRAD - Dok Albanci podižu nelegalna industrijska postrojenja u blizini 
srpskih svetinja na Kosmetu, portparol Unmika Nirač Sing izjavio je da je o 
ovome čuo samo iz medija i da to još nije dokazano na terenu!
Načelnik kosovskog okruga Srđan Vasić najavio je juče da Srbi neće čekati da se 
Unmik pokrene i konačno upozna sa situacijom koju bi trebalo da kontroliše, već 
će uz saradnju s Koordinacionim centrom tražiti od opštinskih službi da odmah 
obustave gradnju kod Gazimestana i manastira Gorioč kod Istoka.
- Očekujemo da će radovi biti obustavljeni tokom sledeće nedelje. U ponedeljak 
ćemo se sastati s predstavnicima Koordinacionog centra da bi usaglasili stavove 
i kontaktirali nadležne opštine - rekao je Vasić za Glas.
Prema njegovim rečima, objašnjenje Nirača Singa, da Unmik ništa dosad nije 
učinio jer nema potvrdu sa terena - ne stoji.
- Vide oni, ali su sve ingerencije prebacili na lokalnu samoupravu i opštinske 
organe, pa ne žele da se mešaju - dodao je Vasić.
Koliko Unmik (ne) namerava da se u ovom trenutku umeša u zaštitu srpskih 
svetkovina govori i opaska Singa, koji je na pitanje šta se inače preduzima u 
slučaju ilegalnih građevinskih radova rekao da neće da odgovori "zato što to 
novinari mogu pogrešno da protumače jer se ovde govori o konkretnim slučajevima 
o kojima Unmik još nema podatke".
- Kada dobijemo potvrdu sa terena, onda ćemo moći da damo ocenu - obećao je 
Sing, ali na pitanje kada će Unmik (i on) dobiti "validno" svedočenje da 
albanske firme sa Kosmeta nezakonito privatizuju srpsku i društvenu imovinu 
nije mogao da da odgovor.
- Ne znam kada ćemo dobiti potvrdu. Sem toga, svaka opština bi trebalo da 
prijavi nelegalnu izgradnju. Tek posle takve prijave, Unmik sprovodi proveru - 
objasnio je Sing.