> Izvor: ebart
> Datum: 
> Rubrika: info_politika
> Naslov: Glas predstavlja Javno o svim tajnim službama u Srbiji i Crnoj Gori (2)
> Članak:

Glas predstavlja Javno o svim tajnim službama u Srbiji i Crnoj Gori (2)

Događaji do kojih dolazi po završetku hladnog rata, a koji su označili rušenje 
Berlinskog zida, raspad SSSR, građanski i etnički sukobi na prostoru bivše SFRJ 
i drugim regionima sveta, promena strategije NATO, itd. uticali su da se oblast 
bezbednosti i odbrane u većini zemalja Istočne Evrope radikalno izmeni. U 
temeljno narušenom političko-bezbednosnom ambijentu, tokom i posle raspada 
SFRJ, još se održavao model obaveštajno-bezbednosnog sistema iz prethodne 
Jugoslavije, a u okviru Republičkog MUP-a deluje Resor državne bezbednosti 
MUP-a. RDB se zvanično bavio kontraobaveštajnim i obaveštajnim poslovima, 
sprečavanjem unutrašnjeg ekstremizma i terorizma, kao i obezbeđenjem i 
bezbednosnom zaštitom.
Nezvanično, jer je Služba decenijama bila obavijena velom tajne, ključni posao 
DB-a bio je siguran opstanak Miloševićevog režima, isto kao ranije Titovog, i 
vrhuške koja je vladala bivšom Jugoslavijom. Najvažnije je bilo pratiti (i 
uklanjati) političke oponente, pre svega one koji su se zalagali za promenu 
režima i ukidanje jednopartijskog sistema. Sredstva u borbi se nisu birala, od 
prebijanja demonstranata i lidera opozicije, do danonoćnog praćenja i 
prisluškivanja, kao i vrbovanja opozicionara, kako bi postali "krtice", koje bi 
dojavljivale ono "što treba tamo gde treba" i unosile razdor među protivnicima 
režima. Naročito u vreme Miloševića, dok su na čelu DB-a bili Jovica Stanišić, 
pa Rade Marković, zlouopotrebe su dostigle vrhunac i služba je, gotovo 
zvanično, postala ključni stub opstanka tiranskog režima.
Od oktobra 2000. godine i pada Miloševića, za nove vlasti u Srbiji 
reorganizacija bezbednosnih ustanova postala je jedan od strateških zadataka. 
Međutim, u Srbiji je veliki problem sa DB-om bio što se odmah posle 5. oktobra 
nije do kraja raščistilo sa ljudima u Službi, na čelu sa Markovićem, koji su 
debelo uprljali ruke u vreme Miloševića. Neodlučnost i nesloga novih vlasti 
praktično je dozvolila DB-u da nastavi sa starom praksom zloupotreba, ovaj put 
radeći pre svega na razdoru između kabineta premijera Srbije i predsednika SRJ. 
Ključna, iako još nedokazana krivica službe je veza sa kriminalcima, odnosno 
zemunskim klanom, koja je i dovela do ubistva Đinđića.
Ipak, Vlada Srbije pokrenula je početkom 2001. temeljnu reorganizaciju MUP-a, u 
okviru toga, izrade i usvajanje sistemskih zakona kojima bi se regulisalo mesto 
i uloga ovog ministarstva u sistemu odbrane i bezbednosti Srbije i SRJ. Jedan 
od najznačajnijih segmenata te reorganizacije ticao se upravo promene mesta i 
uloge RDB MUP-a Srbije. Posle višemesečne javne demokratske rasprave, služba 
je, kao samostalna i specijalizovana agencija vlade, izdvojena iz MUP-a, 
demilitarizovana, sa radikalno novim delokrugom rada i nadležnostima 
prilagođenim budućim potrebama Srbije, vezanim za strateške nacionalne interese 
i koncepciju nacionalne bezbednosti. U junu 2002. godine Vlada Srbije je 
usvojila Predlog zakona o osnivanju Bezbednosno informativne agencije a Narodna 
skupština izglasala je Zakon o BIA, koji je stupio na snagu 27. jula 2002. 
godine, kojim su se civilni obaveštajno-bezbednosni poslovi, po prvi put u 
savremenoj srpskoj istoriji, izdvojili iz MUP-a.

Sutra: KOS nastao po ugledu na KGB