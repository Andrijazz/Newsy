> Izvor: matf
> Datum: 
> Rubrika: info_politika
> Naslov: Reagovanje "ministarstva sa najviše rezultata" povodom incidenta na Zlatiboru
> Članak:


BEOGRAD - U stranci ministra za kapitalne investicije Velimira Ilića, aktera 
incidenta koji se dogodio 21. avgusta, pošto je saobraćajac užičke policije 
zaustavio vozilo iz ministrove pratnje, tvrde "da se iza ovog 'incidenta' krije 
namera onih koji pokušavaju da obezvrede rezultate Ministarstva za kapitalne 
investicije, koje su građani nedavno proglasili za ministarstvo u Vladi Srbije 
koje ima najviše rezultata".
- Poražavajuća je činjenica da niko od medija nije želeo da realno prikaže 
događaj i proveri sve navode iz pomenutog iskaza kao i činjenicu da li je 
saobraćajac, zaustavljajući vozilo pod pratnjom sa rotacionim svetlima u kojem 
je bio ministar za kapitalne investicije, radio svoj posao ili želeo da izazove 
smišljenu provokaciju.
Nova Srbija visoko ocenjuje napore Vlade Srbije da se policija visoko 
profesionalizuje, ali isto tako osuđuje malobrojne pojedince iz prethodnog 
režima i perioda akcije "Sablja" koji namerno izazivaju bespotrebne 
provokacije, naivno verujući da će oni koji su zauvek iza nas ponovo stupiti na 
scenu - piše između ostalog u saopštenju koje je potpisala Dubravka Filipovski, 
portparol Nove Srbije.  