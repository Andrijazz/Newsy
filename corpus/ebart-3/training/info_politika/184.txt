> Izvor: matf
> Datum: 
> Rubrika: info_politika
> Naslov: VLAST I PREDSEDNIČKA KAMPANJA 
> Članak:


U našem zakonodavstvu ne postoji nijedno pravilo na ovu temu 

TRAGOM VESTI 

Da li je mogućno u toku izborne trke Dragoljuba Mićunovića za predsednika 
nekakvom gumicom izbrisati činjenicu da je on aktuelni predsednik Skupštine 
državne zajednice, da ga građani ne bi posmatrali i u tom liku? Ko je taj koji 
stoprocentno može da tvrdi da su automobili koje ovih dana viđamo na 
televizijskim ekranima, u izveštajima sa promocija predsedničkih kandidata, 
njihovo vlasništvo, odnosno vlasništvo stranke iz koje dolaze, a ne neke 
državne institucije. 

Zato se i u ovim izborima opet nameću dileme koje je sada gotovo nemoguće 
dokraja razrešiti: koliko su jednaki uslovi za vođenje predsedničke kampanje 
ukoliko u izborima učestvuje i neko ko je trenutno u vlasti, ali i koliko, 
zahvaljujući toj poziciji (ne)koristi mogućnost da se biračima prikaže u boljem 
svetlu? 

U domenu političke kulture 

Vakuum do celovitog odgovora ispunjava nedostatak zakonske regulative, pa se 
tako otvara pogodan prostor za optužbe i pohvale. Bez mogućnosti meritornog 
prosuđivanja na ovu temu - oprečne tvrdnje na Mićunovićevu adresu o službenom 
učešću Vlade Srbije u njegovoj kampanji, a time i službenom novcu i 
automobilima u izbornoj trci (Nova Srbija) i o velikoj razlici u odnosu na 
bivše funkcionere, izostanku crnih limuzina i svite državnih službenika i 
"isključivo privatnim ili stranačkim automobilima predsedničkog kandidata DOS-a 
"(Narodna stranka "Pravda") - ulazi se, zapravo, u sasvim drugu sferu. 

Na pitanje da li se uopšte može razlučiti da li je neki ministar tu kao 
funkcioner ili podršku pruža privatno, Marko Blagojević iz Cesida kaže da je to 
veliki problem i da spada u domen političke kulture. Jer, čovek koji je na 
državnoj funkciji jeste zastupnik interesa svih građana, pa ne može istovremeno 
da nastupa ispred svoje stranke. 

Pored toga što je ovo pitanje u domenu političke kulture, ono je i u sferi 
međunarodnih standarda i principa, koji daju odrednice slobodnim i fer 
izborima. 

- Ukoliko neko koristi svoju državnu funkciju i stavlja je u promociju 
kandidata jedne stranke, onda to nikako ne može da doprinese fer izborima. 
Upravo, suprotno tome - ističe on i navodi da u našem pozitivnom zakonodavstvu 
ne postoji nijedno pravilo koje bi na bilo koji način regulisalo temu podrške 
vlasti određenim takmacima. 

Eventualno korišćenje službenih automobila i drugih službenih sredstava u 
izborne svrhe bitno bi, smatra on, doprinelo stvaranju negativne slike o 
izborima. 

Prednost i hendikep 

- Ovo pitanje aktuelizuje se u svakoj kampanji. I za vreme Miloševića opozicija 
je osuđivala učešće službenih resursa u izborima. To se nikad ne može 
eliminisati. Oni koji ulaze u izbornu trku sa pozicija vlasti imaju tu vrstu 
prednosti, ali i hendikepa, jer su izloženiji kritikama - ističe Đorđe 
Vukadinović, urednik "Nove srpske političke misli". 

Smatrajući da se ta prednost kod nas više koristi i zloupotrebljava i da nas u 
tome prevazilaze samo republike bivšeg SSSR-a, on kaže da "parada može da ima 
izvestan efekat na, doduše, ne tako beznačajan deo biračkog tela, koji je sklon 
autoritarnosti" i koji "u principu uvek glasa za vlast". 

- Na takve birače jasna demonstracija ko je kandidat vlasti može da ima 
pozitivan uticaj - podvlači on. 

Vukadinović takođe misli da se ne može potpuno razdvojiti privatno političke 
opredeljenje od javne funkcije. Ali, tome treba bar da se teži. 

- Nisam siguran da je ta svest dovoljno prisutna kod nas. I sam Mićunović to ne 
razdvaja dovoljno, kada prima fudbalere Reala, posećuje škole, univerzitete i 
fabrike po Srbiji. Da li to čini kao predsednik Skupštine državne zajednice ili 
kao jedan od šest predsedničkih kandidata? Da li je ta mogućnost otvorena i za 
ostalu petoricu kandidata? - pita Vukadinović.