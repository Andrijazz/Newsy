> Izvor: ebart
> Datum: 
> Rubrika: info_politika
> Naslov: NEBOJŠA ČOVIĆ ZA "NOVOSTI", O ODBIJANJU KONAČNE VERZIJE STANDARDA ZA KOSOVO I 
> Članak:

NEBOJŠA ČOVIĆ ZA "NOVOSTI", O ODBIJANJU KONAČNE VERZIJE STANDARDA ZA KOSOVO I 
METOHIJU

Ovakvim nacrtom dokumenta suštinski se revidira Rezolucija 1244 i Ustavni 
okvir. Standardi nam mogu biti nametnuti silom, ali ni sila nije doveka

VLADA Srbije je analizirala konačnu verziju standarda za Kosovo i Metohiju i 
zaključila da je ona neprihvatljiva. Neposredno po završetku sednice, 
potpredsednik Vlade i šef Koordinacionog centra za Kosovo i Metohiju Nebojša 
Čović rekao je za "Novosti" da mu je žao što primedbe Beograda nisu usvojene 
jer, kako je istakao, srpska strana ne želi ni jednog trenutka da vrši bilo 
kakvu opstrukciju.
On je objasnio osnovne razloge za ovakav vladin stav:
- Naš generalni utisak je da se, ovakvim nacrtom dokumenta, suštinski revidira 
Rezolucija 1244, kao i Ustavni okvir. U pitanju je pokušaj da se, na mala 
vrata, cela priča o sprovođenju Rezolucije i ustavnog okvira, a time i 
odgovornost subjekata (UNMIK, KFOR i privremenih institucija) na perfidan način 
zameni novom pričom o standardima. To je pokušaj klasične zamene teza radi 
izbegavanja odgovornosti, ali i radi ubrzanog postizanja radikalno drugačijeg 
cilja kada je reč o konačnom statusu Kosova i Metohije. Mi želimo da stvari 
vratimo na pravi put - sprovođenje Rezolucije stav po stav, tačku po tačku, uz 
ocenu faktičkog i proklamovanog, kao i da ukažemo na odgovornost subjekata u 
tom procesu. Konačno, mislimo i da je to  najprirodniji put sprovođenja i samih 
standarda. Dakle, smatrali smo da su standardi neprihvatljivi bez dopuna koje 
smo dali.
POSLEDICE
- JESU li te zamerke bile mnogobrojne i suštinske?
- Podneli smo 63 amandmana, a prihvaćena su samo dva ili tri. Suštinski, prosto 
ne vidimo našu poziciju u ovoj priči. Svuda se govori da smo partneri, da 
sarađujemo, da ćemo sarađivati... Ali, partneri se međusobno uvažavaju, a ne 
izbegavaju. A UNMIK je nas izbegavao gotovo godinu dana oko ovog materijala. 
UNMIK misli da nas informiše, a pritom stalno zaboravlja kako je došao na 
Kosovo i Metohiju. Nisu došli nasilno, nego po dogovoru.
- Da li se definisanjem standarda nužno mora prejudicirati konačan status 
pokrajine?
- U procesu sprovođenja Rezolucije i Ustavnog okvira, kao i standarda, 
neophodno je aktuelizovati pitanje sadašnjeg, a ne budućeg statusa Kosova i 
Metohije, a to je suštinska autonomija unutar Srbije i Crne Gore.
- Da li će se odbijanje konačne verzije standarda, ipak, doživeti kao 
opstrukcija i kakve bi mogle da budu posledice?
 - Mislim da će biti onih koji će jedva dočekati da to tako predstave. Ali, to 
je njihov problem. Ono što je za nas važno jeste da, u ovom trenutku, zemlje 
članice Kontakt grupe nisu donele zvaničnu odluku o bilo kakvom konačnom 
statusu Kosova i Metohije. Mada, zabrinjavajuće je što su pojedinci očigledn o, 
iz samo njima znanih, materijalnih i i nematerijalnih razloga, doneli neke 
takve odluke.
LICEMERNO
- Plašite li se da će plan za operacionalizaciju standarda biti usvojen u 
Briselu i bez pristanka srpske strane?
- Neće to biti klasično usvajanje. Biće to sastanak tipa: Eto, mi smo se 
skupili, imamo dijalog, pa se onda slikamo. I onda neko kaže: U, što je bio 
dobar dijalog. Verovatno će doći gospodin Redžepi da bi se iskupio za neuspešan 
Beč, da svima u Briselu kaže kako se on stvarno zalaže za multietničko Kosovo i 
Metohiju. Ali, mi nismo za nagodbe i trgovine. Mi smo principijelni ljudi koji 
hoćemo da posao radimo iskreno i principijelno. A ne licemerno. Sa nama se može 
jasno i precizno dogovarati i za takav pristup i dalje stojimo na raspolaganju 
međunarodnoj zajednici.
- Postoji li opasnost da nam standardi budu nametnuti?
- Mogu da nametnu jer su jači. Oni su sila. Ali, ni sila nije doveka.