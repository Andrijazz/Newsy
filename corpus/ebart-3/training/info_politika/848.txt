> Izvor: matf
> Datum: 
> Rubrika: info_politika
> Naslov: Nema razloga da jedna od najvećih nacionalnih manjina u Srbiji nema takvo svoje 
> Članak:

telo, smatra Petar Lađević, direktor Službe Vlade za ljudska i manjinska prava

Petar Lađević, direktor Službe Vlade Srbije za ljudska i manjinska prava, 
najavio je juče formiranje albanskog nacionalnog saveta, u saradnji sa tom 
nacionalnom manjinom, jer nema nikakvog razloga da jedna od većih nacionalnih 
manjina u Srbiji nema takvo svoje telo i ne može da ostvaruje prava 
zagarantovana zakonom u oblasti kulture, obrazovanja, medija i upotrebe 
maternjeg jezika i pisma.
- Sva evropska iskustva pokazuju da je pitanje nacionalnih manjina samo 
delimično političko, a da je više pitanje očuvanja nacionalnog identiteta kroz 
zaštitu jezika, kulture i obrazovanja - rekao je Lađević.
Lađević je rekao da će Služba za ljudska i manjinska prava, koja je nasledila 
ingerencije Ministarstva državne zajednice u toj oblasti, raditi sa 
Koordinacionim telom za Bujanovac, Preševo i Medveđu na daljem unapređenju svih 
ljudskih i manjinskih prava na tom prostoru i prevazilaženje konflikata iz 
prošlosti.
- Model Službe za ljudska i manjinska prava preuzet je iz evropskih zemalja u 
kojima posebne institucije u toj oblasti uglavnom ne postoje. Služba će 
obavljati sve što je već potpisano u toj oblasti u konvencijama, protokolima i 
ugovorima - rekao je Lađević polaznicima kursa za lokalne vođe nove demokratske 
manjinske politike.
Lađević je potvrdio i da je ta služba preuzela kancelariju bivšeg Ministarstva 
za ljudska i manjinska prava SCG u Bujanovcu.