> Izvor: ebart
> Datum: 
> Rubrika: info_politika
> Naslov: I OSMA RUNDA BEČKIH PREGOVORA O NOVIM OPŠTINAMA NA KOSMETU BEZ USPEHA
> Članak:

I OSMA RUNDA BEČKIH PREGOVORA O NOVIM OPŠTINAMA NA KOSMETU BEZ USPEHA

Albanci se zalažu za formiranje pet novih i proširenje jedne postojeće opštine 
u kojima su Srbi većina. Beograd insistira na formiranju 12 novih srpskih 
opština u pokrajini

BEČ - Izgledi za dogovor Beograda i Prištine o broju novih opština na Kosovu i 
Metohiji veoma su mali - izjavio je predsedavajući jučerašnje runde pregovora u 
Beču Albert Roan. Pomoćnik Martija Ahtisarija dodao je, međutim, da će 
razgovori na tu temu biti nastavljeni.  
O formiranju novih opština sa srpskom većinom i o njihovim granicama, 
delegacije Beograda i Prištine razgovarale su na jučerašnjoj, osmoj rundi 
pregovora o decentralizaciji Pokrajine. 
U prvom delu, razgovor je vođen o predlogu albanske strane. Oni se zalažu za 
formiranje pet novih i proširenje jedne postojeće opštine u kojima su Srbi 
većina. Beograd je u drugom delu sastanka insistirao na formiranju 12 novih 
srpskih opština u pokrajini. 
Vođa beogradske delegacije na jučerašnjoj rundi Slobodan Samardžić izjavio je 
da sa prištinskom delegacijom nije bilo dogovora o osnovama decentralizacije na 
Kosmetu. 
- Albanci imaju drugačiji pristup, koji polazi od irealnih pozicija, da treba 
poboljšati servis na nivou opština. To je tipičan evropski pristup. Međutim, 
Kosovo i Metohija je specifičan region Evrope i potrebne su institucionalne 
garancije za Srbe - rekao je Samardžić. 
On je kazao i da su beogradski pregovarači juče bili suočeni s novim albanskim 
predlogom - ponudom "5+1". 
- Kada smo analizirali ponudu, ustanovili smo da ona uključuje tri nove enklave 
- Ranilug, Parteš i Klokot. Gračanica je jedina ozbiljna ponuda, ali u tom delu 
Kosmeta predložili smo dve opštine - Gračanicu i Lipljan. Albanci su predložili 
prošireno Novo Brdo, ali isključili neke srpske delove - rekao je Samardžić. 
Vođa srpskog tima rekao je da je Beograd spreman da smanji predlog za jednu 
opštinu - Gazimestan, kao i da razmotri Belo polje u Metohiji. Obe ove opštine, 
međutim, pripadaju grupi "povratničkih", o kojima je albanska strana odbila i 
da pregovara. 
Samardžić je rekao da je, između ostalog, u predlogu albanske strane problem i 
što predviđene nove opštine nisu teritorijalno povezane.