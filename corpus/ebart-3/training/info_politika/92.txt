> Izvor: ebart
> Datum: 
> Rubrika: info_politika
> Naslov: G17 plus: Državni interesi iznad stranačkih 
> Članak:

G17 plus: Državni interesi iznad stranačkih 

BEOGRAD (Tanjug) - Potpredsednik G17 plus Predrag  Marković izjavio je juče da 
ta stranka nastavlja kampanju za samostalnu Srbiju, jer se opredelila da, 
umesto "stranačkih interesa, prvo rešava državne interese". 
Marković je na konferenciji za novinare rekao da je  razgovor čelnika stranke 
sa visokim predstavnikom EU za spoljnu  politiku Havijerom Solanom, koji je 
boravio krajem prošle nedelje u poseti Srbiji i Crnoj Gori, "protekao dobro". 
Komentarišući Solanine izjave da samo državna zajednica  može u EU, Marković je 
istakao da ulazak u tu evropsku porodicu  predviđa poštovanje njenih standarda, 
a to je, pre svega, "funkcionalna država". 
Na konferenciji je rečeno da predsednik G17 plus Miroljub Labus danas učestvuje 
na Konferenciji o finansijama u organizaciji berlinskog Bankarskog društva u 
Berlinu, gde će govoriti o ekonomskim odnosima Srbije i Nemačke, državnom 
programu evropske Srbije i o trenutnoj situaciji u pregovorima sa Londonskim 
klubom.