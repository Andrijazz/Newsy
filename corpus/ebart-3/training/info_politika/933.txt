> Izvor: ebart
> Datum: 
> Rubrika: info_politika
> Naslov: IZVEŠTAJ VLADINE KANCELARIJE ZA SARADNjU SA MEDIJIMA
> Članak:

IZVEŠTAJ VLADINE KANCELARIJE ZA SARADNjU SA MEDIJIMA

Kancelarija Vlade Srbije za saradnju s medijima potrošila je nešto više od 124 
miliona dinara za vođenje referendumske kampanje za potvrđivanje novog ustava 
Srbije, navodi se u materijalu dostavljenom agenciji Beta.
Ta kancelarija je iz budžeta Srbije dobila 125 miliona dinara za sprovođenje 
referendumske kampanje u ime Vlade Srbije, od kojih je 949.039 dinara ostalo 
nepotrošeno.
Najviše sredstava, nešto više od 57 miliona dinara, potrošeno je na emitovanje 
spotova u kojima su sportisti i druge javne ličnosti na elektronskim medijima 
pozivali građane da izađu na referendum 28. i 29. oktobra. Na oglase u pisanim 
medijima potrošeno je oko 13 miliona, a na bilborde skoro 31 milion dinara. 
Autorima spotova i oglasa plaćeno je 11,4 miliona dinara, a za pružanje ostalih 
usluga, među kojima je i postavljenje veb prezentacija, oko šest miliona. 
Kompletan materijal dostavljen je na više stotina stranica nevladinoj 
organizaciji koja se bavi borbom protiv korupcije "Transparentnost Srbija", na 
zahtev za dostavljanje informacija od javnog značaja. Programski direktor 
"Transparentnosti Srbija" Nemanja Nenadić izrazio je zadovoljstvo što je 
dostavljen kompletan materijal, po zahtevu o slobodnom pristupu informacijama 
od javnog značaja. On je pozdravio najavu da će taj izveštaj biti objavljen na 
sajtu Vlade Srbije (www.srbija.sr.gov.yu) i pozvao sve stranke koje su dobile 
sredstva iz budžeta za vođenje referendumske kampanje da izveštaje o utrošenim 
sredstvima objave na stranačkim sajtovima.
(Beta)