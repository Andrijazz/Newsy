> Izvor: ebart
> Datum: 
> Rubrika: info_politika
> Naslov: BEOGRAD - Narodni pokret "Otpor" danas će na deset lokacija u Beogradu 
> Članak:

BEOGRAD - Narodni pokret "Otpor" danas će na deset lokacija u Beogradu 
postaviti štandove na kojima će građani svojim potpisima moći da podrže 
inicijativu za smenu ministra poljoprivrede Dragana Veselinova, koji nakon 
tragične smrti Katarine Marić nije podneo ostavku. Centralni štandovi biće 
postavljeni na Trgu Republike i na Terazijama u 10 časova.
Reagujući na izjavu premijera Srbije Zorana Živkovića da će razmotriti 
eventualne predloge za razrešenje Veselinova, "Otpor" je pozvao "sve političke 
partije, nevladine organizacije, medije i građane da podrže inicijativu za 
smenu ministra poljoprivrede i tako odbrane princip da je vlast tu da služi i 
sluša narod, a ne obrnuto".
"Bahato ponašanje ministra i nedostatak osećanja odgovornosti nalaže nam da 
njemu, kao i svakom budućem visokom državnom funkcioneru, pokažemo da građani 
ove zemlje žele odgovorne političare, kojima će moral i odgovornost biti 
bitniji od fotelje, povlastica koje ima i službenog džipa", ističe "Otpor".
Ta organizacija je zatražila i da "brigu o zaštiti ministra vode profesionalci, 
pripadnici policije, a ne članovi stranke kojoj pripadaju".