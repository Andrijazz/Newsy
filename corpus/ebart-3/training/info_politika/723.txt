> Izvor: matf
> Datum: 
> Rubrika: info_politika
> Naslov: DžON SOJERS IZ BRITANSKOG MIP ŠOKIRAO KOSOVSKE SRBE
> Članak:


Britanac rekao da je Kontakt grupa odlučila da Kosovo dobije nezavisnost. Srbi 
odbacili i pomisao na to

PRIŠTINA (Beta) - Politički direktor Ministarstva inostranih poslova Velike 
Britanije Džon Sojers rekao je sinoć političkim predstavnicima kosovskih Srba 
da je Kontakt grupa donela odluku da Kosovo dobije nezavisnost, preneli su Beti 
učesnici sastanka.
Član beogradskog tima za pregovore o budućem statusu Kosova Goran Bogdanović 
rekao je Beti posle sastanka u Prištini da im je britaiski diplomata preneo da 
"Srbi treba da prihvate nezavisnost", navodeći da je "Kosovo i njihova država, 
koja će biti multietnička, ali na kraju nezavisna".
Na jednočasovnom sastanku, tokom koga je povremeno bila vrlo napeta atmosfera, 
predstavnici Srba su veoma oštro odbacili svaku pomisao da Kosovo i Metohija 
dobije nezavisnost.
"Za nas je nezavisnost Kosova i Metohije apsolutno neprihvatljiva jer smo na 
svojoj koži osetili šta znači progon i tortura u poslednjih skoro sedam godina 
u pokrajini, pod vlašću međunarodne zajednice, a možemo samo da zamislimo šta 
bi nas snašlo kada bi Albanci preuzeli kompletnu vlast, dobijanjem 
nezavisnosti", rekao je Bogdanović.
Britanski diplomata je najavio, dodao je on, da će stav Kontakt grupe o Kosovu 
preneti sutra zvaničnicima u Beogradu.
Bogdanović je naveo da je nakon ovakvog stava potrebno dobro razmisliti da li 
ima smisla organizovati pregovore o budućem statusu Kosova i Metohije.
On je, međutim, ukazao da može da se radi i "o provokaciji i zamki" međunarodne 
zajednice da Srbe udalji od i pre nego što su oni počeli, da bi onda nametnula 
jednostrano rešenje za Kosovo.
Predsednik Srpskog pokreta otpora Momčilo Trajković preneo je Beti da je Sojers 
na sastanku poručio predstavnicima kosovskih Srba da svojoj zajednici treba da 
objasne da je "budućnost srpske zajednice u nezavisnosti" Kosova.
Pored Bogdanovića i Trajkovića, u delegaciji kosovskih Srba bili su još Oliver 
Ivanović, Marko Jakšić, Milorad Todorović, Milan Ivanović i Ranđel Nojkić.
Britanski zvaničnik prethodno se sastao sa članovima delegacije Kosova za 
pregovore o statusu, posle čega je izjavio da rešavanje statusa pokrajine, 
uključujući i opciju nezavisnosti, može da dovede do stabilnosti u regionu 
ukoliko Kosovo izgradi budućnost u kojoj će svi građani, biti ravnopravni.
"Mi smo uspostavili parametre rešavanja statusa, a to su multietničko Kosovo u 
kojem će se poštovati evropski standardi i rešenje koje će biti usaglašeno sa 
voljom većinskog naroda na Kosovu", rekao je Sojers nakon sastanka.