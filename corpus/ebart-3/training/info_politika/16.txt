> Izvor: ebart
> Datum: 
> Rubrika: info_politika
> Naslov: Premijer i članovi Vlade Srbije o dvogodišnjici rada 
> Članak:

Premijer i članovi Vlade Srbije o dvogodišnjici rada 

Zoran Đinđić ne očekuje postizanje dogovora s DSS-om

BEOGRAD - Srpski premijer dr Zoran Đinđić izjavio je da Vlada Srbije ima većinu 
u parlamentu i dovoljno odlučnosti da sprovede reforme čak i bez političkog 
konsenzusa. 
On je rekao da ne očekuje da će dogovor sa DSS-om biti postignut, "jer ga nije 
bilo ni za protekle dve godine oko državnih pitanja", a za to nije kriv DOS i 
dodao da mu "ne pada na pamet" da prisustvuje sastanku koji je inicirao 
Miroljub Labus, predsednik G 17 plus. 
- Na mestima gde se odlučuje, kao što su Vlada, Skupština Srbije i DOS, imamo 
većinu, a ako neko smatra da on ima većinu, neka to pokaže. Onda slede izbori 
na kojima će možda neko drugi imati većinu, ali ne može neko stalno da 
postavlja pitanje većine, a da posle u Skupštini dobije šamar, jer se izglasa 
ono što predloži Vlada - rekao je Đinđić, obraćajući se novinarima u Muzeju 
istorije Jugoslavije, povodom dvogodišnjice rada Vlade. 
On je istakao da tekuća godina treba da bude godina restrukturiranja preduzeća 
i konkretnih institucija. 
- Imali smo prilično uspeha, i to je ocena međunarodnih institucija. Možemo da 
budemo zadovoljni dosadašnjim učinkom - rekao je Đinđić. On je podsetio da se 
Vlada bavila i drugim pitanjima, kao što su saradnja sa Haškim tribunalom, 
suzbijanje kriminala, socijalna politika, poljoprivreda... 
- Najveći problem Vlade Srbije u trenutku stupanja na dužnost bila je potpuna 
međunarodna izolacija zemlje u finansijskom funkcionisanju. Naš prvi prioritet 
bio je uspostavljanje normalnih odnosa sa svetskim finansijskim institucijama - 
priprema za donatorske konferencije i Pariski klub, a naredna godina protekla 
je u postavljanju makroekonomskog sistema - rekao je Đinđić. 
On je najavio da će u četvrtak početi razgovore o izradi budućeg ustava Srbije 
sa predstavnicima resornih ministarstava. Prema njegovim rečima, oni treba da 
budu nosioci posla, tako što će animirati stručne grupe, kako bi se definisao 
ustavni okvir.