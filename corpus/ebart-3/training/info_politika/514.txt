> Izvor: matf
> Datum: 
> Rubrika: info_politika
> Naslov: SUDSKA PRAKSA NA KOSOVU I METOHIJI
> Članak:


Sudovi na Kosmetu postavljaju Albance za privremene zastupnike optuženih Srba. 
- Srbi gube sudske procese i imovinu

Pod "pokroviteljstvom" Unmika i pod plaštom "nezavisnih" sudskih odluka, Srbima 
sa Kosova i Metohije, ali i drugih nealbanaca, otima se imovina. Nužno je da se 
ovakva praksa što pre zaustavi, apeluje Koordinacioni centar za Kosovo i 
Metohiju.

U kojoj meri se u sudskim postupcima protiv Srba i ostalih nealbanaca krši 
pravo na pravično suđenje, kao jedno od elementarnih ljudskih prava, pokazuje 
izveštaj misije OEBS-a.

To što se trenutno radi sa imovinom Srba i drugih nealbanaca na Kosmetu, 
najblaže rečeno je cinizam. Naime, pojedini Albanci tuže pojedinne Srbe ili 
druge nealbance koji su im, navodno, svojevremeno prodali svoja imanja, a 
Kosmet napustili pre nekoliko godina. Podrazumeva se da se radi o raseljenim 
Srbima i i drugim nealbancima koji su Kosmet napustili nakon egzodusa u junu 
1999. godine. Sud ne može da dostavi sudske pozive optuženima, jer im "nisu 
poznate" njihove adrese. Zbog toga se određuju privremeni zastupnici optuženih. 
To su, po navodima u izveštaju OEBS-a, Albanci. Te zastupnike, "u ime suda", 
plaćaju Albanci tužioci. Rezultat je da su skoro sve presude u korist tužilaca 
Albanaca. Na taj način Srbi i ostali nealbanci gube svoju imovinu.

Nema pravičnog suđenja

U sudskoj praksi u imovinskim sporovima na Kosmetu, po izveštaju OEBS-a, krši 
se Evropska konvencija o zaštiti ljudskih prava i fundamentalnih sloboda - 
konkretno, pravo i na pravično suđenje. U izveštaju OEBS-a se navodi da sudovi 
na Kosmetu koriste usluge kompetentnih administrativnih organizacija i tela 
(UNHCR, Komesarijat za izbeglice Srbije...), da bi locirali (saznali) adresu 
optuženih, odnosno raseljenih Srba i drugih nealbanaca. No, izgleda da im ni to 
nije dovoljno. Sud, naime, po svojoj odluci, određuje privremene zastupnike, 
koji su, podrazumeva se, Albanci.

Ono što je karakteristično za ove procese jeste činjenica da se informacija o 
određivanju privremenog zastupnika objavljuje (ukoliko se uopšte to i učini) u 
nekom manje poznatom listu, i to isključivo na albanskom jeziku. Ovakvi 
postupci nisu u skladu sa odredbom Ustavnog okvira o upotrebi jezika na Kosmetu.

Šta to Srbi mogu da imaju protiv advokata Albanaca u ulozi privremenih 
zastupnika Srba i ostalih nealbanaca? Odgovor se može naći u izveštaju OEBS-a.

Prvo, da bi privremeni zastupnici Srba bili objektivni, trebalo bi da ih plaća 
sud, ukoliko to već ne čine Srbi. No, na Kosmetu nije tako. Privremene 
zastupnike tuženih Srba plaćaju Albanci, tužioci. Tu objektivnosti - nema. Uz 
to, privremeni zastupnici u sudskim procesima i ne pokušavaju da opovrgnu 
navode tužilaca. Ne navode dokaze u korist "svoje stranke", odnosno tuženih 
Srba. Na kraju suđenja privremeni zastupnici se slože sa zahtevima optužbe. Sve 
presude su u korist tužilaca Albanaca.

Nelegalni procesi

Po Zakonu o parničnom postupku koji se primenjuje na Kosmetu, privremeni 
zastupnik se imenuje u slučajevima "kad bi odlaganje nanelo štetu nekoj od 
stranaka, tužiocu ili tuženom". U imovinskim procesima protiv Srba na Kosmetu, 
po izveštaju misije OEBS-a, takvih slučajeva, međutim, nije bilo. Navodi se 
takođe da se nije prihvatao predlog za ponovno suđenje, ne bi li se optuženom 
Srbinu (i njegovim svedocima) omogućio pristup sudu. Ovakvi postupci suda, po 
mišljenju misije OEBS-a iznetom u izveštaju, mogli bi se okarakterisati kao 
diskriminacija prema učesnicima u sudskom procesu.

Izveštaj misije OEBS-a o imovinskim sporovima na Kosmetu je, u pravnom smislu, 
dobro obrađen. Insistira se na sprovođenju ljudskih prava u praksi, u ovom 
slučaju na pravu na pravično suđenje. Ne zna se još šta će se desiti nakon 
objavljivanja izveštaja misije OEBS-a. Pretpostavlja se da bi trebalo da uslede 
određene revizije u imovinskopravnim postupcima i da se Srbima i drugim 
nealbancima omogući pravično suđenje. Uostalom, međunarodna zajednica se, bar 
do sada, "klela" da je mnoge akcije i postupke izvela u cilju zaštite ljudskih 
prava. Ostaje da se vidi šta će biti sa pravima Srba i ostalih nealbanaca na 
Kosmetu.

Na zapadu, a time i u celoj međunarodnoj zajednici, privatna imovina 
predstavlja svetinju. Na Kosovu i Metohiji je prisutna misija UN. Zato i jeste 
čudno da kosmetrski Albanci, gotovo pred njenim očima, nasrću i otimaju imovinu 
Srba i ostalih nealbanaca. To se događa u navodno legalnim sudskim procesima. 
Nije li zato neophodno Unmik, pa i celu međunarodnu zajednicu, podsećati na 
činjenicu da su, po Rezoluciji 1244, dužni da štite imovinu raseljenih i da je 
sačuvaju i vrate povratnicima, jer se samo na taj način može da obezbedi 
osnovni uslov za njihovo vraćanje u zavičaj.

Povratak raseljenih i izbeglih jedan je od standarda koji na Kosmetu treba da 
bude ispunjen. Može li se taj cilj ostvariti ako se imovina raseljenih Srba i 
drugih nealbanaca otima?