> Izvor: ebart
> Datum: 
> Rubrika: info_politika
> Naslov: Miloljub Albijanić šef poslaničke grupe G17 plus
> Članak:

Miloljub Albijanić šef poslaničke grupe G17 plus

SRS je najveća sramota srpske političke istorije. Mrak, crnilo, rat, zločini, 
smrt, ubistva, nasilje, nemaština, siromaštvo, diktatura, tortura, nesloboda, 
hiperinflacija, pljačka, demagogija, vređanje, nekultura, prljavština, 
izopštenost iz sveta... To su simboli SRS, to su radikali.
Ovih dana oni pokušavaju da jeftinom demagogijom napadnu reformske poteze 
Vlade. Naravno, promene nisu lake. Nema čarobnog štapića. Ekonomskog 
blagostanja nema bez zdrave tržišne ekonomije. Naša ekonomija je bolesna. Mi, 
svi zajedno, moramo da je izlečimo. To radimo. Znamo da građani nisu 
zadovoljni, ali privredni rast je oko osam odsto, plate i penzije se redovno 
isplaćuju, vraća se stara devizna štednja i Zajam za preporod Srbije, usvojeno 
je preko 90 reformskih zakona, što je najviše u istoriji srpskog 
parlamentarizma. U Srbiji se uvodi red. Zakon jednako važi za sve. Zdravi i 
pravi moraju pošteno da rade.
Korupcija se smanjuje. Bolesnima i siromašnima se pomaže. Prvi put posle 15 
godina postoje stambeni krediti. Bankarski sektor je jedan od najvitalnijih i u 
njemu je sprovedena najuspešnija reforma. Za vreme radikalske vlasti nije bilo 
štednje u bankama, danas ona iznosi 1,4 milijarde evra. Zahvaljujući 
domaćinskom upravljanju narodnim parama, ušteđeno je 20 milijardi dinara u 
odnosu na prethodnu godinu. Ostvaren je rekordno nizak budžetski deficit. 
Srbija je bliža EU više nego ikada. Dakle, narodu je dosta jeftine radikalske 
demagogije.