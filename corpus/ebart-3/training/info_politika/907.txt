> Izvor: ebart
> Datum: 
> Rubrika: info_politika
> Naslov: VAŠINGTON O KOSOVU I METOHIJI
> Članak:

VAŠINGTON O KOSOVU I METOHIJI

Od našeg stalnog dopisnika

VAŠINGTON, 19. oktobra - Na današnjoj konferenciji za novinare u Stejt 
departmentu upotrebljen je izraz koji je zazvučao kao novost u objašnjavanju 
američkog pristupa prema određivanju budućeg statusa Kosova i Metohije. Umesto 
već rutinskog ponavljanja da rešenje tog pitanja treba da bude "prihvatljivo 
narodu koji živi na Kosovu", portparol ministarstva Tom Kejsi je  posle 
načelnog stava da "do konačnog statusa Kosova treba da se dođe kroz proces 
pregovora" - rekao i da "to mora da bude aranžman prihvatljiv i za ljude na 
Kosovu i za ljude u Srbiji".
Proširenje potrebne prihvatljivosti i na ljude u Srbiji dato je u reagovanju 
portparola na upućeni mu novinarski poziv da kaže "kako SAD komentarišu 
predstojeći referendum o novom ustavu Srbije u čijoj se preambuli precizira da 
je Kosovo sastavni deo Republike Srbije". Kejsi je odgovor počeo ocenom da je 
"na narodu Srbije da odluči kako će glasati o toj stvari", a zatim izrekao i 
pomenutu formulaciju o potrebi da rešenje za Kosovo bude obostrano 
prihvatljivo. U nastavku je rekao i da SAD očekuju da će "dijalog (između 
Beograda i Prištine), u organizaciji Martija Ahtisarija, napredovati".
"U slučaju da Kosovo dobije nezavisnost, možda bi počeli dezintegracioni i 
integracioni procesi čije je razmere teško sagledati u ovom trenutku", upozorio 
je danas saradnik vašingtonske fondacije "Heritidž" Arijel Koen. U intervjuu 
Glasu Amerike on je argumentovao da se "ne sme preduzeti jednostrana akcija 
kojom bi se narušio integritet" Srbije.