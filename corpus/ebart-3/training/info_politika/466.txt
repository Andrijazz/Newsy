> Izvor: matf
> Datum: 
> Rubrika: info_politika
> Naslov: komentari
> Članak:


piše: general Ninoslav Krstić predsednik Foruma za
bezbednost i demokratiju

Na pitanje da li Srbija treba da uđe u NATO trebalo bi da pre svega odgovaraju 
političari, a ne vojnici. Hoću, naime, da kažem da je bilo kakvo vojno delanje, 
bez obzira da li je reč o našoj vojsci ili o NATO-u uvek posledica politike, 
političke volje. 
Danas je naš odnos prema ulasku u NATO određen trima faktorima: bombardovanjem, 
ideološkim nasleđem i kontekstom odnosa prema EU.
Ja jesam 1999. ranjen od NATO bombi, ali ih je NATO bacio po nalogu političara. 
Ali već 2001. kao oficir naše Vojske sa manje sam nelagodnosti razgovarao sa 
odgovarajućim vojnim partnerima u Briselu nego naši političari sa svojim.
Dakle, ako smem da kažem: i naša Vojska i NATO, u ovom kontekstu, razumeli su 
se bolje, brže i lakše od političara, nije bilo ni nerazumevanja, ni 
nepoverenja, već ponajviše uvažavanja - što me navodi na sledeću pomisao: makar 
i poslednji ušli u NATO, mi ćemo imati i svojevrsno pravo da uđemo ne kao 
pobeđeni ili podređeni, već kao novi članovi i partneri sa dragocenim vojnim 
iskustvom više nego zanimljivim za sam NATO.
Najzad: ako su svi za ulazak u EU, a jesu, ja ne znam ko je u toj uniji a da 
nije i u NATO-u. Isto tako mislim da je pitanje oko NATO-a političko i 
ideološko pitanje par exellance. Da li je Srbija deo Zapada? I da li joj Zapad 
može pomoći?
Kad se ovde oko toga bude postigao konsenzus, bez palanačkog nadmudrivanja i 
lokalpatriotskog busanja u grudi, odgovor na pitanje oko NATO-a biće 
jednostavan.
A oni koji sve ovo ne razumeju neka razmisle, na primer, ko danas u vojnom 
smislu odlučuje o Kosovu?