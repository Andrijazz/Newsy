> Izvor: matf
> Datum: 
> Rubrika: info_politika
> Naslov: Funkcioner Demokratske partije socijalista Miodrag Vuković odbacio je kao 
> Članak:

"politički nekorektnu i državnički neozbiljnu" ocenu srpskog premijera 
Vojislava Koštunice da je za odluku o nezavisnosti Crne Gore potrebno više od 
polovine glasova registrovanih birača, prenosi Antena M.
Portparol Socijaldemokratske partije Crne Gore Branislav Radulović izjavio je 
da se srpski premijer "krajnje nepotrebno umiješao" u referendumski proces u 
Crnoj Gori, ocenivši da je Koštuničina izjava "otvorena destrukcija" procesa 
pregovora crnogorske vlasti i opozicije o referendumskim uslovima.

Komentarišući Koštuničinu izjavu, visoki funkcioner Socijalističke narodne 
partije Dragiša Pešić rekao je za Antenu M da će se, bez obzira na takve tonove 
iz Beograda, državno pravno pitanje rešavati u Crnoj Gori.
Iako izjava srpskog premijera o neophodnoj većini za odluku o državnom statusu 
odražava i stavove njegove stranke, Pešić je negirao da je SNP pod uticajem 
Koštuničine Demokratske stranke Srbije.
Beogradski politički analitičar Đorde Vukadinović smatra da je premijer Srbije 
pokrenuo političku ofanzivu.
Vukadinović za Antenu M kaže da je logično da će Vlada Srbije želeti da igra 
aktivnu ulogu u referendumskoj kampanji u Crnoj Gori.
Prema njegovim rečima, Koštunica pomalo podiže političku temperaturu, ali još 
je ta temperatura mnogo niža nego što je mesecima, pa i godinama, to u 
Podgorici.

"Meni je očigledno i logično da će Beograd i Vlada Vojislava Koštunice želeti 
da igra aktivnu ulogu u ovom procesu pred referendum, uključujući možda učešće, 
indirektno ili direktno, u samoj referendumskoj kampanji", rekao je 
Vukadinović.