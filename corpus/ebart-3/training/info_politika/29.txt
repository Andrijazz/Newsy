> Izvor: ebart
> Datum: 
> Rubrika: info_politika
> Naslov: Poslanici moraju da se opredele u kom će parlamentu dobijati naknadu za rad
> Članak:

Poslanici moraju da se opredele u kom će parlamentu dobijati naknadu za rad

Plata saveznog poslanika, sa dodacima, više od 500 evra. Osnovica poslanika u 
srpskom i crnogorskom parlamentu oko 350 evra   

BEOGRAD - Poslanici koji budu delegirani iz republičkih parlamenta u Skupštinu 
državne zajednice Srbije i Crne Gore, iako obavljaju dve funkcije, moraće da se 
opredele samo za jednu platu - ili republičkog ili saveznog poslanika. 
U Crnoj Gori zakon omogućava da poslanik predstavlja svoju stranku, kako u 
crnogorskom, tako i u parlamentu državne zajednice, ali političkim dogovorom 
odlučeno je da se poslanik opredeli samo za jednu od ovih funkcija.
Ranko Kadić, istaknuti funkcioner crnogorske SNS, izbran je da bude poslanik u 
oba parlamenta, ali, kako kaže, "na jedno od ovih mesta podneće ostavku".
- Dogovoreno je da onaj ko je poslanik u republičkom parlamentu, ne bude u 
saveznom, i obrnuto. Podneću ostavku na mesto poslanika u Skupštini Crne Gore, 
a na moje mesto doći će drugi kandidat sa naše stranačke liste - objašnjava za 
"Glas" Kadić. On kaže da kandidat koji je izabran da bude "dvostruki" poslanik 
ne može da prima dve plate, već mora da se opredeli samo za jednu. 
Milan Lučić, generalni sekretar Savezne skupštine, za naš list takođe je 
potvrdio "da nije moguće da poslanik koji će biti u oba parlamenta dobija dve 
plate, već da jedino može da dobija dva paušala, kako u republičkom, tako i u 
saveznom parlamentu. Mesečni paušal u Saveznoj skupštini sada  iznosi 7.680 
dinara". 
- Poslanik u jedan parlament mora da donese radnu knjižicu i tu se vodi da je 
zaposlen. Osnovna poslanička plata u Skupštini SRJ  je 25.601 dinara, ali se na 
tu cifru dodaje i određeni iznos za radi staž. Poslanici kada su zasedanja 
dobijaju i dnevnice od 603 dinara, a ukoliko su iz unutrašnjosti, plaćeni su im 
troškovi puta, kao i prenoćište u jednom od beogradskih hotela, sem "Hajata" i 
"Interkontinentala". Poslanici se uglavnom opredeljuju za hotele u blizini 
Skupštine, kao što su "Splendid", "Moskva", "Union", "Metropol" - naveo je 
Lučić.            
U Skupštini Srbije, od 250 poslanika, njih 103 je na stalnom radu i osnovna 
poslanička plata iznosi oko 20 hiljada dinara.  Za one koji, pored poslaničkog, 
obavljaju i poslove u nekom od odbora ta suma je veća. U Skupštini Crne Gore za 
jednu platu poslanika izdvaja se oko 350 evra, a paušal je blizu 70. 
Parlament državne zajednice imaće 126 poslanika, od toga 91 iz Srbije i 35 iz 
Crne Gore. Liste sa imenima kandidata iz Srbije za poslanike državne zajednice 
još precizno nisu utvrđene, ali se zna da će većina ipak biti delegirana iz 
sadašnjeg sastava Skupštine Srbije, dok će manji broj biti sa izbornih lista 
stranaka, odnosno oni koji nisu u sadašnjem sastavu parlamenta. Predstavnici iz 
Crne Gore neće imati duple mandate.