> Izvor: matf
> Datum: 
> Rubrika: info_politika
> Naslov: Savet Evrope pripremio projekat  ecentralizacije Kosova 
> Članak:


Beograd - Na Kosovu i Metohiji bi uskoro trebalo da se otvori javna rasprava o 
projektu decentralizacije koji je posle devetomesečnog boravka na terenu 
pripremio tim Saveta Evrope. Projekat decentralizacije predviđa  organizovanje 
lokalne vlasti po ugledu na zemlje Evropske Unije i onih u okruženju. Odnosno, 
formiranje manjih jedinica lokalne vlasti koje bi imale u proseku po pet 
hiljada stanovnika. U Češkoj je, primera radi, po tom principu formirano čak 
6.000 opština. 
Članovi tima SE su tokom boravka na području Kosova i Metohije došli do 
zaključka da su sadašnje opštine, sa po oko 86.000 stanovnika, preglomazne. Na 
Kosovu i Metohiji potoji 30 opština.
U dokumentu o kome će se raspravljati predviđeno je da glavni deo lokalne 
samouprave budu postojeće opštine, ali je planirano i da se lokalna vlast 
organizuje u čak 180 opštinskih podjedinica, ne čijem čelu će biti veća 
izabrana na lokalnim izborima. Odnos opština sa podjedinicama i centralnom 
vlašću biće jasno definisan.
Iako na prvi pogled izgleda da bi time bilo formirano više opština u kojima bi 
vlast imali Srbi, čini se da neće biti tako. Naime, u dokumentu o kome će se 
narednih meseci raspravljati, odbačena je bilo kakva mogućnost decentralizacije 
vlasti po etničkom principu.