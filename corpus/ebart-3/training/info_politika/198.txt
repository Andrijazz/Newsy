> Izvor: matf
> Datum: 
> Rubrika: info_politika
> Naslov: IZJAVA ZAMENIKA PREDSEDNIKA SRS "DNEVNIKU"
> Članak:


Novi Sad, 27. novembra (Beta)
Zamenik predsednika Srpske radikalne stranke Tomislav Nikolić izjavio je da 
Srbija uspostavljanjem diplomatskih odnosa sa Hrvatskom nije dobila ništa i 
ponovio da bi on, kad bi došao na vlast, te odnose raskinuo, jer ne priznaje 
granice Hrvatske.
"Od tih (diplomatskih) odnosa Srbija nije dobila ništa, osim što se ovde ponovo 
prodaje hrvatska roba. Stav hrvatskih vlasti prema ljudima koji su odande 
prognani nakon 'Oluje' i kojima je povratak onemogućen nije se promenio i ja sa 
Hrvatima nemam šta da razgovaram", rekao je on za današnji novosadski "Dnevnik".
Nikolić je ponovio da bi se, ako bi bio na vlasti, zalagao za obnovu Srpske 
Krajine i za granice sa Hrvatskom na liniji Karlobag - Ogulin - Karlovac - 
Virovitaca, navodeći i da to ne predstavlja nikakav zaokret u politici 
radikala, već da je sastavni deo programa SRS-a.
Funkcioner SRS-a je kazao da "ne vidi šta je čudno u tome što Srbi žele da 
imaju svoju teritoriju i granice, jednom, konačno i zauvek". "To ne znači da ću 
ja povesti Srbiju u novi rat, ali nemojte da mi davite želju da Srbi žive na 
svojim teritorijama, jer bi to bilo nenormalno. Posle Dejtonskog sporazuma mi 
smo odlučili da sačekamo povoljnije međunarodne okolnosti da bismo rešili to 
pitanje", kazao je zamenik predsednika SRS-a.