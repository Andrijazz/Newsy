> Izvor: ebart
> Datum: 
> Rubrika: info_politika
> Naslov: Komentari
> Članak:

Komentari

Stojan Drčelić   urednik

Legenda kaže da je svojevremeno jedan lokalni prevarant u užičkom kraju, 
zaogrnut belim mantilom, za sitne pare, po okolnim selima špricao kokoške 
destilovanom vodom protiv epidemije. Mada kokoškama "vakcinacija" nije 
odmogla,hohštapler je završio u zatvoru.
Danas nadležni u velikom lancu prevare sa lažnim ampulama "tetagama" koji su 
ljudi primali pritiv tetanusa prvo ukazuju na činjenicu da zbog primanja doze 
destilovane vode ljudski život nije ugrožen. Malo više peče i nikom nije 
odmoglo. To što zdravstveno ugroženim nije pomoglo za njih je sekundarno 
pitanje. Jedna po jedna veledrogerija upinju se da dokažu da nisu znale šta 
distribuiraju kranjim korisnicima , da su samo deo lanca prevarenih, lanca koji 
za sada navodno vodi do firme iz Subotice, kojoj se, gle čuda, gubi svaki trag. 
Ni Ministarstvo zdravlja nije odavde. Oni pozivaju sve koji su "tetagam" 
primili u poslednjih nekoliko meseci da se ponovo jave i dobiju pravu vakcinu. 
Ona boca je bila kobajagi, sad će biti prava... To što su analize kojima je 
utvrđeno da je "tetagam" falsifikat bile gotove još u julu, nije više njihov 
problem. Prijavili su slučaj policiji i kraj. Za koga radi Ministarstvo 
zdravlja? Za policiju? 
Uzgred, u policiji kažu da nemaju pojma o čemu se radi. Zašto još u maju kad je 
posumnjano na falsifikat ampule i dva meseca kasnije kad je sve potvrđeno, 
javnost nije bila alarmirana. Zašto tada svaki pacijent nije obavešten na čemu 
je, a svaki roditelj upoznat da mu je dete primilo šećernu vodicu umesto leka? 
I koga je uopšte prijavilo policiji Ministarstvo zdravlja? Koga kad se krvni 
derivati uvoze na osnovu dozvola Ministarstva zdravlja i Ministarstva za 
trgovinu? Kakve fantomske firme sad pominju kad su oni vrh piramide?
 Kumovi bezdušne farmeceutske mafije sa pomagačima u nadležnim ministarstvima 
moraju da završe iza rešetaka. Ako se afera ovako ne 
okonča ličićemo svi na kokoške sa početka teksta.