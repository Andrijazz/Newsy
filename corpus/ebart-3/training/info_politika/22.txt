> Izvor: matf
> Datum: 
> Rubrika: info_politika
> Naslov: Zahtev privatnih stomatologa
> Članak:


Grupa privatnih stomatologa, koja će zastupati interese te grupacije u 
pregovorima sa Ministarstvom zdravlja Srbije, juče je zatražila da se odloži 
donošenje zakona o komorama zdravstvenih radnika, dok se ne otkloni sukob 
interesa državnih i privatnih stomatologa.
"Nacrtom zakona o komorama zdravstvenih radnika predviđeno je da se spoje 
interesi privatnog i društvenog sektora zdravstva u istom profesionalnom 
udruženju, komori, što je pravo i ekonomski nelogično", ocenio je profesor dr 
Zoran Stajčić.
On je dodao da jak privatni sektor nije moguće spojiti sa oslabljenim i 
ekonomski dotiranim državnim sektorom stomatologije.
Dr Predrag Anđelić je istakao da se poslednja verzija Nacrta zakona bazira na 
aktu iz 1996. koji je stvorio namernu konfuziju kroz udruživanje dve grupe 
lekara, čime je predviđen model komore koji ne poznaje nijedna zemlja Evropske 
unije.
Prema njegovim rečima, Skupština komore koja je sastavljena od  predstavnika 
državnog i privatnog sektora neće moći da pomiri njihove interese, počev od 
utvrđivanja zajedničkog cenovnika zdravstvenih usluga do kriterijuma za 
izdavanje dozvola za rad.
Privatni stomatolozi pozdravljaju ponovno osnivanje komore zdravstvenih 
radnika, koja u Srbiji nije postojala više od 60 godina, ali su upozorili da ta 
profesionalna institucija mora da podjednako zaštiti interese zaposlenih u 
privatnom sektoru.              
(Tanjug)