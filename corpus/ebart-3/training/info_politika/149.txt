> Izvor: matf
> Datum: 
> Rubrika: info_politika
> Naslov:  PRES KLUB O PREDIZBORNIM IGRAMA 
> Članak:


Kampanja za predsedničke izbore je pokušaj obesmišljavanja institucija, 
ocenjuje Ognjen Pribićević 
"Relativno rano, s prvim danima septembra, počela je politička sezona, 
nagoveštavajući burne događaje u Srbiji. Afere koje je u javnost izneo G17 plus 
istorpedovale su vladu, a ona pokušava da se odbrani od napada tako što je 
pokrenula kampanju za predsedničke izbore", rekao je juče viši naučni savetnika 
Instituta društvenih nauka Ognjen Pribićević, dodajući da ta kampanja ne 
predstavlja ništa drugo do pokušaj obesmišljavanja institucija. 
Pribićević je, govoreći na jučerašnjem Pres klubu u Medija centru, rekao da je, 
po postojećem zakonu, predsedničke izbore trebalo raspisati pre šest meseci, 
ali to nije urađeno. U vezi s tim nameće se pitanje zašto se predsednički 
izbori raspisuju sada, i to po postojećem zakonu. 
"Ako se na predsedničke izbore ide po istom zakonu, jasno je da oni neće 
uspeti, s obzirom na to da su šanse da sada uspeju još manje nego prošle 
godine. Cilj raspisivanja predsedničkih izbora jeste da se obesmisli 
institucija predsednika, budući da je u prednacrtu novog ustava Srbije, koji bi 
trebalo da bude gotov do kraja decembra, predviđeno da se predsednik Republike 
bira u parlamentu", istakao je Pribićević. 
Upozoravajući na ovu činjenicu, saradnik Centra za slobodne i demokratske 
izbore Slobodanka Nedović kaže da ne vidi svrhu raspisivanja izbora za 
predsednika Srbije koji bi, ako bude izabran, "vladao na kratak rok", dakle do 
15. februara (Sretenje) jer je za taj datum planiran referendum za usvajanje 
novog ustava Srbije. 
Analizirajući političku scenu Srbije, Ognjen Pribićević ocenjuje da vladajuća 
koalicija nastupa sa ideoloških pozicija odbrane, pošto trenutno postoji sukob 
između takozvanog reformskog i antireformskog bloka. 
"To, na svu sreću, nije tačo, budući da izvan vlade postoje dve-tri koncepcije 
koje zastupaju tržište, demokratiju i saradnju sa Zapadom", kaže Pribićević. 
On smatra da je organizovanje okruglog stola kao ideja prevaziđeno i da do sada 
nije dalo nikakve rezultate. Pitanje ustava, izbornog zakona i cenzusa trebalo 
bi da se raspravi u institucijama, dodaje Pribićević. 
To što vlada pokušava da u prvi plan izbaci strateška pitanja zemlje, prema 
Pribićevićevoj oceni, nije ništa drugo do zamagljivanje suštine, budući da su 
rezultati u ekonomiji veoma loši. Na ekonomskim pitanjima se dobijaju ili gube 
izbori, konstatovao je on. 
Šta će biti? 
Prema prognozi Ognjena Pribićevića "vlada ima dobre šanse da uđe u četvrtu 
godinu mandata, s obzirom na to da može u parlamentu da računa na pojedine 
glasove poslanika SPS-a, jer će se ospipanje DOS-a nastaviti, a samim tim 
slabiti i legitimitet vlade. 
"Ona će mandat završiti sa slabim ekonomskim rezultatima, mogu da kažem da je 
reč o potpunom neuspehu, budući da privreda stoji. Radi samo pet do deset 
privatnika koji su vezani za vladu. Privreda loše stoji i u Beogradu, a da ne 
govorimo o unutrašnjosti Srbije, gde je prava privredna pustoš", kaže 
Pribićević. On konstatuje da politika MMF-a i Svetske banke ne daje rezultate i 
pravo je čudo da se nije okupio pokret koji bi ponudio novi koncept privrednog 
razvoja, možda nešto slično slovenačkom". 
Govoreći o izbornom zakonu i novom ustavu koji je u pripremi, saradnik Cesida 
Slobodanka Nedović kaže da je što se ustavnosti i zakona u našoj zemlji tiče 
pravo zamešateljstvo. Ona je navela da je, na žalost, praksa u Srbiji da se 
izborna pravila donose neposredno pred same izbore, pa čak i u izbornoj godini, 
što je nasleđeno iz Miloševićevog vremena. 
Nedović je ukazala na mnoge nelogičnosti u vezi s tim, ističući da nije logično 
sada usvajati izborni zakon, budući da on mora da bude usklađen sa važećim 
ustavom čija se promena, inače, očekuje za nekoliko meseci. 
Ustav Srbije koji je usvojen 1990. godine najviši je pravni akt Socijalističke 
Republike Srbije, koja ga nije uskladila sa takozvanim žabljačkim ustavom 
Savezne Republike Jugoslavije, donetim 1992.godine, a u međuvremenu živimo u 
trećoj zemlji. Ustav je temeljni akt jedne države, potvrđuje Nedović. 
- U Cesidu smo se nadali da ćemo uspeti da u jednom mirnom periodu, između dva 
izborna ciklusa, donesemo izborni zakon, vodeći računa da to bude najbolje za 
Srbiju. Međutim, probijeni su svi zakonski rokovi. Na delu je kampanja za izbor 
predsednika Srbije u čudnom zakonskom ambijent - istakla je ona. 
Prema Cesidovom modelu izbornog zakona, predviđeno je da Srbija bude jedna 
izborna jedinica, proporcionalni izborni sistem, cenzus od dva odsto, ali i 
veća ravnopravnost polova.Učešće žena na izbornim listama trebalo bi da bude 
mnogo veće nego do sada, negde oko 30 odsto. 