> Izvor: ebart
> Datum: 
> Rubrika: info_politika
> Naslov: Tadić danas pred Savetom NATO-a 
> Članak:

Tadić danas pred Savetom NATO-a 

PODGORICA (Beta) - Ministar odbrane Srbije i Crne Gore  Boris Tadić govoriće 
danas pred Savetom NATO-a u Briselu o reformama sistema odbrane zemlje i 
zatražiti političku podršku za njeno pristupanje evroatlantskim integracijama.
Tadić je najavio da će pred severnoatlantskim savetom saopštiti i kada je bivši 
komandant Vojske Republike Srpske Ratko Mladić, optužen za ratne zločine pred 
Haškim tribunalom, poslednji put imao kontakt sa bivšom Vojskom Jugoslavije. 
Tadić je kazao da je "potpuno neprihvatljivo" da SCG ostane izvan programa 
NATO-a "Partnerstvo za mir" i ocenio da bi se time "značajno uvećavali 
bezbednosni rizici za zemlju". On je kazao da se u tom programu već nalazi 
30-ak evropskih zemalja, a da iz neposredno okruženja SCG u programu nije još 
jedino BIH.
"Partnerstvo za mir" ustanovljen je početkom 1994. godine, a ubrzo su mu prišle 
i nuklearne sile poput Rusije i Ukrajine. Srbija i Crna Gora još nije uputila 
zvaničan zahtev za prijem u "Partnerstvo za mir", a odluku o tom zahtevu treba 
da donese Ministarstvo spoljnih poslova zajednice. Ministar Tadić je izrazio 
nadu da će SCG biti primljena u taj program NATO-a do kraja godine.