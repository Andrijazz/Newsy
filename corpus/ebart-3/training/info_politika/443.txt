> Izvor: ebart
> Datum: 
> Rubrika: info_politika
> Naslov: Skupština SE predlaže rezoluciju o zaštiti ljudskih prava na Kosmetu
> Članak:

Skupština SE predlaže rezoluciju o zaštiti ljudskih prava na Kosmetu

Postoji realna opasnost da se u primeni standarda meri namera Albanaca, a ne 
rezultati, kaže predsednik Koordinacionog tela

BEOGRAD - Parlamentarna skupština Saveta Evrope trebalo bi na zasedanju, 
zakazanom za 25. januar, da usvoji rezoluciju koja se odnosi na suštinske 
izmene u sistemu za zaštitu ljudskih prava na Kosovu. Dokument je rađen na 
osnovu izveštaja izvestilaca Odbora za pravne poslove i ljudska prava SE Toni 
Lojda, poslanika Socijalističke grupe iz Ujedinjenog Kraljevstva.
Ovaj dokument, kojim se predlaže formiranje Suda za ljudska prava za Kosovo, 
bio je tema jučerašnje rasprave u Odboru za Kosovu i Metohiju u Skupštini SCG. 
U raspravi, u kojoj su članovima naše parlamentarne delegacije u SE date 
sugestije, iznet je niz zamerki na ovaj dokument koji u nekim delovima 
prejudicira status Kosova i isključuje Srbiju i Crnu Goru, iako se ne negira da 
je Kosovo deo teritorije SCG, članice SE.
Jednu od osnovnih zamerki izneo je savetnik srpskog premijera Aleksandar Simić 
koji je posebno istakao da se rezolucijom "isključuje jurisdikcija Srbije i 
Crne Gore i tako sprečava proširivanje obaveza koje država ima prema međ
unarodnim konvencijama na Kosovu".
- U ovome se krije opasnost da se procedura iskoristi za pravni mehanizam koji 
bi isključivao nadležnost SCG u ostvarivanju ljudskih prava na Kosovu, iako se 
ukazuje na loše stanje u oblasti zaštite ljudskih prava, SCG se na međ
unarodno-pravno nedopustiv način isključuje. To nije predviđeno Rezolucijom 
1244, niti Parlamentarna skupština Saveta Evrope ima nadležnost da to radi i 
uvodi poseban pravni režim sa SCG. Na dvostruki karakter Rezolucije upućuje i 
predlog za formiranje Suda za ljudska prava za Kosovo, pod čijom će 
jurisdikcijom biti Unmik i Kfor, kao i Specijalnog odeljenja vrhovnog suda za 
okvirna ustavna pitanja, čime se prejudicira status - upozorio je Simić.
Predsednik Koordinacionog centra za Kosovo i Metohiju Nebojša Čović ukazao je 
na evidentnu zasićenost međunarodne zajednice Balkanom i namerama da se što pre 
skine s dnevnog reda ovo pitanje i upozorio je da će se pribeći brzim rešenjima 
- na našu štetu.
- Postoji realna opasnost da se u primeni standarda meri namera Albanaca, a ne 
rezultati - rekao je Čović i dodao da Rezolucija 1244 nikome nije dala mandat 
da pravi nezavisnu državu, već da štiti ljudska prava.
Da je na Kosmetu krše ljudska prava Srba i manjinskih zajednica i na suptilan 
način (isključenjem struje) vrši etničko čišćenje upozorili su i predsednik 
Odbora Veljko Odalović i ostali učesnici rasprave koji su istakli da treba 
insistirati na većoj ulozi Beograda u rešavanjima pitanja koja se tiču ove 
pokrajine.
Predsednik Skupštine SCG, koji je i šef naše delegacije u Parlamentarnoj 
skupštini SE, Zoran Šami složio se s amandmanima koje su predložili učesnici 
rasprave, ali je dodao da postoji opasnost da tekst ponuđene rezolucije bude 
dodatno pokvaren amandmanima protivnika.