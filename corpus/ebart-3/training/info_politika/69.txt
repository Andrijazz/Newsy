> Izvor: matf
> Datum: 
> Rubrika: info_politika
> Naslov: MINISTAR ODBRANE SCG NA VOJNOJ VEŽBI 
> Članak:


Ministar odbrane Srbije i Crne Gore Boris Tadić izjavio je juče da je proces 
reformi vojske težak i da podrazumeva i deideologizaciju kojoj ona u proteklom 
periodu "nije mogla da odoli". 

"Kao ministar odbrane imam obavezu da rukovodim Vojskom, ali ne želim da neko 
pomisli da sam ja neki novi idol, ili da će to biti gospodin Maraš, ili neki 
general", objasnio je Tadić. 

On je posle vežbe pripadnika protivterorističkog odreda "Kobra" na Banjici 
rekao da ima puno poverenje u Vojsku i izrazio želju da se to poverenje 
izgrađuje kroz zajednički rad. 

Tadić je objasnio da je suštinska pretpostavka tog zajedničkog rada precizan 
sistem subordinacije, na čijem vrhu mora da se nalazi civil i da je "Vojska 
potpuno spremna za takav odnos". 

Vežbu, u kojoj su pripadnici "Kobre" prikazali elemente protivterorističke 
borbe i oslobađanje talaca iz automobila u pokretu, uz korišćenje bojeve 
municije, ministar je ocenio kao izuzetno uspešnu. Po njegovom mišljenju, 
"Kobre" danas imaju posebno značajnu ulogu zbog rizika od terorizma. 

Visok nivo profesionalnosti i specijalizacije "Kobri" put je kojim treba da se 
transformiše i Vojska, napomenuo je ministar i dodao da će se u tu 
reprezentativnu jedinicu, od koje će zazirati svi neprijatelji, ulagati, kako u 
obuku, tako i u savremenu opremu. 

Vežbi su prisustvovali i zamenik ministra odbrane Vukašin Maraš i načelnik 
Generalštaba general-pukovnik Branko Krga, sa saradnicima. 

(Tanjug)