> Izvor: ebart
> Datum: 
> Rubrika: info_politika
> Naslov: Rođen je 14. jula 1930. godine. Studirao filozofiju i diplomirao na Filozofskom 
> Članak:

Rođen je 14. jula 1930. godine. Studirao filozofiju i diplomirao na Filozofskom 
fakultetu u Beogradu 1954. godine. Doktorirao je sa disertacijom o logičkim 
problemima i društvenim istraživanjima. 

U periodu od 1960. do 1975. godine predavao je istoriju socijalnih teorija na 
Filozofskom fakultetu. Tokom studentskih demonstracija juna 1968. bio je jedan 
od lidera studentskog pokreta. Odlukom Skupštine Srbije 1975. godine, sa još 
sedam profesora ovog fakulteta, udaljen je sa Univerziteta zbog "političke 
nepodobnosti"... Na Filozofski fakultet i svoju katedru vratio se 1990. godine. 

Objavio je više knjiga iz oblasti logike i političke filozofije. 

Osnivač je i prvi predsednik Demokratske stranke, prve opozicione partije u 
Srbiji, na čijem je čelu bio od osnivanja 1990. pa do 1994. godine, kada je 
podneo ostavku na tu funkciju. 

Mićunović je član više međunarodnih organizacija, između ostalog i Upravnog 
odbora Balkanskog političkog kluba. Dobitnik je priznanja Vlade Republike 
Slovačke za doprinos demokratskim promenama u SR Jugoslaviji, Evropskog pokreta 
za razvoj evropskih ideja, a dobio je i prvu nagradu za toleranciju 
Ministarstva za nacionalne manjine, kao i Saveta Evrope i OEBS-a. 

U dosadašnjem sazivu Narodne skupštine Mićunović je bio na čelu parlamentarne 
delegacije SRJ u Parlamentarnoj skupštini Saveta Evrope i Parlamentarnoj 
skupštini OEBS-a. 