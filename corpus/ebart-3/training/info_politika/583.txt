> Izvor: ebart
> Datum: 
> Rubrika: info_politika
> Naslov: komentari
> Članak:

komentari

Dejan Vukelić novinar

Da li je "Oluja", akcija etničkog čišćenja Srba iz Hrvatske, "čista kao suza"? 
Video sam hiljade dečjih suza koje svedoče da nije. Da li je utamničenje 
vladike ohridskog Jovana zbog verskih ubeđenja opravdano? Nije i treba da ga 
osudi ceo svet, a ne samo Srbija. Da li sa onima koji tvrde suprotno treba 
prekinuti sve odnose? Ne treba.
Pojedini srpski zvaničnici ovih dana razmenjuju verbalnu vatru sa kolegama iz 
Hrvatske i Makedonije, zaboravljajući da se, kada je Balkan u pitanju, reči 
lako pretvaraju u dela. Ubeđuju nas da nemamo prečeg interesa nego da komšijama 
"pokažemo zube". Ali, nemamo šta da pokažemo. Posle režanja koje smo 
praktikovali krajem prošlog veka, ostali smo krezubi. A i oni zubi koji su 
pretekli, kvarni su i treba da ih popravimo ili izvadimo.
Odnosi među državama nisu i ne smeju biti posledice emocija, već rezultat 
interesa. Većina u Srbiji smatra da je naš interes izgradnja sistema vrednosti 
koji vlada u zemljama zapadne demokratije i, konačno, članstvo u Evropskoj 
uniji. Tamo, međutim, nećemo stići sukobljavajući se sa susedima.
Zato, popravite zube kako biste bez ustezanja mogli da se osmehujete. Pa makar 
i usiljeno.