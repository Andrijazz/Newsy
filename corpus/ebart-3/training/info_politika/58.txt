> Izvor: matf
> Datum: 
> Rubrika: info_politika
> Naslov: FAKULTETSKA DIPLOMA NIJE GARANT BRZOG ZAPOŠLjAVANjA
> Članak:

I pored diplome Ekonomskog fakulteta, znanja stranih jezika i poznavanja rada 
na računaru jedna mlada žiteljka Trstenika već duže vreme beznadežno i 
bezuspešno obija vrata lokalnih firmi u svom rodnom gradu. U pismu našem listu 
ona kaže kako ne samo da ne može da nađe stalni posao, već niko nije voljan da 
je primi ni kao pripravnika jer je uslov bar godinu dana radnog staža.
Da nepravda bude veća; kako ističe, u nekim bankama, pa i u opštinskoj upravi 
na pojedinim administrativnim poslovima rade mašinski i biološki tehničari, pa 
čak i ljudi sa trećim stepenom stručne spreme radničkih zanimanja. Priča ove 
naše čitateljke očigledno je još jedna potvrda da je u Srbiji i pored 
akademskog obrazovanja teško doći do radnog mesta.
U Centru za podsticanje zapošljavanja nezaposlenih mladih stručnjaka koji je 
osnovan prošle godine pri Republičkom zavodu za tržište rada kažu da čine sve 
što je u njihovoj moći da ovakvih slučajeva bude što manje. Prema rečima 
Ljiljane Nedeljković, koordinatora Centra mladim stručnjacima se omogućava i 
pripravnički i volonterski staž. Od septembra prošle godine posredstvom Centra 
radno je angažovano 1.311 diplomaca. Oni mesečno dobijaju po tri hiljade 
dinara, ali se vrlo često dešava da poslodavci dodatno novčano stimulišu 
pripravnike.
Naš zadatak je da spojimo nezaposlene i poslodavce u obostranom interesu. 
Trenutno se našem Centru javio dovoljan broj poslodavaca koji žele da prime 
pripravnike i volontere. I upravo je najveći broj njih zainteresovan za mlade 
koji su završili Ekonomski, Pravni, Elektrotehnički i Mašinski fakultet. Ima 
slučajeva da je nakon volontiranja sa pripravnicima zasnovan i stalni radni 
odnos. Dešava se međutim i da neki pripravnici kojima je ponuđeno ovakvo 
stažiranje odbiju posao jer nisu zadovoljni naknadom, kaže Nedeljkovićeva.
Ovaj Centar se finansira donacijama, za sada, samo domaćih kompanija, ali je 
predviđeno da donatori budu i strane firme i međunarodne finansijske 
organizaciji. Zbog toga je uspostavljena i saradnja sa Ministarstvom za 
ekonomske odnose sa inostranstvom koje bi trebalo da ih poveže sa stranim 
donatorima.
Kao poseban uspeh u zapošljavanju mladih u Zavodu za tržište rada ističu 
saradnju sa turističkom agencijom "Argus". Ona je početkom februara raspisala 
konkurs za pratioce grupa i predstavnike svoje agencije u Bugarskoj, Turskoj, 
Tunisu, Egiptu. Na oglas se javio veliki broj mladih ljudi pa se "Argus" 
obratio za pomoć Centru za profesionalnu orijentaciju koji je istestirao 
kandidate i samim tim odabrao najsposobnije. U agenciji su izborom bili 
prezadovoljni o čemu svedoči i pismo zahvalnosti upućeno zavodu za tržište 
rada.