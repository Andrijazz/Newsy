> Izvor: ebart
> Datum: 
> Rubrika: info_politika
> Naslov: ČELNICI VLADE SRBIJE I PIV-a JUČE SE DOGOVORILI U BEOGRADU 
> Članak:

ČELNICI VLADE SRBIJE I PIV-a JUČE SE DOGOVORILI U BEOGRADU 

Predstavnici Izvršnog veća Vojvodine juče su u Beogradu razgovarali sa najvišim 
predstavnicima Vlade Srbije o zahtevu pokrajinskih vlasti za povećanje 
budžetskih sredstava za Vojvodinu u prihodima ostvarenim od poreza na zarade. U 
saopštenju sa sastanka navodi se da je Vlada Srbije podržala predloge 
vojvođanske vlade za finansiranje projekata od 360 miliona dinara."Vlada Srbije 
procenjuje da projektovani prihodi ostvareni od poreza na zarade obezbeđuju taj 
iznos, dok Izvršno veće Vojvodine nema takav stav. Vlada Srbije garantuje da će 
prihodi u navedenom iznosu ući u budžet Vojvodine i da će, ako se ne realizuju, 
Vlada taj iznos nadoknaditi posle šest meseci", navodi se u saopštenju. Dodaje 
se da je zajednički ocenjeno da je sastanak bio veoma koristan i istaknuta je 
neophodnost pune institucionalne saradnje Vlade Srbije i Izvršnog veća 
Vojvodine. Vladu Srbije predstavljali su premijer Vojislav Koštunica, 
potpredsednik Miroljub Labus i ministar finansija Mlađan Dinkić. U delegaciji 
Izvršnog veća Vojvodine bili su predsednik Bojan Pajtić, potpredsednik Gabor 
Lodi i pokrajinski sekretar za nauku i tehnološki razvoj Dragoslav Petrović. 
Skupština Vojvodine zatražila je 3. decembra od srpskog parlamenta da razmotri 
njenu Preporuku o neophodnosti povećanja budžeta Vojvodine, odnosno izmeni 
republički budžet u stavci koja se tiče učešća Vojvodine u prihodima ostvarenim 
od poreza na zarade, ostvarene na teritoriji pokrajine. Skupština Vojvodine 
traži da učešće Vojvodine u tim prihodima bude povećano sa 18 na 20 odsto. 
Sastanak u Beogradu održan je na raniju inicijativu Pajtića, koji je 7. 
decembra poslao pismo čelnicima Vlade Srbije sa zahtevom da se održi hitan 
sastanak, ističući da bi negativan odgovor Republičke vlade na zahtev 
pokrajinske skupštine doveo u pitanje funkcionisanje pokrajinske 
administracije, i obaveza koje ona finasira, poput zdravstva, socijalnih 
davanja, poljoprivrede i ekologije.