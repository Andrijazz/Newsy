> Izvor: ebart
> Datum: 
> Rubrika: info_politika
> Naslov: - Vlada Vojislava Koštunice nema više kapacitet da vodi ovu zemlju. U 
> Članak:

- Vlada Vojislava Koštunice nema više kapacitet da vodi ovu zemlju. U 
vladajućoj koaliciji je rasulo i vlast koja ne uživa podršku građana ne može 
donositi teške odluke, kao što je status Kosova i Metohije, ili rešavati odnose 
s Crnom Gorom  upozorio je na konferenciji za novinare lider SDU-a Žarko Korać.
On je kazao i da su "oni koji su rušili prethodnu Vladu već počeli da - se nude 
svima".
- Svaka stranka iz vladajuće koalicije kojoj bi neka velika stranka mogla 
obezbediti ulazak u sledeću skupštinu, bila bi voljna da sruši Vladu. 
Paradoksalno je da sudbinu ove vlade određuju samo tri stranke: SRS, DS i PSS. 
Njih tri odlučuju da li će nekoj stranci iz vladajuće koalicije obećati da će 
ih uvesti u sledeći parlament. U koliko se to desi, tog trenutka "ode Vlada". 
Odgovornost je, znači, i na te tri stranke - da li hoće da sruše Vladu, ili 
neće. Trebalo bi i njima postaviti pitanje da li na tome već nešto rade - 
predočava Korać.
Na pitanje ima li istine u spekulacijama da je SDU okrenuo leđa demokratama 
Borisa Tadića i priklonio se LDF-u Čedomira Jovanovića, Korać je odgovorio da 
je DS više puta rekao da će ići sam na izbore. SDU će se pojaviti na sledećim 
izborima u saradnji s drugim strankama, "a nije teško prepoznati stranke koje 
su nama bliske".
- Očekujemo koaliciju izrazito građanskih, proevropskih stranaka, a smatramo da 
nam je DS svakako saradnik u toj evropeizaciji Srbije - rekao je on.
Korać je izrazio zabrinutost zbog napada na medije koje vlast ne može da 
kontroliše, optužujući je da "toleriše" jedino tabloide. Istovremeno, 
okarakterisao je izjavu Mlađana Dinkića da su DOS i ljudi iz okruženja pokojnog 
premijera Zorana Đinđića krivi što je ministar Velimir Ilić u politici kao 
zapanjujuću.
- Ilić nije bio član ni Vlade Zorana Đinđića, ni Zorana Živkovića, to je 
pokušaj prebacivanja odgovornosti za sadašnje vlasti - rekao je Korać, pitajući 
se da li Ilić treba "da ubije ili utamniči novinara da bi od nekog ministra 
dobio više od ukora".  ZanimlJivo je da se povodom svega što se dešava ne 
izjašnjava ni Vojislav Koštunica.
Korać je optužio Vladu i da je crkveni sukob s Makedonijom prebacila na državni 
nivo:
- Velimir Ilić dao je doprinos i tom sukobu. Otkriće se, po svemu sudeći, da 
Ilić baš nije imao mali uticaj na neke postupke Vlade i da nije baš sporedan 
igrač kako to izgleda spolja - smatra Korać.