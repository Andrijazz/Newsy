> Izvor: ebart
> Datum: 
> Rubrika: info_politika
> Naslov: Predsednik Republike Boris Tadić izjavio da je malo ko u zemlji zadovoljan 
> Članak:

Predsednik Republike Boris Tadić izjavio da je malo ko u zemlji zadovoljan 
rezultatima koji su postignuti posle petooktobarskih promena

Predsednik Srbije Boris Tadić ocenio je da je juče malo ko u prilici da bude 
zadovoljan rezultatima koje je Srbija postigla posle VELIKIH I DRAMATIČNIH 
PROMENA 5. OKTOBRA 2000. GODINE.
Tadić je u uvodnom izlaganju drugog dana skupa "Srbija - pet godina posle" 
rekao da i dalje imamo teške tektonske poremećaje u privredi, da nema razvoja, 
da je najveća inflacija u Evropi i da nema  strategijskog vođenja zemlje i 
sagledavanja ciljeva, osim onih koji se "pomalo lakonski navode - ulazak u 
Evropsku uniju i evroatlantske integracije".
On je kazao da on nije od onih koji kažu da je sve isto kao što je bilo i 
upozorio da je takav stav veoma opasan.
Tadić je dodao da bi se trebalo prisetiti kako je Srbija izgledala pre 
petooktobarskih događaja.
On je sumirajući šta nije urađeno, a "šta je bilo na dohvat" ruke ukazao da je 
bilo moguće uspostaviti monetarnu stabilnost, viši nivo vladavine prava i borbe 
protiv korupcije, doneti novi ustav, brže reformisati bezbednosne strukture i 
dostići viši nivo profesionalizacije vojske i isključiti zloupotrebu izvršne 
vlasti u obračunu sa političkim protivnicima.
Tadić je ocenio da se odnos prema građaninu nije suštinski i kvalitativno 
izmenio u poslednjih pet godina i dodao da je to najveći strukturni problem sa 
kojim se suočavamo.
On je naveo primer privođenja bivšeg ministra pravde Vladana Batića i dodao da 
je to "uzeo samo kao primer duge tradicije zloupotrebe vlasti u Srbiji u 
obračunu sa političkim neistomišljenicima".
"Nedopustivo je da to bude praksa i ja na takvu praksu neću da pristanem", 
kazao je Tadić i dodao da je "takva praksa suštinski opasna za bezbednost našeg 
društva".
"Nije cilj da Srbija postane članica EU sama po sebi, već je cilj da promenimo 
karakteristike našeg društva, da postanemo sposobni da rešavamo probleme 
građana, da se uspostavi vladavina prava, zaštita pojedinca, reformiše 
administracija, službe bezbednosti, vojska i policija, da se podigne ekonomija, 
podigne životni standard građana i na taj način postane normalna, sređena 
evropska zemlja", zaključio je Tadić.
Na istom skupu, bivši ministar spoljnih poslova Grčke Jorgos Papandreu izjavio 
je danas u Beogradu da grčki i drugi evropski narodi veruju u evropsku 
budućnost Srbije i Crne Gore.
Papandreu je rekao da je svestan da proteklih pet godina tranzicije u Srbiji 
nisu bile lake, dodavši da je za uspešno sprovođenje reformi neophodno 
jedinstvo i odlučnost svih demokratskih snaga u zemlji.
"Morate da verujete u sebe i da se ujedinite u dostizanju tog cilja, članstva u 
Evropskoj uniji", naglasio je Papandreu.
On je dodao da nedavna odluka Saveta ministara spoljnih poslova EU da počnu 
pregovori o sporazumu o stabilizaciji i pridruživanju sa Beogradom pruža SCG 
novu šansu.