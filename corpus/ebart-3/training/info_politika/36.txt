> Izvor: ebart
> Datum: 
> Rubrika: info_politika
> Naslov: NOVI SAD - Da, istoriju pišu pobednici, ali ne i upustvo za čitanje i tumačenje 
> Članak:

NOVI SAD - Da, istoriju pišu pobednici, ali ne i upustvo za čitanje i tumačenje 
"istorijske čitanke". U raznovrsnom, često i kontradiktornom tumačenju 
istorijskih činjenica prednjače, po pravilu, sledbenici "veštine mogućeg" 
(političari). Kada se zalažu za "maksimalnu" autonomiju Vojvodine, autonomaški 
lideri sa sve manje ograda iznesu i tezu da Vojvodina nikada i nije bila u 
sastavu Srbije.
Predsednik vojvođanske Skupštine Nenad Čanak, prekjuče, povodom usvajanja 
Prednacrta osnovnog zakona pokrajine, u svom obraćanju poslanicima kazao je:

ČINJENICE
- VOJVODINA je sada u jedinstvenoj istorijskoj situaciji da bude u sastavu 
Srbije, jer nikada ranije to nije bila. To je jedinstveni položaj Vojvodine, 
koji proističe iz volje najvećeg broja njenih građana.
Većina istoričara, naših savremenika, bez ustezanja okarakterisaće Čankovu 
tvrdnju kao notornu neistinu, i podsetiti na 25. novembar 1918. godine, kada je 
Velika narodna skupština naroda Bačke, Banata i Baranje donela odluku o 
priključenju matici Srbiji, a tek šest dana docnije, 1. decembra, i Jugoslaviji 
ali ima i onih koji smatraju da Čankova teza nije bez osnova, jer - šta je šest 
dana u istoriji?
Za akademika Čedomira Popova dileme nema - Vojvodina je u dva navrata potvrdila 
privrženost najpre Srbiji, pa tek onda Jugoslaviji.
- Tog novembra 1918. godine bilo je intelektualaca koje je predvodio Vasa 
Stajić, a koji su bili zagovornici drugačijeg puta - podseća prof. Popov. - Oni 
su se zalagali da se vojvođanske opštine najpre priključe zajedničkoj državi 
Slovenaca, Hrvata i Srba, koja je proglašena nešto ranije u Zagrebu, pa s njima 
zajedno da idu u Jugoslaviju, ali vojvođanski Srbi su hteli najpre u Kraljevinu 
Srbiju. Prema tome, apsolutno je netačna teza da Vojvodina nikada ranije nije 
bila u sastavu Srbije.
Akademik Popov podseća da je utapanjem u Jugoslaviju, Vojvodina nestala kao 
pravno-politički i administrativno-teritorijalni entitet i do 1929. godine deli 
se na oblasti, a od 1931. godine od nje se formiraju banovine, pa najveći deo 
Vojvodine je bio u Dunavskoj banovini.
- Međutim, 1945. godine Vojvodina se konstituisala kao pokrajina i opet se u 
julu te godine odlukom Velike narodne skupštine priključuje federalnoj jedinici 
Srbiji, pa s njom zajedno ulazi u jugoslovensku federaciju - ističe dr Č. Popov 
i dodaje da sve ovo ne govori zato što je velikosrbin, već stoga što su to 
istorijske činjenice.

TVRDNJA
NOVOSADSKI istoričar Ranko Končar, međutim, kaže da Čankova teza nije sasvim 
bez osnova i počiva na osnovi da se Vojvodina 25. novembra 1918. godine 
priključila Srbiji odlukom Skupštine koja je po svom sastavu bila kontroverzna, 
odnosno srpskohrvatska, bez Mađara i Nemaca.
- Čanak i njegovi istomišljenici zasnivaju svoju tezu na tome da su onih šest 
dana bili zapravo neka vrsta beznačajnog vakuuma - kaže Končar. - Kao 
istoričar, mogu da kažem da autentična veza Vojvodine i Srbije jeste postojala 
tih šest dana. Posle toga postojala je samo Jugoslavija kao država.
Dr Kosta Čavoški kaže da je Čanak ili čovek kratkog istorijskog sećanja ili - 
notorna neznalica, kada previđa 1918. i 1945. godinu kada je Vojvodina u dva 
maha potvrdila pripadnost Srbiji.
- Čanak to govori imajući na umu interes ne samo Mađarske nego i Hrvatske, jer 
se Austrougarska uvek protivila srpskoj autonomiji u okviru austrougarske 
države - podseća Čavoški. - Ostatke te autonomije, koja je na kraju bila samo 
prosvetna i crkvena, oni su ukinuli 1912. godine. Neki predstavnici aktuelne 
hrvatske vlasti i danas se ne ustežu da kažu da "polažu pravo" na ceo srpski 
Srem, a Mađarska na severne delove Bačke.
