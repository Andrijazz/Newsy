> Izvor: ebart
> Datum: 
> Rubrika: info_politika
> Naslov: PRIPREME ZA POKRAJINSKE I LOKALNE IZBORE U SRBIJI
> Članak:

PRIPREME ZA POKRAJINSKE I LOKALNE IZBORE U SRBIJI

NEIZVESNO UČEŠĆE VEĆINE SRPSKIH PARTIJA NA PREDSTOJEĆIM IZBORIMA NA KOSMETU

Pokret "Snaga Srbije" Bogoljuba Karića i Srpski pokret otpora Momčila 
Trajkovića najavili zajednički cilj - udruživanje Srba sa Kosmeta

PRIŠTINA - Prijavljivanje za jesenje lokalne izbore na Kosovu je završeno. 
Kandidovala se 31 albanska partija i grupa građana. Srbima je zbog poznatih 
nesporazuma, produžen rok za prijavljivanje. U optimalnom roku, kako je 
saopštio sekretar izborne komisije Adnan Merovci, prijavio se Pokret "Snaga 
Srbije", na čelu sa Bogoljubom Karićem, rođenim Pećancem, a kao koalicioni 
partner na izborima će učestvovati i Momčilo Trajković, sa svojim Srpskim 
pokretom otpora.
- Naše prijavljivanje ne znači i de fakto učestvovanje na izborima. Pred nama 
su mnogobrojni razgovori, dogovori, kako u Beogradu, tako i sa predstavnicima 
naših zajednica, ali i onih u međunarodnim institucijama - kategorični su u 
ovoj koaliciji.
Koalicija "Povratak" će eventualnu odluku o izlasku na izbore doneti posle 
razgovora sa rukovodstvom u Beogradu. 
U UNMIK-u smo saznali da je takozvani tolerantni rok za prijavljivanje srpskih 
partija i nezavisnih kandidata, produžen do 1. avgusta.
- Srbe, inače, u narednom četvorogodišnjem mandatu čeka onih 10 zagarantovanih 
poslaničkih mesta. Ako u većem broju izađu na izbore, to bi značilo da bi 
dobili i više. Time bi se, od ukupnog broja 120 poslanika, znatan broj mogao 
umanjiti na korist srpske zajednice - kategorični su u UNMIK administraciji u 
Prištini, gde nam je rečeno da takozvani tolerantni rok za prijavljivanje 
srpskih partija i nezavisnih kandidata, traje do 29. jula. Međutim, sudeći po 
najavama iz kancelarije međunarodne zajednice, moguće je da će rok za 
prijavljivanje biti produžen do polovine narednog meseca.         