> Izvor: ebart
> Datum: 
> Rubrika: info_politika
> Naslov: Predsednik Odbora za bezbednost Skupštine Srbije Dragan Šutanovac završio 
> Članak:

Predsednik Odbora za bezbednost Skupštine Srbije Dragan Šutanovac završio 
posetu Americi 

U Beogradu će uskoro biti otvorene kancelarije američkih bezbednosnih agencija 
radi uspostavljanja boljih veza dve države u oblasti bezbednosti. Uvođenje 
institucije generalnog inspektora koji treba da kontroliše rad MUP-a i tajnih 
službi

VAŠINGTON (Tanjug) - Dragan Šutanovac, predsednik Odbora za bezbednost 
Skupštine Srbije, izjavio je, na kraju posete SAD, da su predstavnici svih 
američkih policijskih i obaveštajnih službi, u susretima i otvorenim 
razgovorima koje je imao sa njima, pokazali volju za saradnju i spremnost da 
nam prenesu svoja znanja i iskustvo, u interesu SAD i Srbije i Crne Gore, bolje 
regionalne i globalne bezbednosti i borbe protiv terorizma i organizovanog 
kriminala. 
Šutanovac je razgovarao sa predstavnicima Federalnog istražnog biroa (FBI), 
Centralne obaveštajne agencije (CIA), Nacionalne agencije za bezbednost, vojne 
obaveštajne službe, Ministarstva odbrane, kao i njujorške policije. 
Predsednik Odbora za bezbednost je izrazio očekivanje da će u Beogradu uskoro 
biti otvorene kancelarije američkih bezbednosnih agencija radi uspostavljanja 
boljih veza dve države u oblasti bezbednosti. Šutanovac je istakao da na kraju 
posete ima jasnu sliku o načinu rada bezbednosnih struktura u SAD i da "postoji 
niz stvari i iskustava koje mogu da se primene na službu unutrašnjih poslova i 
tajne službe kod nas, kao i na rad Odbora za bezbednost Skupštine". Policije 
NJujorka, Čikaga ili Los Anđelesa mogu da budu dobar uzor našim policijskim 
službama, rekao je on.  Šutanovac je, takođe, ocenio da Odbor za bezbednost 
Skupštine Srbije treba da ima manje od sadašnjih 15 članova, kao i da je 
potrebno da se temeljno proveri "njihova eventualna sklonost kriminalnom 
ponašanju ili kompromitovanost na bilo koji način". On je istakao kao važne 
zadatke u ovoj oblasti uvođenje institucije generalnog inspektora, "koji treba 
da kontroliše rad Ministarstva unutrašnjih poslova i tajnih službi", kao i 
uvođenje efikasne i temeljne kontrole načina trošenja sredstava Ministarstva 
unutrašnjih poslova i tajnih službi. "To bi u stvari bila kontrola trošenja 
novca poreskih obveznika", rekao je između ostalog Dragan Šutanovac.