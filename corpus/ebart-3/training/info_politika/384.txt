> Izvor: ebart
> Datum: 
> Rubrika: info_politika
> Naslov: Običan radni dan u Skupštini 
> Članak:

Običan radni dan u Skupštini 

Vlahović polio Anđelkovića. Marković ne stiže da doručkuje. Duhoviti radikal

Poslanici Skupštine Srbije usvojili su juče rezoluciju o pridruživanju 
Evropskoj uniji, nakon čega su počeli raspravu o novoj preraspodeli para 
kojima, u ime građana, raspolaže Vlada Srbije.
Rezolucijom se precizira da su ulazak Srbije u EU i pristupanje "Partnerstvu za 
mir" strateški i nacionalni cilj. Za tekst rezolucije glasalo je svih 129 
prisutnih poslanika. Svi poslanici SRS i SPS bili su van sale dok je trajalo 
glasanje. Rezolucija je obavezujuća za Vladu Srbije od koje se traži da u što 
kraćem roku izradi nacionalnu strategiju Srbije za pridruživanje SCG EU i da 
sprovodi mere za ubrzano usklađivanje pravnog sistema Srbije sa pravnim 
tekovinama Evropske unije.
Odbor za finansije je pre skupštinske sednice raspravljao o rebalansu budžeta 
Republike Srbije. Neizvesnost ko će podržati predlog Vlade uticala je i na 
prisutne koji su raspravljali i o moralnim principima i iskrenosti podrške. 
Demokrate nisu htele da podržavaju amaterski potez Vlade, a socijalisti su 
hteli da im ministar finansija Mlađan Dinkić sve objasni. Predsednik odbora i 
prvi čovek Beograda Nenad Bogdanović nije izdržao, pa je prozvao socijaliste za 
uništavanje privrede u Srbiji. To je pogodilo generalnog sekretara SPS Zorana 
Anđelkovića, pa je konstatovao: "Hvala Bogu da je prethodna vlada pala". 
Provokacija izgleda nije bila dovoljna, pa je bivši ministar za privatizaciju 
Aleksandar Vlahović, u pokušaju da nešto šapne Anđelkoviću koji je sedeo iza 
njega, slučajno oborio čašu sa kiselom vodom i polio Bakija, kako zovu 
generalnog sekretara SPS.
- Prvo me Bogdanović proziva, a onda me još i Vlahović poliva - kroz smeh je 
rekao Anđelković, ali se ipak, za svaki slučaj, premestio.
U holu ispred skupštinske sale gužva. Novinari bi da saznaju ishod glasanja o 
rebalansu budžeta, pre nego što do njega i dođe, a poslanici su se tek vratili 
sa konsultacija. Dok šefovi poslaničkih grupa gledaju koliko se poslanika 
odazvalo, narodni predstavnici iščekuju obraćanje ministra finansija Mlađana 
Dinkića koji bi trebalo da im pojasni kako će uštedeti pare iz budžeta.
- Kako se osećaš kad si vlast? - dobacuje socijalista Milorad Vučelić 
predsedniku Odbora za bezbednost, radikalu Miloradu Mirčiću.
- Na znoj - uzvraća ovaj spremno.
Nešto dalje, uoči, kako svi procenjuju, maratonske sednice, izašao je da popuši 
cigaretu i predsednik Skupštine Srbije Predrag Marković, koji važi i za jednog 
od istaknutih članova "pušačkog lobija" među poslanicima. Žali se da zbog 
višesatnih konsultacija nije stigao ni da doručkuje. Dobro raspoložen, u 
neobaveznom razgovoru, Marković kaže da mu je cigareta toliko važna da se neki 
njegovi prijatelji klade kada gledaju prenose da li će usred zasedanja izaći da 
"popuši neku".
- U većini slučajeva istrajavam - zaključuje on i koristi priliku da šefove 
poslaničkih klubova obavesti da sednica počinje.