> Izvor: ebart
> Datum: 
> Rubrika: info_politika
> Naslov: U SKUPŠTINI SRBIJE POČELA RASPRAVA O ČLANOVIMA SAVETA ZA RADIODIFUZIJU 
> Članak:

U SKUPŠTINI SRBIJE POČELA RASPRAVA O ČLANOVIMA SAVETA ZA RADIODIFUZIJU 

DOS smatra da treba razrešiti Gorana Radenovića, Vladimira Cvetkovića i Nenada 
Cekića, pa o njima opet glasati. Opozicija i DSS osporili osam članova Saveta

BEOGRAD - Rasprava o razrešenju trojice "nezakonito izabranih članova Saveta za 
radiodifuziju", kako je konstatovao Zakonodavni odbor srpske Skupštine, Goranu 
Radenoviću, Vladimiru Cvetkoviću i Nenadu Cekiću, počela je juče u Narodnoj 
skupštini sa gotovo istim argumentima i osporavanjima kao i prilikom rasprave o 
njihovom izboru.
Dok je poslanička grupa DOS - Reforme Srbije, na čiji je predlog ova tačka 
uvršćena u dnevni red, smatrali da trojicu spornih valja najpre razrešiti, pa o 
njima opet glasati, opozicija, DSS i pojedine male stranke unutar DOS, tvrdili 
su da nisu sporna samo ta trojica, već da je od devet članova Saveta,  pod 
znakom pitanja čak osmoro!
Dva člana Saveta, primetio je tako Vukosav Tomašević poslanik DSS, dala su 
ostavke, trojicu treba da razrešimo, još dvojica su sporna, a jedan, profesor 
Radojković, i dalje razmišlja da li da podnese ostavku ili da ostane. Od 9 
članova tako imamo 8 spornih! Očito, jedino je rešenje da krenemo nanovo i 
izaberemo na valjani način novi Savet za radiodifuziju, koji će početi da radi 
u skladu sa zakonom i autoritetom.
Osim toga, podsetio je Tomašević, ne treba  zaboraviti  sa koliko su arogancije 
trojica najspornijih Radenović, Cvetković i Cekić nastupili ovde u Parlamentu, 
ponižavajući i vređajući poslanike - porukom da su nezamenljivi.
Sličan stav imali su i socijalisti, koji su tražili da se ponovo izabere ceo 
Savet.
Radikali su bili mišljenja da razrešenje trojice članova Radiodifuznog saveta 
uopšte nije ni moglo da se uvrsti u dnevni red, a posebno ne tri različita 
razrešenja kao jedna jedina tačka. Zoran Krasić se, između ostalog, prisetio da 
su se Cvetković i Cekić prosto utrkivali ko je više doprineo 5. oktobru, pa je 
Cekić tako dokazivao i da je bio radio-pirat.
- Pa, on će tako da nastavi da radi i u Savetu - zaključio je Krasić navodeći 
da je medijsko - finansijski lobi jak i da se izborom članova Saveta obavljaju 
pripreme za izbore.
Nataša Milojević (SDP) založila se za ponovni izbor kompletnog Saveta, dok je 
Dragan Marković Palma najavio da će opet glasati za Radenovića, što je izazvalo 
Dejana Mihajlova da mu odgovori da ga ne čudi kada se zna da je Radenović radio 
za Markovića. Za vreme pauze pojedini poslanici pokazivali su novinarima 
Radenovićevu vizit kartu sa oznakom Pink televizije. Radenović je, kao što je 
poznato, tvrdio da nikada nije radio za TV Pink.