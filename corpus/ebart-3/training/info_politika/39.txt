> Izvor: ebart
> Datum: 
> Rubrika: info_politika
> Naslov: Skupština SCG usvojila Zakon o Savetu ministara 
> Članak:

Skupština SCG usvojila Zakon o Savetu ministara 

U Zakonu ponovljeno da ministri odbrane i spoljnih poslova
ne mogu biti iz iste države članice 

BEOGRAD - Poslanici Skupštine državne zajednice Srbija i Crna Gora usvojili su 
juče Zakon o izboru i prestanku mandata Saveta ministara. Za taj zakon glasalo 
je 46 poslanika iz Srbije i 19 iz Crne Gore, dok je protiv bio 21 poslanik iz 
Srbije i sedam iz Crne Gore. Uzdržanih je bilo 15 predstavnika DSS-a i dva iz 
Crne Gore. 
Tokom popodnevnog dela sednice, na osnovu amandmana DSS-a, u Zakon je ugrađen i 
princip iz Ustavne povelje da ministri spoljnih poslova i odbrane Srbije i Crne 
Gore moraju da budu iz različitih država-članica, kao i njihovi zamenici.
Očekuje se da sastav Saveta ministara bude saopšten na sednici u ponedeljak. 
Sastav svog kabineta treba da odredi predsednik državne zajednice, koji ujedno 
i predsedava Savetom. Za tu funkciju jedini je predložen Svetozar Marović, 
potpredsednik DPS-a. 
Usvajanju Zakona prethodila je rasprava o tome da li glasanje za sastav Saveta 
ministara treba da bude javno ili tajno. 
- Predviđeno je da se ministri biraju javnim glasanjem. Potpuno razumem zbog 
čega je predlagač tako predvideo, s obzirom na to da postoji nepoverenje između 
vladajućih elita u Srbiji i Crnoj Gori, ali očigledno i nepoverenje u samom 
DOS-u. Ako bi glasanje bilo tajno, sumnjam da bi pojedini ministri dobili 
potreban broj glasova - rekao je Borislav Pelević, predsednik SSJ.
Zoran Šami, potpredsednik DSS-a, insistirao je da u tekst zakletve treba uneti 
formulaciju da će se ministri brinuti za integritet državne zajednice. On je 
podsetio da u Povelji piše da ministar odbrane i inostranih poslova ne mogu 
biti iz iste države članice. I Liberalni savez Crne Gore, povodom informacija u 
javnosti da su ministarska mesta već raspodeljena, upozorio je da je u Ustavnoj 
povelji tačno utvrđen način raspodele ministarskih mesta. Slobodan Gavrilović 
(DOS) rekao je da je javnost u glasanju deo dogovora i da je ovo tehnički zakon 
koji proizilazi iz Ustavne povelje i dodao je da će DOS nastojati da se 
zajednička država očuva. 
Prema Ustavnoj povelji, Savet ministara uređuje i sprovodi politiku Srbije i 
Crne Gore, saglasno zajedničkoj politici i interesima država članica, ima pet 
ministara - spoljnih poslova, odbrane, za međunarodne ekonomske odnose, za 
unutrašnje ekonomske odnose i za ljudska i manjinska prava.  