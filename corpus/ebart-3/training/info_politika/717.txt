> Izvor: ebart
> Datum: 
> Rubrika: info_politika
> Naslov: BEOGRAD - Ministar odbrane Srbije i Crne Gore Zoran Stanković izjavio je sinoć 
> Članak:

BEOGRAD - Ministar odbrane Srbije i Crne Gore Zoran Stanković izjavio je sinoć 
da je uhapšeni pukovnik Vojske Republike Srpske Jovo Đogo u nadležnosti 
civilnih struktura države i Bezbednosno-informativne agencije, a ne Vojske SCG. 
Stanković je rekao da je uveren da su ljudi koji su uhapsili Đoga sigurno za to 
imali razlog i dodao da ne može ništa da kaže dok traje istražni postupak. 
"Đoga znam po raznoraznim osnovama, ali nikada nije bio predmet mog 
interesovanja u profesionalnom smislu. Viđao sam ga nekoliko puta tokom mog 
forenzičkog rada. Nikada ga nisam video pored Ratka Mladića" rekao je Stanković 
televiziji B92, a prenosi Tanjug. Govoreći o pukovniku Vojske SCG Dragomiru 
Krstoviću, koji je u medijima označen kao pomagač u skrivanju Mladića, 
Stanković je naveo da pukovnika Krstovića dobro poznaje i da je on (Krstović) 
bio na čelu 68. logističke baze. Upitan da li ta baza može da ima veze sa 
skrivanjem Mladića, Stanković je odgovorio: "Ta baza ako bi imala veze mogla bi 
samo da bude logistička baza. Ako bi bila u vezi sa njim (Mladićem), mogla je 
samo po tom osnovu da bude".