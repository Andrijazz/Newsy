> Izvor: ebart
> Datum: 
> Rubrika: info_politika
> Naslov: SEDNICA SAVETA ZA NACIONALNE MANjINE
> Članak:

SEDNICA SAVETA ZA NACIONALNE MANjINE

U Vladi Srbije juče je održana sednica Saveta za nacionalne manjine, na kojoj 
su razmatrana pitanja finansiranja i uslova rada nacionalnih saveta nacionalnih 
manjina, zakonskog uređivanja njihove nadležnosti i ostvarivanja preporuka 
nacionalnih saveta u oblasti kulture i obrazovanja.
Savet, kojim je predsedavao predsednik Vlade Srbije Vojislav Koštunica, okuplja 
11 predsednika nacionalnih saveta nacionalnih manjina i šest ministara koji 
rukovode resorima od značaja za nacionalne manjine.
Sa resornim ministrima je dogovoreno da se formiraju komisije - za utvrđivanje 
kriterijuma za uvoz udžbenika na jezicima nacionalnih manjina, za primenu mera 
unapređenja položaja pripadnika romske nacionalne manjine u oblasti obrazovanja 
i za finansiranje tradicionalnih kulturnih manifestacija nacionalnih manjina.
Posebna pažnja je posvećena formiranju ekspertskog tima koji će, u saradnji sa 
Ministarstvom za ljudska i manjinska prava Srbije i Crne Gore, izraditi nacrte 
dokumenata potrebnih za dalje unapređenje položaja nacionalnih manjina, 
saopštila je vladina Kancelarija za saradnju s medijima.

(Tanjug)