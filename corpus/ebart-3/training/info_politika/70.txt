> Izvor: ebart
> Datum: 
> Rubrika: info_politika
> Naslov: Solana i Paten o Akcionom planu 
> Članak:

Solana i Paten o Akcionom planu 

BRISEL (Beta) - Čelnici EU Havijer Solana i Kris Paten pozdravili su usvajanje 
akcionog plana o usaglašavanju ekonomsko-carinskog prostora Srbije i Crne Gore, 
ocenivši da taj plan "može i mora biti brzo do kraja utvrđen", jer će samo tako 
i biti moguće da se krene ka sporazumu o stabilizaciji i pridruživanju SCG i 
EU. Solana je prekjuče ocenio da je usklađivanje preostalih 20 odsto carinskih 
stavki "više tehničko pitanje" i da zato nadležni u Beogradu i Podgorici moraju 
učiniti sve da se i taj "mnogo manji deo posla uradi, ako je ogroman deo već 
završen", rekla je Solanin portparol Kristina Galjak. Ona je dodala da je EU 
spremna da savetima što više pomogne i da bi, ako se to postigne, onda moglo da 
se očekuje da SCG na sastanku lidera EU i zemalja zapadnog Balkana, u junu u 
Solunu, uđu u kvalitativno višu fazu odnosa s evropskom petnaestoricom. Solana 
i njegovi saradnici smatraju da vlasti u Beogradu i Podgorici to, svakako, 
treba da učine i naglašavaju da "SCG ne mogu očekivati razumevanje za to da 
nisu u stanju da međusobno usaglase do kraja carinski i trgovinski režim, ako 
kažu da to žele i mogu da učine sa EU". 