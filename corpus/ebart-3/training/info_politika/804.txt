> Izvor: matf
> Datum: 
> Rubrika: info_politika
> Naslov: STAV ZAMENIKA PREDSEDNIKA DS-a
> Članak:


Zamenik predsednika Demokratske stranke Dušan Petrović ocenio je juče da bi 
"uvođenje u dužnost" ministara odbrane i spoljnih poslova na nivou Srbije bez 
izjašnjavanja srpske skupštine predstavljalo grubo kršenje Ustava.

Petrović je rekao da ne postoji nijedan razuman razlog da Narodna skupština 
Srbije ne donese zakon o izmenama i dopunama Zakona o vladi, koji bi 
predstavljao osnov za izbor srpskog ministra odbrane i spoljnih poslova. 
"Neprihvatljivo je da skupština specijalnim zakonom uvede nekakav automatizam u 
preuzimanju nadležnosti od državne zajednice Srbija i Crna Gora", poručio je 
Petrović.

On je kazao da republički parlament "ima najmanje sedam nezakonitih poslanika", 
pa bi još i dva nezakonita ministra "značilo potpuno poništavanje pravnog 
poretka zemlje". Političke posledice takvog odstupanja, prema Petrovićevom 
mišljenju, bile bi nesagledive. (Tanjug)