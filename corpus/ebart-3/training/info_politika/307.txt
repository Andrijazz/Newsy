> Izvor: matf
> Datum: 
> Rubrika: info_politika
> Naslov: SKUPŠTINSKA RASPRAVA O IZMENAMA ZAKONA O OBRAZOVANjU
> Članak:


Većina poslanika se i juče više bavila nedostacima postojećeg, nego sadržajem 
budućeg zakona. Podneto oko stotinu amandmana

UZ obrazloženje da je "'Gašin zakon' donet tokom produženog vanrednog stanja na 
sednici bez TV prenosa", većina poslanika Skupštine Srbije i juče se više 
bavila nedostacima postojećeg, nego izmenama i dopunama Zakona o obrazovanju, 
koje je predložila Vlada Vojislava Koštunice.
Najžešći u odbrani važećih propisa bili su predstavnici GSS, odnosno poslanici 
s liste DS koji su podneli čak 50, od oko 100 pristiglih amandmana.
Ni ovoga puta nije prošlo bez "varnica": sad se bivša predsednica parlamenta 
Nataša Mićić našla "oči u oči" sa Žarkom Obradovićem (SPS) i Branislavom 
Ristivojevićem (DSS). Na kraju je tražila izvinjenje, jer su kolege "ustvrdile" 
da - laže. Seriju replika prekinuo je Gašo Knežević, pozivajući parlament da se 
ponaša kao zakonodavna, a ne sudska vlast.
- Nataša Mićić bila je saučesnik u krađi glasova, neustavno je uvela vanredno 
stanje, kao v. d. predsednika Srbije, i raspisivala je izbore kad je to 
odgovaralo DOS - rekao je Žarko Obradović, zamenik šefa poslaničke grupe SPS. - 
Zato ona nema moralno pravo da nam drži pridiku.
Mićićka je uzvratila. "Pročitajte u Krivičnom zakonu definiciju krađe. Pozivam 
predsedavajućeg da gospodinu Obradoviću izrekne opomenu, ili to nećete zbog 
ljubavi prema partnerima. Molim i da se proveri kvorum, jer za razliku od vas, 
mi bar nismo imali problema s kvorumom za rad".
Šef poslaničke grupe DSS Branislav Ristivojević se potom zapitao kako Nataša 
Mićić može da govori kad nije u sali, ukazujući da nije ubacila svoju karticu 
kad se utvrđivao kvorum. Tako ponašanje nazvao je "vrhuncem bezobrazluka".
- Nataša Mićić laže. Obišao sam njeno mesto i poslanička kartica nije bila na 
svom mestu - rekao je Ristivojević.
U razmeni oštrih reči nije preskočeno ni sporno glasanje za bivšeg guvernera 
NBS Kori Udovički, inicijative pred Ustavnim sudom Srbije oko "krađe mandata", 
anketni odbori, krivične prijave...
Uoči prelaska na raspravu o amandmanima na Zakon o obrazovanju, Obradović je 
poručio da će socijalisti podržati predloženi tekst kojim se "vraća 
dostojanstvo nastavnika ukidanjem licenci koje su služile kao vrsta lustracije 
u prosveti".