> Izvor: ebart
> Datum: 
> Rubrika: info_politika
> Naslov: POKRAJINSKA VLADA UBRZANO PRIPREMA PLATFORMU O USTAVNOM POLOŽAJU VOJVODINE
> Članak:

POKRAJINSKA VLADA UBRZANO PRIPREMA PLATFORMU O USTAVNOM POLOŽAJU VOJVODINE

Predsednik Skupštine Vojvodine Bojan Kostreš pozdravio je odluku Izvšnog veća 
da pristupi izradi platforme o položaju Pokrajine u novom ustavu Srbije. U 
izjavi "Dnevniku" on je, komentarišući prekjučerašnje saopštenje iz Banovine 
kojim je najavljena hitna izrada vojvođanske ustavne platforme, kazao da je 
takav gest PIV-a "potpuno logičan, pošto se vojvođanska administracija mora 
opredeliti prema ustavnom predlogu Vlade Srbije kojim se interesi građana 
Vojvodine ne zastupaju u dovoljnoj meri".
- Inicijativa Izvršnog veća očekivana je i ja pozdravljam, jer ona predstavlja 
i ispunjenje jedne od osnovnih tačaka koalicionog sporazuma koje su sklopile 
vladajuće stranke u Pokrajini - istakao je Kostreš.
Prema njegovim rečima, vojvođanska platforma o ustavnom položaju Pokrajine 
trebalo bi da se zasniva na do sad izraženim stavovima pokrajinske 
administracije o položaju Vojvodine, ali i na dokumentima koje je usvojio 
prethodni skupštinski saziv. 
- Kao što je i premijer Pajtić najavio, ta platforma treba da izrazi stavove 
vladajuće koalicije u Pokrajini, a pošto ova koalcija predstavlja kontinuitet 
sa prethodnim sazivom, razumljivo je da bi ona trebalo da se oslanja i na 
dokumente koje je donosio pokrajinski parlament u prethodnom mandatu, među 
kojima je i prednacrt osnovnog zakona Vojvodine - ocenio je Kostreš. 
Predsednik Izvršnog veća Vojvodine Bojan Pajtić rekao je za naš list da će 
platforma pokrajinske vlade o statusu Vojvodine u novom ustavu Srbije biti 
sačinjena već tokom naredne nedelje i potom upućena Odboru za ustav Skupštine 
Srbije. On međutim, smatra da za polaznu osnovu za izradu platforme treba uzeti 
rešenja ustavnog tima predsednika Republike Borisa Tadića (koji je i njegov 
stranački lider), jer je "taj ustavni projekat pozitivno ocenjen i među 
koalicionim partnerima u Pokrajini".
- U predlogu ustava predsednika Republike garantuje se zakonodavna, izvršna i 
delimično sudska autonomija Pokrajine, kao i njeno pravo na vlastitu imovinu i 
izvorne prihode. Verujem da je to dobra osnova za izradu naše platforme o 
položaju Vojvodine - zaključio je Pajtić.
Prema njegovim rečima, odluka o izradi rešenja kojima će se definisati ustavni 
položaj Vojvodine iz vizure pokrajinskih organa vlasti doneta je na sednici 
PIV-a održanoj u sredu, 2. februara. Dodao je da je tom prilikom dogovoreno da 
se hitno formira radna grupa Izvršnog veća, u koju će biti uključeni 
predstavnici svih stranaka vladajuće koalicije.
- Radna grupa će tokom naredne nedelje sačiniti predlog teksta o ustavnim 
nadležnostima Pokrajine, nakon čega će on biti dostavljen Odboru za ustav u 
republičkom parlamentu - rekao je Pajtić.
On je istakao da se novi ustav Srbije "ne može legitimno donositi" bez saradnje 
sa pokrajinskim organima, te da će lično zatražiti od predsednika Skupštine 
Srbije Predraga Markovića da se u ustavni predlog implementiraju rešenja iz 
vojvođanske platforme.