> Izvor: ebart
> Datum: 
> Rubrika: info_politika
> Naslov: Senić za rekonstrukciju Gradskog odbora. Izrael: Pitanje je koliko je Senić 
> Članak:

Senić za rekonstrukciju Gradskog odbora. Izrael: Pitanje je koliko je Senić 
sposoban da nešto uradi

Nezadovoljstvo rezultatima lokalnih izbora u Beogradu kulminiralo je u nedelju 
uveče tučom u prostorijama centralnog izbornog štaba SPO u Beogradu, tvrdi 
izvor "Blica" blizak toj stranci.
Prema rečima našeg sagovornika, jedan od opštinskih odbornika SPO nasrnuo je na 
šefa izbornog štaba te stranke Miloša Selića, optuživši ga da je krivac za loš 
rezultat SPO u Beogradu. Došlo je do fizičkog sukoba koji je bio do te mere 
ozbiljan da su neki od prisutnih nameravali da pozovu policiju, kaže naš izvor. 
Tokom večeri, dodaje on, u štab se telefonom javio i potpredsednik SPO Veroljub 
Stevanović, koji je u Kragujevcu ušao u drugi krug izbora za gradonačelnika, 
poručivši: "Ovako se vodi kampanja", nakon čega je spustio slušalicu.
Kako tvrdi sagovornik "Blica", u SPO se narednih dana spremaju velike 
personalne i strukturalne promene koje bi mogle zahvatiti i sam vrh stranke.
Portparol SPO Vlajko Senić nije želeo da potvrdi da li je došlo do pomenutog 
incidenta, dodavši da "koliko on zna, nije došlo ni do kakve tuče". Senić je, 
međutim, potvrdio da su u SPO nezadovoljni izbornim rezultatom u Beogradu i 
najavio "rekonstrukciju Gradskog odbora SPO".
- To je volja birača. Ne možemo se ljutiti na njih jer oni traže promene u SPO 
- rekao je Senić za "Blic".
Šef Centralnog izbornog štaba SPO Miloš Selić u izjavi za naš list kategorično 
je demantovao da je učestvovao u nedeljnoj tuči.
- To su najobičnije gluposti, plod nečije bolesne mašte - rekao je on i dodao 
da je atmosfera u izbornom štabu SPO bila "normalna".
Potpredsednik Gradskog odbora SPO Avram Izrael rekao je za "Blic" da ne zna da 
li je došlo do pomenute tuče, napomenuvši da je to "moguće jer kad je zlo, 
često se desi još veće zlo". On je naglasio da se "povukao iz cele priče posle 
odluka koje su donete pre izbora".
- Nema tu šta da se kaže, sve se vidi na terenu - bio je jasan Izrael. 
Komentarišući najave rekonstrukcije beogradskog odbora SPO, on je kazao da je 
"pitanje koliko je Senić sposoban da bilo šta najavi ili uradi".