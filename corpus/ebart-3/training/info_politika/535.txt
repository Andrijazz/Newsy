> Izvor: ebart
> Datum: 
> Rubrika: info_politika
> Naslov: Ishod referenduma o Evropskom ustavu u Francuskoj uklonio je kamen sa srca 
> Članak:

Ishod referenduma o Evropskom ustavu u Francuskoj uklonio je kamen sa srca 
Holanđanima - uplašenim da ne budu tamna mrlja na uglancanom projektu velike 
Evrope.
"Ako ništa drugo, ne želimo da mi budemo narod koji je potkopao veliki evropski 
plan!", citiran je jedan od aktivista iz tabora "za" ustav - mada, po količini 
unetih emocija, holandska kampanja (kako "za", tako i "protiv") ni približno 
nije bila slična francuskoj. Vođena je mlako, bez mnogo rasutog papira ili 
energije. Nije se očekivalo da će Francuzi tako gromko tresnuti vratima koja su 
sami, sopstvenim naporom, otvorili.
Takvo "gamižuće" propagiranje za sopstvenu političku stvar izrazilo se na kraju 
krajeva i rezultatima ispitivanog javnog mišljenja. "Ustavotvorci" su se sasvim 
doskora, do sredine aprila, osećali bezbednim. Kasnije ankete počele su 
pokazivati prevagu u korist stava "protiv" ustava, pa čak i sa 20 odsto više 
onih koji su smatrali da ga treba odbiti. Nagla promena raspoloženja je i 
podstakla taj strah, da će Holanđani, eto, možda jedini u Evropi biti protiv, 
upamćeni kao... itd.
Šok javnosti, izazvan neočekivanom odlukom Francuza, olakšao je stvar 
"protivnika". "Ustav je mrtav", i još jedno, ovoga puta holandsko odbacivanje 
predloga, nikako nije "jedina tamna mrlja", nego može biti samo okončanje 
agonije, završni "ubod iz samilosti". U sredu, u vreme kada su Holanđani 
dolazili pred kutije, ovo izdanje NIN-a slato je u štampu, tako da se ishod 
referenduma nije mogao znati. Procenjivalo se, međutim, da će izlaznost biti 
mala. Očekivalo se da pristalice ustava neće ni glasati, pošto je inicijativa 
"propala već ionako" izjašnjavanjem u Francuskoj.
Uzalud, dakle, apel Jana Petera Balkenendea, premijera, holandskog 
demohrišćanina: "Ne smemo dopustiti da nam zakone propisuju Francuzi!" Sada će 
se i njegova, još jedna evropska vlada, obresti u životnoj krizi.
To što su, bar u osvit referenduma, većinom protiv ustava kao i Francuzi, 
bezmalo je i jedina sličnost u političkom raspoloženju dva biračka tela. Dabome 
- ne računajući to što su i Holanđani protiv prijema Turske u EU!
Neka druga nezadovoljstva - na primer, skokom cena posle odbacivanja guldena u 
korist evra, zatim proširivanjem EU članicama u Istočnoj Evropi, strahom da će 
Evropa likvidirati neke "toteme tolerancije" (drogu u kafeima, lokale "s 
crvenim fenjerima", dopuštenost eutanazije) - imaju lokalni značaj, ali 
opšteevropsko dejstvo. Pošto, procenjuje se, sasvim sigurno sledi zastoj u 
daljem učlanjivanju (Bugarska, Rumunija, Turska...), a tek će se videti i šta 
sve drugo.