> Izvor: matf
> Datum: 
> Rubrika: info_politika
> Naslov: Policijski protesr
> Članak:


Za jedan spontani miting sve je izgledalo isuviše organizovano i pod konac. 
Plave šapke imale su svoju vrstu i nisu se mešale s belim šapkama, žandari su 
opet stajali za sebe i svako je imao unapred određeno i propisano mesto na Trgu 
republike (neki ga pamte i kao Trg slobode). Na prvi pogled sve je uglavnom 
ličilo na nekadašnje smotre plavaca za Titov rođendan ili na neki zaboravljeni 
Dan bezbednosti, manje na onaj stari "espeesovski" izum - skup podrške protiv 
nečega
 
Na tom istom Trgu policajci su se u poslednjih desetak godina češće 
pojavljivali u radnim uniformama, sa isukanim pendrecima i u poretku za juriš 
na pristalice opozicije, negoli u sveže ispeglanim uniformama. Tada su obično 
otimali transparente narodu koji je psovao vlast, ili se među sobom domunđavali 
šta bi ko od njih učinio "onom Čanku" koji je sa istog mesta gde je sada 
stajala policijska govornica, ne tako davno, na opozicionim mitinzima merkao 
bandere po Terazijama na koje bi valjalo obesiti Miloševića i njegove, ako 
drugačije ne ide. 
Prošlog četvrtka, na mitingu podrške generalu policije Sretenu Lukiću, koga 
glavna haška tužiteljica Karla del Ponte želi da sa još trojicom generala 
vojske i policije vidi u Hagu, policajci su nosili transparente, a Nenad Čanak 
je (jedini iz sadašnje vlasti) došao da ih podrži i lično kaže kako je nova 
haška optužnica atak na političku stabilnost zemlje. U novinskim 
dokumentacijama pod odrednicom "Čanak o Hagu" do sada je bilo moguće pronaći 
samo njegove izjave o tome da svi optuženi, bez izuzetka, moraju hitno u Hag 
kako bi se sa naroda skinulo breme kolektivne krivice. Od sada će tu stajati i 
zalaganje za skidanje haških čini sa generala Lukića "jer je bio lojalan DOS-u".
MINISTROVA RUKA: Na transparentima koji su se prošle nedelje pojavili na Trgu 
uglavnom je pisalo "Svi smo mi Lukić" i odmah se videlo da dizajneri ovog skupa 
i kreatori policijskih parola za taj dan nisu baš previše razmišljali - 
general-potpukovnik Sreten Lukić, drugi čovek srpske policije i načelnik Resora 
javne bezbednosti, nije jedini Lukić koga Hag traži. Na haškoj poternici odavno 
je i ime Milana Lukića, čoveka za koga se osnovano sumnja da ima previše krvi 
na rukama i koji već godinama uspeva da ostane sakriven i nedostupan organima 
gonjenja i zato parola "Svi smo mi Lukić", nije bila baš najsrećnije 
formulisana. 
Poruka je, naravno, trebalo da bude sasvim drugačija i univerzalnija od sudbine 
jednog policijskog generala. Najnovija haška optužnica prosto je preslikala 
nekadašnju komandnu strukturu srpskih vojnih i policijskih snaga na Kosovu u 
vreme rata u čemu je neko mogao da vidi i pretekst za dokazivanje kolektivne 
krivice. Ili bar zanemarivanje činjenice da je na Kosovu postojala oružana 
formacija (Oslobodilačka vojska Kosova) čiji je cilj bio da nasilno odvoji 
Pokrajinu, odnosno da je država imala pravo da brani svoju teritorijalnu 
celovitost. Oni na mitingu tvrdili su kako se haškim optužnicama takvo pravo 
našoj policiji i vojsci oduzima i kako će ubuduće, u sličnim iskušenjima, biti 
malo ljudi u uniformi spremnih da brane svoju zemlju, radije možda onu 
avganistansku. Oni iz Haga ne razmišljaju previše o toj sitnici, zanima ih, 
naravno, da kazne svakoga (na svim stranama, bar tako kažu) ko je proganjao i 
ubijao civile, kršio običaje rata, naređivao ili počinio ratne zločine. A što 
se Kosova tiče, tužilac Džefri Najs je još na početku suđenja Slobodanu 
Miloševiću ustvrdio kako je Beograd svojevremeno pokušao da "pripoji Kosovo 
Srbiji" i stavi ga pod svoju kontrolu. S obzirom na to da se o ovim optužnicama 
priča još od aprila, timu Karle del Ponte teško je zameriti činjenicu da su one 
obelodanjene neposredno posle početka srpsko-albanskih pregovara u Beču, čime 
se dodatno otežava pregovarački položaj Beograda. 
Sličan skup, samo neuporedivo manji, bez kamera, novinara i smotre uniformi, 
održan je nešto kasnije i u Babušnici, samo što je radni naziv tog skupa glasio 
- "Svi smo mi Lazarević". U Babušnici je branjen nedavno penzionisani general 
Vladimir Lazarević, nekadašnji komandant Prištinskog korpusa, čovek koji među 
oficirima VJ važi za sposobnog i časnog oficira. I o njemu, kao i o Sretenu 
Lukiću, u Hagu misle drugačije i smatraju da je odgovoran za zločine svojih 
potčinjenih u vreme rata na Kosovu. Slično policijskim strukturama, i one vojne 
(mada sa nešto više biranih reči) izrazile su zabrinutost da bi nove optužnice 
mogle da poremete mnogo toga u vojnim redovima. 
NOVI ANTIHAŠKI LOBI: Između ta dva mitinga podrške potencijalnim putnicima za 
Hag (drugu dvojicu sa iste optužnice - bivšeg načelnika Generalštaba VJ Nebojšu 
Pavkovića i bivšeg šefa RJB-a Vlastimira Đorđevića - malo ko brani i pominje) 
smestilo se sijaset izjava najodgovornijih ljudi u državi koje su prilično 
odudarale od njihove dosadašnje haške priče, ličile su na početak dosovskog 
okretanja ka populističkoj politici i dodavanje nešto malo nacionalne boje uoči 
zvaničnog početka predizborne kampanje. U jednom trenutku, dok sa Zapada nisu 
stigle preporuke da se malo spusti lopta, činilo se čak da je onaj donedavno 
pominjani "antihaški lobi" najednom usisao čitav DOS.
Tako je, na primer, srpski ministar unutrašnjih poslova Dušan Mihajlović mnogo 
puta poslednjih dana ponavljao jedno te isto: ja neću biti taj ministar koji će 
generale Lukića i Lazarevića isporučiti Hagu; ovde su sasvim jasno ugroženi 
nacionalni interesi; sprovođenje zahteva Haškog tribunala ostavilo bi ovu 
zemlju bez vojske i policije; ako Nacionalni savet za saradnju sa Tribunalom i 
odluči drugačije, onda će morati da nađe ministra i policajce koji će takvu 
odluku sprovesti. 
Ministrova ruka, dakle, neće potpisati nalog za hapšenje Lukića (teoretski to i 
nije njegov posao, već ministra Rasima Ljajića). Ista ruka je, međutim, pre 
tačno dve godine prilično brižno zagrlila viceadmirala Miodraga Jokića (inače 
člana Mihajlovićeve stranke), koga je Karla del Ponte takođe stavila na hašku 
optužnicu zbog učešća u operacijama oko Dubrovnika. U novembru 2001. ministar 
Mihajlović je lično krenuo u Hag sa Jokićem, a pre polaska na put na aerodromu 
Beograd izjavio je kako time želi da podrži jednog časnog čoveka, uz to i svog 
partijskog druga, koji će u Holandiji dokazati da je nevin. I sam Jokić je 
tvrdio tada da je nedeljama u vojnim arhivama tražio bilo koji dokument koji bi 
potvrđivao njegovu krivicu i da tako nešto nije mogao da nađe zbog čega je i 
rešio da dobrovoljno ode u Hag i skine sa sebe i svoje porodice taj haški beleg 
i ljagu optuženog za ratne zločine. Pre nekoliko meseci, viceadmiral Jokić je 
(samovoljno ili na nečiji nagovor i preporuku) promenio mišljenje i u Hagu 
priznao da je ipak malo kriv, zbog čega je tamošnje Tužilaštvo rešilo da 
značajno redukuje optužnicu. 
Upravo Jokićeva haška sudbina mogla bi da bude dovoljan razlog ministru 
Mihajloviću da još jednom postupi na isti način ma kako bio uveren da haško 
tužilaštvo radi pristrasno i protiv interesa ove zemlje. Uostalom, kako 
drugačije objasniti da u slučaju viceadmirala Jokića ista ruka brižno prati u 
Hag (i to baš u vreme pobune "crvenih beretki") čoveka u čiju je nevinost 
ubeđena, dok drugi put, u slučaju policijskog generala Lukića, inatno pokazuje 
tom istom Hagu srednji prst i poručuje da u njihovu pravdu nimalo ne veruje, 
još manje u mogućnost da tamo bilo ko dokaže svoju nevinost. 
KO JE TU IZNEVEREN: Dvostruki aršin ministra unutrašnjih poslova gotovo da bi 
mogao da posluži i kao paradigma dvostrukih standarda aktulene vlasti kada je o 
Hagu reč. Optužnica zvana "četiri generala" identična je onoj na kojoj su imena 
Milana Milutinovića, Nikole Šainovića, generala Dragoljuba Ojdanića i pokojnog 
Vlajka Stojiljkovića. Oko one prve vladao je gotovo politički konsenzus o 
neophodnosti odlaska optuženih u Hag što je proglašavano nacionalnim interesom, 
a prilično dugo vladalo je i uverenje da je njihova odbrana isključivo njihova 
privatna stvar s kojom država ne bi trebalo da ima bilo kakve veze. Sada se 
najednom ponovo u tu priču upliću "viši nacionalni interesi", najavljuje gotovo 
prekid saradnje s Hagom, zaboravljaju međunarodne obaveze i sopstveni zakoni 
koji ne ostavljaju previše manevarskog prostora za uzmicanje. Karli del Ponte 
je istovremeno indirektno ponuđeno da generalu Dragoljubu Ojdaniću sudi u Hagu, 
a da se generalima Pavkoviću i Lazareviću za iste događaje sudi kod kuće, što 
ona, naravno, ne prihvata. 
To što haško tužilaštvo novim optužnicama prvi put dira i među one koji 
zauzimaju visoko mesto u državnoj hijerarhiji i što među njima ima i onih koji 
su lično hapsili zločince u vreme Sablje, teško da menja bilo šta oko haških 
obaveza. Takođe, za beogradski deo haške priče (osim za istraživanja javnog 
mnjenja o rejtingu pojedinih međunarodnih institucija) malo je važno ono gotovo 
cinično obrazloženje kako je (posle Tuđmana), eto, i Alija Izetbegović bio pod 
istragom dok je bio živ, ili ona još nesuvislija teorija o nedostatku dokaza 
protiv Haradinaja i ostalih lidera OVK (možda bi vredelo proveriti ko to po 
Kosovu likvidira potencijalne svedoke). 
Razloge za ljutnju Beograda na Hag ne bi, izgleda, trebalo tražiti samo u 
nezgodnom tajmingu novih optužnica koje padaju usred političke krize i zvanično 
neobjavljene predizborne kampanje. Ponešto bi se dalo naslutiti i iz izjava 
zvaničnika poput one Dragana Šutanovca, predsednika skupštinskog Odbora za 
bezbednost koji je, gostujući na Radiju B92, izjavio - "Pprvi put smo izigrani 
od strane Haškog tribunala i gospođe Del Ponte". Ovo "izigrani" odnosi se po 
svemu sudeći na tvrdnju da je od Haga, Brisela (i još ponegde) tražena potvrda 
da general Sreten Lukić nije na spisku osumnjičenih i da je njegovo ime 
pronađeno na spisku "čistih". Lukićevo kasnije pojavljivanje na listi optuženih 
(za to se saznalo još u aprilu ove godine) sugerisalo je utisak da su nove 
dosovske vlasti ostvarile kadrovski kontinuitet sa sumnjivim Miloševićevim 
kadrovima. Neke dogovore sa Hagom pominjao je ovih dana i premijer Zoran 
Živković, koji je tvrdio kako su se i Brisel i Vašington složili da se u 
Beogradu više niko ne optužuje po komandnoj odgovornosti, što je indirektno 
sugerisalo utisak da se o podizanju haških optužnica ne odlučuje samo u Hagu. 
Na sve se kasnije nadovezala i izjava američkog ambasadora Pjera Rišara 
Prospera, koji je ponudio da se Ratko Mladić pošalje u Hag u zamenu za suđenje 
četvorici generala kod kuće. A to je, opet, mnogo direktnije od Živkovićeve 
izjave sugerisalo prilično neprijatan utisak o tome kako zapravo stoje stvari u 
međunarodnom pravosuđu. 
OLE, OLE: Nove optužnice, hapšenje i puštanje Agima Čekua, naša ljutnja na 
Haški sud (što kaže ona narodna - ljutimo se ko zec na planinu), pozivanje na 
Hrvatsku kojoj su dozvolili da Anti Norcu sudi kod kuće (vidi se kako), 
verovanje da bi se tu ponešto moglo uraditi i korišćenjem prečica, odnosno 
preporučivanjem da postanemo strateški partneri SAD - obnovili su priču o tome 
koliko smo se zaista posle spektakularnog povratka u svet pomerili u smislu 
poboljšanja međunarodnog položaja i napustili poziciju izopštenika. 
Potpredsednik srpske vlade Nebojša Čović zapitao se ovih dana jesmo li mi 
uopšte država. Istovremeno, novi sukob sa Hagom u koji se ušlo prilično olako i 
nepromišljeno, baš kao i pretvaranje haških optužnica u beskrajnu traku, i 
presporo kažnjvanje etničkih čišćenja i zločina počinjenih nad srpskim narodom, 
zakonito će ovde jačati ksenofobične i protivevropske snage. 
U čitavoj ovoj priči jasno je jedino da se sa slanjem četvorice generala neće 
žuriti. Taj posao moraće, izgleda, da obavi neka nova vlast posle 
parlamentarnih izbora i sa ministrom policije spremnim da potpiše tako nešto. 
Pitanje je samo da li će bilo ko moći da u tom poslu računa na nekoliko hiljada 
policajaca skupljenih prošle nedelje na Trgu republike u "znak podrške protiv". 
I za generala Lukića i ostale, bez obzira na njihovu ubeđenost u sopstvenu 
nevinost, bilo bi možda najbolje da sami krenu u Hag, gde ponekad zaista prvo 
treba objasniti kako je Kosovo bilo deo Srbije. Ali, pre te priče važno je 
objasniti i ko je odgovoran za sasvim konkretne i užasne zločine nad civilima 
na Kosovu, a njih je tamo bilo, bez obzira na sve teoretske rasprave ili 
istorijska neznanja. 
U međuvremenu, dok se ovde raspravlja o njegovoj sudbini, general Lukić je, 
umesto do Haga gde bi Karla del Ponte želela da ga vidi (možda pre kao važnog 
svedoka nego kao optuženog), stigao do Madrida i Realovog stadiona. Grupica 
Partizanovih navijača je prošle srede u Madridu povremeno uzvikivala - "Ole, 
ole, Ratko Mladić", a kasnije prešla na "Ole, ole, Sreten Lukić". 
Teško da se general Lukić raduje zbog ovog poređenja.