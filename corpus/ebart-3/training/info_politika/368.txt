> Izvor: ebart
> Datum: 
> Rubrika: info_politika
> Naslov: Crna Gora
> Članak:

Crna Gora

Miodrag Živković je isključen iz Liberalnog saveza i obelodanilo se da u toj 
stranci praktikuju partijski reket kao uobičajenu praksu. Oni, uostalom, to ne 
negiraju

Zbog kupoprodajnog ugovora Opštine Kotor i podgoričke firme "Helkom 
investment", čiji su osnivači dve Ruskinje, a koji je naknadno u vrhu 
Liberalnog saveza ocenjen kao protivzakonit, Miodrag Živković - sada već bivši 
politički lider liberala, izbačen je iz partije a potom i smenjen sa funkcije. 
I bez poznavanja partijskog Statuta očigledno je da se radi o nelogičnom 
potezu, što nije jedina nedoumica u skandalu koji je zadesio najtvrdokornije 
borce za crnogorsku nezavisnost i jednako odlučne protivnike ratova u bivšoj 
SFRJ. 
Da bi političko-privatizacioni skandal bio pikantniji potrudili su se sami 
akteri, koji su u međusobni obračun umešali masone, mafijaše, privatne 
i-mejlove i, na kraju, državnog tužioca Crne Gore.
Priča, koja je eskalirala izbacivanjem Živkovića iz partije (ali koja još nije 
okončana), formalno je počela 7. juna ove godine kada su odbornici LS i 
Socijalističke narodne partije (SNP) u kotorskoj Skupštini doneli odluku o 
prodaji opštinskog zemljišta u Grblju, od pola miliona kvadrata "Helkom 
investmentu". Ta firma koju su osnovale Moskovljanke Aksana Zilina i Raisa 
Binjeva, registrovana je u ovdašnjem privrednom sudu dve nedelje pošto je 
tender raspisan i u poslednjem času prijavila se za kupovinu prostora oivičenog 
plažama Trstena i Ponte. Lokalnu vlast u Kotoru ima koalicija liberala sa 
prosrpskim partijama, a gradonačelnik Nikola Samardžić takođe je (bio) liberal 
(i on je u paketu sa Živkovićem, na partijskoj vanrednoj konferenciji, 
isključen iz stranke).
Sredinom jula SNP se, međutim, predomislio i zatražio da se posao stopira jer 
je, navodno, nezakonit. Toj partiji mesec dana kasnije pridružila se i većina u 
Malom kabinetu (Predsedništvu) LS, među kojima osnivač i faktički lider Slavko 
Perović i bivša predsednica crnogorske Skupštine i predsednica LS Vesna 
Perović, koji su svu krivicu za "nezakonit posao" svalili na Živkovića i 
Samardžića. 
Oponenti prodaje "dosjetili" su se da je pre raspisivanja tendera o 
dostavljanju pisanih ponuda trebalo održati javnu licitaciju, kao što predviđa 
procedura za prodaju gradskog građevinskog zemljišta. Zagovornici posla, 
prvenstveno Živković i Samardžić tvrde da su te primedbe "gluposti", pošto za 
prostor na kome je ponuđeno zemljište nema Detaljnog urbanističkog plana, pa 
samim tim, smatraju, ni ono ne može imati status gradskog građevinskog 
zemljišta. Pri tome, naglašavaju da je nekome zasmetalo to što ovim poslom 
Kotor može razrešiti najveći deo svojih infrastrukturnih problema i svrstati se 
"u red evropskih gradova". Ponuđeni iznos je, inače, bio 5,8 miliona evra, što 
je otprilike koliko i dva ovogodišnja budžeta SO Kotor, i 1,4 miliona evra više 
od početne, procenjene cene zemljišta.
Njihovi unutarpartijski i koalicioni partneri nisu imali sluha za ova 
obrazloženja, pa će o sudbini tog ugovora odlučivati Komisija Agencije za javne 
nabavke i državni tužilac. 
U međuvremenu, nakon što su dve oprečne struje u LS ostale pri stavovima o 
nezakonitosti, odnosno o "poslu stoleća za Kotor", zakazana je vanredna 
konferencija (skupština) na kojoj je Živković javnim glasanjem isključen iz 
liberala, a potom tajnim glasanjem smenjen sa mesta političkog lidera.
U međuvremenu, svim podgoričkim dnevnim listovima dostavljena je prepiska 
elektronskom poštom između (Slavka) Perovića i Živkovića. Slavko Perović, koji 
već nekoliko godina živi u Pragu, upućuje svoga naslednika Živkovića da pored 
zakonskih uslova mora biti poštovan i još jedan - da "LSCG dobije značajna 
sredstva neophodna za političko preživljavanje i nastavak političke borbe". 
"Rus je planirao da plati 20 odsto više od tržišne vrednosti zemlje. Dakle 1 
000 000 evra. To su gorepomenuta značajna sredstva", objasnio je Perović 
Živkoviću.
U prijateljskom ubeđivanju Perović je naveo i da bi Živković, zbog autoriteta 
funkcije koju obavlja, trebalo sa Vesnom Perović i Sašom Markovićem (član Malog 
kabineta) da o tome razgovara sa pravnim zastupnikom rusko-crnogorske firme 
Novicom Jovovićem. Živković nije pristao da razgovara s Jovovićem sa kojim ga, 
inače, povezuju privatno poznanstvo i članstvo u masonskoj loži.
U obrazloženju krivične prijave, koju je Jovović 5. septembra podneo višem 
tužiocu, naveo je da se "8. avgusta oko 20 sati u Budvi, u pabu "Old fisher" na 
inicijativu LS, sastao sa Perovićevom i Markovićem".
"Nakon uobičajenih protokolarnih reči, Perovićeva je istakla da je razlog za 
sastanak inicijativa SNP, koja pravi veliku političku štetu LS, a na opasku 
advokata da je važniji opšti interes, ona je rekla da je to prvi veliki posao 
koji LS kontroliše i da za završetak istog LS traži milion evra, a da je ona 
ovlašćena da zahteva novac i da primi isti," navodi se u prijavi. 
Perovićeva je kasnije u javnom blaćenju političkog lidera, za čijim je 
prijateljstvom navodno javno žalila, navela i da su Živković i Samardžić pre 
raspisivanja tendera znali da njihov prijatelj Jovović zastupa potencijalnog 
kupca zemljišta, te da su sva trojica članovi masonske lože. Pomenula je i da 
je Jovović advokat koji zastupa uglavnom mafijaše.
Kad se kasnije ispostavilo da postoji video-zapis sednice Predsedničkog 
kolegijuma, na kojoj je Vesna Perović potvrdila da je tražila pare od advokata, 
ona je priznala - "nije u pitanju reket, već donacija za partijsku 
infrastrukturu".
Epilog ove afere još nije poznat: državno tužilaštvo tek ispituje navode 
krivične prijave protiv Vesne Perović i Saše Markovića, liberali su najavili da 
će tužiti Samardžića (koji je sada, pošto je isključen iz stranke, vanstranački 
gradonačelnik Kotora) zbog "nezakonite i nameštene prodaje" priobalske zemlje. 
Živković je najavio da ne priznaje odluku vrha partije i da će se boriti protiv 
nje (može od Ministarstva pravde da traži ocenu zakonitosti odluke o 
isključenju i smeni), dok se lokalna vlast u drugom po veličini crnogorskom 
gradu, Nikšiću, talasa, s obzirom da je gradonačelnik, takođe liberal Labud 
Šljukić, uz Živkovića.
Crnogorsku javnost, kojoj se činilo da je posle privatizacionih afera u stilu 
kotorskog "posla stoleća" i ubistva direktora i glavnog urednika opozicionog 
lista, više ništa ne može iznenaditi, ovo je ipak bio šok. Prvi put pojavili su 
se materijalni dokazi koji potvrđuju sumnje i spekulacije da ovdašnja politička 
elita, bez obzira na nivo vlasti koju drži i državnu opciju koju zagovara, svoj 
politički uticaj koristi za sticanje nezakonite koristi. Razlika je samo valjda 
u tome što neki umeju da ćute, a drugi nisu stekli tu veštinu.
Trenutni bilans situacije je taj da SNP, koja u nekim gradovima drži vlast u 
koaliciji sa Liberalnim savezom, traži smenu gradonačelnika tamo gde su to 
liberali: Nikšić, Budva, Cetinje i Kotor.