> Izvor: ebart
> Datum: 
> Rubrika: info_politika
> Naslov: PREDSEDNIK SRBIJE OTVORIO REGIONALNU KONFERENCIJU O MULTIKULTURALIZAMU 
> Članak:

PREDSEDNIK SRBIJE OTVORIO REGIONALNU KONFERENCIJU O MULTIKULTURALIZAMU 

Boris Tadić kaže da multikulturalizam treba da bude faktor stabilnosti 
 
Predsednik Srbije Boris Tadić ocenio je juče u Beogradu da bi multikulturalizam 
u Srbiji trebalo da počne da se ceni kao vrednost, faktor stabilnosti i 
privrednog razvoja, a ne kao faktor rizika.

Otvarajući skup "Perspektive multikulturalizma u državama zapadnog Balkana", 
Tadić je kazao da se multikulturalizam nije oduvek smatrao za izvor 
nestabilnosti, socijalnog nasilja i kriza, dodajući da je takvo shvatanje 
posledica "zamućenosti" njegove uloge kroz istoriju.

"Mislim da je danas moguće doneti odluku da multikulturalizam bude jedan od 
glavnih pokretača razvoja svih koji žive na ovim prostorima", kazao je Tadić i 
dodao da bi "razmišljanje o vlastitoj naciji trebalo da smestimo u regionalni 
kontekst". "Misliti nacionalno, znači misliti regionalno", naglasio je Tadić i 
dodao da zemlje zapadnog Balkana jedino ukoliko razmišljaju regionalno mogu 
imati perspektivu i postati "zona mira i razumevanja". U suprotnom, smatra 
Tadić, Balkan će ići u dalji proces "balkanizacije", fragmentiranosti i 
nestabilnosti.

Prema njegovim rečima, u Srbiji su usvojeni mnogi dokumenti kojima se stvaraju 
uslovi za razvijanje pozitivnog vrednovanja multikulturalizma, kao što su Zakon 
o zaštiti prava nacionalnih manjina, Povelja o pravima i slobodama građana, kao 
i izmene Zakona o izboru narodnih poslanika. "Zaštita kolektivnih prava, 
etniciteta, razvoj lokalnih samouprava, kao i pritisak akademskih struktura na 
političku, od presudne su važnosti da se pojam multikulturalnosti shvati kao 
pozitivna vrednost, kao faktor stabilnosti i razvoja", zaključio je Tadić.

Dvodnevnu regionalnu konferenciju o multikulturalnosti na Balkanu organizovali 
su Centar za istraživanje etniciteta i Fondacija "Fridrih Ebert". 
(Beta)