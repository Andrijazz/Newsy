> Izvor: matf
> Datum: 
> Rubrika: info_politika
> Naslov: Iako prizivan povicima "Vuče, Vuče" iz grla više od 10.000 ljudi, predsednik 
> Članak:

SPO i šef diplomatije SCG Vuk Drašković nije se juče pojavio na 14. 
ravnogorskom saboru kojim je obeležena 63. godišnjica ustanka jugoslovenske 
vojske pod vođstvom đenerala Dragoljuba-Draže Mihailovića protiv nemačkog 
okupatora. Nakon što je hor otpevao himnu "Bože pravde", zvanični deo 
manifestacije konferansije je otvorio konstatacijom da skupu prisustvuje "preko 
100.000 ljudi sa pet kontinenata". Okupljenima se potom obratio funkcioner SPO 
Aleksandar Čotrić, koji je pročitao pozdravnu poruku prestolonaslednika 
Aleksandra II Karađorđevića. Usledili su govori i recitacije govornika, među 
kojima je bila i majka pokojnog komandanta srpske garde Đorđa Božovića Giške. 
Skupu se poslednji obratio potpredsednik SPO i unuk generala Draže Mihailovića, 
Vojislav Mihailović, koji je praćen zvižducima i pucnjima obavestio okupljene 
da Vuk Drašković "zbog diplomatskih obaveza nije mogao da dođe na Ravnu goru". 
Mihailović je sa "srpskog Pijemonta" poručio da "nema pomirenja bez istine o 
đeneralu Draži", rekavši da je "đeneral Draža bio prvi gerilac u porobljenoj 
Evropi u Drugom svetskom ratu". Iz mase okupljenih koji su nosili srpske, 
četničke i zastave SPO, čuli su se povici: "Hoćemo kralja" i "Ustanak, 
ustanak". 
Ikonografija skupa je podrazumevala šajkače, šubare, kokarde, noževe, uniforme 
VSCG, majice sa likom Radovana Karadžića, Ratka Mladića i Draže Mihailovića, 
kao i jedan kimono. Posle Mihailovićevog govora, saboraši su pozvani da se na 
istom mestu okupe i sledeće godine. 
Od ranih jutarnjih sati Ravnom gorom se širio miris roštilja i alkoholnih pića, 
a mnogi poštovaoci lika i dela đenerala Draže teturali su kroz ravnogorsko 
blato pevajući popularne četničke hitove, praćeni muzikom raštimovanih 
orkestara koji su zabavljali goste pod šatrama.
Deda Stanoje iz okoline Gornjeg Milanovca nije propustio nijedan sabor. "Da ti 
kažem, sine, danas je ovde došlo sve što valja u Srbiji. Vuk je napravio veliku 
grešku što nije došao. Da je sreće, pa da sledeće godine dođe još više ljudi, 
al' ne valja ovaj narod", tvrdi deda Stanoje.
Na platou oko spomenika generalu kraljevske vojske u Drugom svetskom ratu Draži 
Mihailoviću postavljene su desetine punktova, a na jednom je istaknut 
transparent: "Branićemo do poslednjeg komandanta Ratka i brata Radovana". Neki 
od učesnika sabora nosili su fotografije i majice sa likom bivšeg lidera 
bosanskih Srba Radovana Karadžića na kojima piše "Srpski heroj". 
U crkvi Svetog Đorđa u subotu ujutru održan je parastos svim poginulima u 
ratovima vođenim na ovom prostoru.
foto: M. Rafailović