> Izvor: ebart
> Datum: 
> Rubrika: info_politika
> Naslov: Vladan Batić danas objavljuje savez
> Članak:

Vladan Batić danas objavljuje savez

BEOGRAD - Predsednik Demohrišćanske stranke Srbije Vladan Batić pozvao je 
lidera Srpskog pokreta obnove Vuka Draškovića i predsednicu frakcije Građanskog 
saveza Srbije Vesnu Pešić da oforme savez.
Nezvanično, SPO je odgovorio pozitivno, dok Pešićeva još nije odlučila.
Vladan Batić juče nije želeo ništa konkretnije da kaže povodom najave 
formiranja saveza, osim da će danas na konferenciji za novinare sve biti 
jasnije i da "će biti objavljeno zajedničko delovanje". Pored ovoga, iako više 
ni reč nije hteo da kaže, uspeli smo da "iscedimo" odgovor na pitanje da li je 
optimista oko svoje ideje: "Naravno, ja sam uvek bio optimista i borac".
- Da, dobila sam poziv od gospodina Batića, ali nije reč ni o kakvom pismu. 
Razgovori su u toku i još ne mogu ništa konkretno da vam kažem, sve će biti 
jasnije za dan dva, rekla je kratko za Glas Vesna Pešić.
Inače, ona je juče novinarima rekla i da ta inicijativa ne predviđa da savez 
bude neki skup partija, već je to zamišljeno tako da članovi mogu da budu i 
građani i različita udruženja.
- Mislim da nije predloženo da to bude skup partija, jer ja nisam predsednik 
partije, već frakcija u GSS-u. To bi bilo više kao građanska inicijativa, nego 
što bi bila nova koalicija. Ja sam tako razumela, navela je ona. 