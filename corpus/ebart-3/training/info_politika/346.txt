> Izvor: ebart
> Datum: 
> Rubrika: info_politika
> Naslov: HRVATSKA I HAŠKI PRESEDANI
> Članak:

HRVATSKA I HAŠKI PRESEDANI

Mada Hrvatska slavi praktično oslobađanje generala Tihomira Blaškića koji je 
prethodno osuđen na 45 godina robije, nove pravne formulacije "komandne 
odgovornosti" iz Haga dugoročno ne slute na dobro

Stjepan Mesić 4, Tihomir Blaškić 45 godina", pisalo je na fasadama užeg centra 
Zagreba u vreme kratkotrajnog predaha od vlasti koju danas ovde ponovo drži 
Hrvatska demokratska zajednica. Poruka je bila jasna - predsednik države 
Stjepan Mesić je nacionalni izdajnik koji je svedočio protiv svoga sunarodnika, 
komandanta Hrvatskog vijeća obrane u nekadašnjoj Herceg-Bosni, bivšeg 
jugoslovenskog oficira generala Tihomira Blaškića. Blaškića je, zbog masakra 
nad civilnim muslimanskim stanovništvom u selu Ahmići 1993. godine, haški 
tribunal, po principu "komandne odgovornosti", osudio na drakonskih 45 godina 
zatvora. U pritvoru je proveo punih osam godina, a nedavno je pušten na 
slobodu. Sudija Međunarodnog suda za ratne zločine u bivšoj Jugoslaviji Faust 
Pokar Blaškićevu prvostepenu presudu je sa 45 smanjio na devet godina i 
presudio da general Hrvatskog vijeća obrane bivše Herceg-Bosne nije kriv za 
zločin nad civilima Ahmića u Lašvanskoj dolini.  Na Blaškiću je, međutim, 
ostala ljaga da je pod njegovom komandom u proleće 1993. godine u srednjoj 
Bosni izvršen masakr nad ratnim zarobljenicima po principu "oko za oko, zub za 
zub", a ponekad čak i bez takvih povoda. Zanimljivo je da je Tihomira Blaškića, 
inače vidno potresenog izricanjem prve presude od 45 godina, bivši državni vrh 
Hrvatske s pokojnim predsednikom Franjom Tuđmanom i njegovim sinom na čelu, 
koji je vodio tajne policije u Hrvatskoj, Miroslavom Tuđmanom, nagovorio na 
dobrovoljnu predaju. Njegove odbrane u Hagu prvo se prihvatio poznati HDZ-ov 
advokat Zvonimir Hodak, a svoje prste u odbrani generala imao je i famozni 
Amerikanac Dejvid Rivkind koji je, pokušavajući da za Hrvatsku od Srbije 
naplati ratnu štetu i tako odbrani ovdašnju zvaničnu verziju poslednjeg rata, 
opustošio državni budžet i netragom nestao. Rezultat ovih jurističkih trikova 
bilo je 45 godina presuđenog zatvora i konstatacija da Tihomir Blaškić u Hagu 
zapravo okajava ne samo svoje nego i grehe Tuđmanovog establišmenta koji je 
neposredno bio umešan  u rat sa muslimanskim i srpskim stanovništvom i njihovim 
političkim liderima u Bosni i Hercegovini. 
Ovo mišljenje deli i ona čuvena "šutljiva većina" hrvatske nacije, ali i 
branilac Tihomira Blaškića, čuveni zagrebački advokat Anto Nobilo. Nobilo pre 
nekoliko godina nije krio da je svedočenje Stjepana Mesića u Hagu znatno 
otežalo Blaškićevu poziciju, ali danas sa zadovoljstvom ističe da u najnovijoj 
presudi Haškog tribunala ne postoji nijedno delo u kom je general Hrvatskog 
vijeća obrane tadašnje Herceg-Bosne proglašen krivim za ubijanje ljudi. 
Inače, kad je aktuelni predsednik države Stjepan Mesić, pre nekoliko godina, 
još za života Franje Tuđmana, nestao iz Zagreba, politički i pravni krugovi 
zemlje znali su da je on u Hagu, ali i da je s njim tamo završila i kolekcija 
prljavština državne vlasti koja je iz Zagreba vukla konce rata u Bosni i 
zapadnoj Hercegovini. Haška presuda Tihomiru Blaškiću potvrdila je da je 
današnja Republika Hrvatska, u Tuđmanovo vreme, bila umešana u rat, a formalni 
diplomatski odnosi koje je zvanični Zagreb tih godina uspostavio sa zvaničnim 
Sarajevom, bili su samo farsa. Sudija Faust Pokar konstatovao je da je Tihomiru 
Blaškiću zaista bilo teško da se brani pošto su od njega svih ovih godina 
brižljivo skrivani dokazi o dve paralelne linije komandovanja ratom u Bosni i 
Hercegovini, koji bi mogli da ga oslobode krivice. Istragu o zločinima u 
muslimanskim selima Lašvanske doline u proleće 1993. godine na sebe je preuzela 
vojna tajna služba bivše Herceg-Bosne, SIS, ali taj izveštaj nikad nije ugledao 
svetlo dana. Za moderno hrvatsko pravosuđe, koje je, na nesreću, i dalje 
pogubno impregnirano dnevnom politikom, najvažniji rezultat spektakularnog 
obrta u slučaju generala Tihomira Blaškića je nada da je poništavanje njegove 
prvostepene presude i smanjenje kazne sa 45 na 9 godina, tj. puštanje na 
slobodu, znak da su hrvatski advokati u Hagu uspeli da obore instituciju 
"komandne odgovornosti" zbog koje su optuženi i odbegli general Hrvatske vojske 
Ante Gotovina, generali Mladen Markač, Ivan Čermak i mnogi drugi. Prvostepena 
presuda od 45 godina Tihomiru Blaškiću "komandnu odgovornost" definiše kao 
odgovornost svih koji "naređujući neki čin znaju da pri tome postoji rizik da 
budu počinjena kaznena djela". 
Hrvatski državni vrh danas, naravno, burno slavi oslobađanje Tihomira Blaškića, 
a i sam predsednik Republike Stjepan Mesić smatra kako je to dokaz da je 
Tribunal pravna, a ne politička institucija. Međutim, posledice ovog sudskog 
presedana tek treba da se pokažu. Dok se presrećni Blaškić suočava s 
administrativnim barijerama, jer još nema dokumenta s kojima bi mogao da 
napusti Holandiju, nad Hrvatskom lebdi strašno neizgovoreno pitanje: šta će se 
desiti ako Haški tribunal, ignorišući "komandnu odgovornost", odluči da za 
zločine širom bivše Jugoslavije nisu krivi ni Tihomir Blaškić, ni Ante 
Gotovina, ni Tomislav Merčep, ni Ratko Mladić, ni Vojislav Šešelj, ni Radovan 
Karadžić, ni Slobodan Milošević? Mrtvi akteri jugoslovenske drame s hrvatske 
strane -  bivši predsednik Franjo Tuđman i bivši ministar odbrane Gojko Šušak - 
lišeni su ovakvih dilema.