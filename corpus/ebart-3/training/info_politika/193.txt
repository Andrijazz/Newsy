> Izvor: matf
> Datum: 
> Rubrika: info_politika
> Naslov: "OTPOR" POSTAO POLITIČKA STRANKA 
> Članak:


Ulazak "Otpora" u parlament - garancija da će se čuti glas građana 

Narodni pokret "Otpor" juče je registrovan kao politička stranka u Ministarstvu 
za državnu upravu i lokalnu samoupravu Srbije. 

Član Izvršnog odbora "Otpora" Srđan Milivojević pozvao je građane da više ne 
maštaju o boljoj Srbiji, već da se pridruže toj stranci i sa njom "ostvare taj 
san". 

On je ocenio da pravda u Srbiji nije "namirena" ni u prošlom, ali ni u 
sadašnjem režimu, i dodao da "Otpor" želi da ostvari takvo društvo u kojem će 
vladati pravda, sloboda, odgovornost i solidarnost. "Otpor" ne priznaje nikakve 
izgovore za nesprovođenje pravde i ne priznaje odricanje od odgovornosti, kazao 
je Milivojević i podsetio da su principi pravičnosti bili osnova delovanja 
pokreta od njegovog osnivanja. Potrebna nam je pravna država, sa stabilnim 
institucijama i zakonima, a ulazak "Otpora" u parlament, posle izbora, 28. 
decembra, garantovaće da će se u Skupštini čuti glas građana i videti "svetlo 
na kraju tunela", rekli su predstavnici nove stranke. 

Ivan Marović, takođe član Izvršnog odbora "Otpora", kazao je da od 
parlamentarnih izbora očekuje "urazumljivanje" političke scene Srbije, 
istakavši da će ta stranka biti otvorena za programsku i principijelnu saradnju 
sa svima koji žele stabilnu, demokratsku i prosperitetnu Srbiju. "Otpor" će do 
izbora predstaviti javnosti svojih 250 kandidata i svoj izborni program, 
najavili su predstavnici te stranke. 

(Tanjug)