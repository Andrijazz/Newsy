> Izvor: ebart
> Datum: 
> Rubrika: info_politika
> Naslov: Sud o oduzetim mandatima poslanicima G17
> Članak:

Sud o oduzetim mandatima poslanicima G17

Saslušanje Zorice Šimić, šefice pisarnice Skupštine Srbije osumnjičene u 
slučaju oduzimanja mandata bivšim poslanicima G17 plus Sovraniju Čonjagiću i 
Vesni Lalić, odloženo je za 22. septembar jer se ona nalazi na godišnjem odmoru 
u inostranstvu.

Šefica pisarnice parlamenta je osumnjičena da je u novembru 2005. godine 
falsifikovala vreme podnošenja blanko ostavki Čonjagića i Lalićeve koje su, 
prema navodima optužnice, "stigle iz kabineta predsednika Skupštine". Ovim 
poslanicima mandati su oduzeti posle njihovih najava da neće glasati za budžet 
Republike Srbije za 2006. godinu.
Branilac oštećenih Vladimir Terzić tvrdi da je taktika da se slučaj odugovlači 
sve do raspisivanja izbora.
- Ulazimo u deseti mesec procesa i cela igra se vodi da se stvar razvodni. Da 
se sve završi na tome što će nekakva presuda biti doneta kada bude neki drugi 
sastav parlamenta. Da je sada svedočila, verovatno bi morala da kaže ko joj je 
rekao da prepravlja dokumenta - tvrdi Terzić. Šimićevu, zaključuje Terzić štite 
oni u Skupštini koji bi i sami mogli da se nađu u istrazi, a koji su zaduženi 
za poštovanje zakona u parlamentu.
U Skupštini Srbije tvrde da Šimićeva ne izbegava sud i da je rešenje o odmoru 
dobila još u junu.
- Ona ima pravo da koristi odmor koji je još ranije prijavila, pre nego što je 
i podneta krivična prijava protiv nje - tvrdi Jasminka Jakovljević, poverenik 
za informacije u Skupštini Srbije.