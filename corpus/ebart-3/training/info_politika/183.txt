> Izvor: ebart
> Datum: 
> Rubrika: info_politika
> Naslov: O POVERENJU VLADI, U SKUPŠTINI SRBIJE GOVORILA I ČETIRI MINISTRA
> Članak:

O POVERENJU VLADI, U SKUPŠTINI SRBIJE GOVORILA I ČETIRI MINISTRA

POSLANICI Skupštine Srbije juče su se konačno vratili temi koja je na dnevnom 
redu - raspravi o poverenju Vladi Zorana Živkovića. Odsustvo premijera koji je 
na nekoliko dana otputovao u Kinu a kojem su se poslanici opozicije najčešće 
obraćali, kao da je "otupilo radikalsku oštricu" pa su dali priliku čak 
četvorici ministara da govore o trogodišnjem učinku.
Ministar vera Vojislav Milovanović je rekao da je prioritet ovog resora bilo 
stvaranje ambijenta za saradnju države i crkve, posle njihove višedecenijske 
suprotstavljenosti. On nije hteo da se prema sopstvenim rečima hvali 
rezultatima rada već je umesto toga pročitao dopise koje su Narodnoj skupštini 
poslale Srpska pravoslavna crkva i patrijarh Pavle, Katolička crkva i Islamska 
zajednica.
Gordana Pop Lazić je rekla da radikali u optužbama nisu ni spominjali ovo 
ministarstvo, ali je iznela nekoliko zamerki i na njegov rad - ministar se nije 
dovoljno angažovao da se episkopu Mileševskom Filaretu dozvoli poseta srpskih 
zatočenika u Hagu, da je veronauka uvedena u škole zato što je Gašo Knežević 
time pravdao ubacivanje građanskog vaspitanja... Upitala je još ministra vera 
zašto je zloupotrebio položaj u izgradnji  hrama Svetog Save da je, kao 
protoneimar, i izvršilac radova, podizvođač i investitor. Na to je on odgovorio:
"Daleko od toga da sam bilo kakav izvođač, još manje investitor. Ja sam tamo 
samo jedan mali sluga Božji koji 18 godina pomaže da se hram izgradi".
Ministar za rad i zapošljavanje Dragan Milovanović predočio je poslanicima da 
je socijalnim programom zbrinuto 11.069 radnika koji su u bankama ostali bez 
posla, da je samo prošle godine odobreno 484 miliona dinara kredita za 
otvaranje 900 radnih mesta.