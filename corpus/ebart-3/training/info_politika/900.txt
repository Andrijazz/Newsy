> Izvor: ebart
> Datum: 
> Rubrika: info_politika
> Naslov: Majkl Polt, ambasador SAD u Beogradu
> Članak:

Majkl Polt, ambasador SAD u Beogradu

Jedini način da dokažete da ne možete da uhapsite 
Mladića ili da nije u zemlji jeste da nam kažete gde je, kaže Polt za "Blic" 

Kakav god bio ishod pregovora o statusu Kosova, naučite da živite sa ishodom. 
Ako bude onakav kakav ste želeli, naučite da živite sa njegovim posledicama, 
kao i u slučaju da ishod ne bude kakav ste želeli, kaže za "Blic" Majkl Polt, 
ambasador SAD u Srbiji.

- Još pokušavamo da nađemo "vin, vin" situaciju u kojoj svi pobeđuju i gde će 
biti zadovoljeni osnovni zahtevi obe strane. Za nas su najbitnija prava, 
životni standard i budućnost svih koji žive na Kosovu - kaže Polt.
-Šta bi bila ta "vin, vin" situacija?
- Ta situacija bi bila ujedinjena, slobodna i uspešna Evropa koja uključuje sve 
narode regiona. Debata o granicama biće beznačajna u jednoj Evropi gde ne znate 
kada ste iz jedne zemlje prešli u drugu. 
-Da li to znači da će KiM biti nezavisno, a Srbija dobiti članstvo u EU?
- Lep pokušaj, ali nećete me uvući u tu vrstu komentara. Neću da govorim šta 
treba ili ne treba da radite. Treba da štitite šta god da vi verujete da su 
vaši interesi. 
-Kosovo je kao deo Srbije navedeno u ustavu.
- Srbija ima pravo na svoje argumente. Da li će to uticati na konačno rešenje? 
Neće. Rečeno je da nijedna strana neće moći da unilateralno proglasi sopstveno 
rešenje. Zaboravlja se kako smo stigli u ovu situaciju. Miloševićevi potezi na 
Kosovu naterali su međunarodnu zajednicu da bude deo nečega što je pre toga 
bilo čisto unutrašnje srpsko pitanje. Sada je to predmet pregovora u koji je 
uključena međunarodna zajednica.
-Da li rešenje za Kosovo može da sačeka na izbore? 
- To ne bi trebalo da budu povezane stvari. Vi odlučujete o izborima. Ako se na 
neki način dva vremenska redosleda ovih procesa ukrste na način koji odgovara 
građanima Srbije, to je u redu. 
-Vaša ocena realizacije akcionog plana?
- Ne mislim da je dovoljno urađeno. Jedini način da dokažete da ne možete da 
uhapsite Mladića ili da pokažete da nije u Srbiji jeste da nam kažete gde je. 
Neću sa vašim državnicima više da raspravljam zašto nije uhvaćen Mladić. Sve je 
već rečeno.