> Izvor: matf
> Datum: 
> Rubrika: info_politika
> Naslov: G 17 plus: Pojedine plate u Vladi tri hiljade evra
> Članak:


Labus: Božidar Đelić se ne bavi svojim poslom. Kome je potreban slab guverner? 
Zakon o NBS biće uzalud usvajan jer će posle novih izbora biti promenjen

VRANJE - Iz nekog razloga ukida se nezavisnost Narodne banke Srbije i uvodi se 
slab guverner sa kojim će i banka biti slaba - ocenio je predsednik G 17 plus 
Miroljub Labus na jučerašnjoj sednici Izvršnog odbora G 17 plus u Vranju. 
Prema njegovim rečima, postoji politički razlog zašto se institucija koja dobro 
radi dovodi u krizu. On je upozorio da će zakon biti uzalud usvajan jer će ga 
nova skupština nakon novih izbora promeniti. Labus je za profesionalnu 
odgovornost prozvao ministra finansija Božidara Đelića koji je predložio ovaj 
zakon. On se ne bavi svojim poslom, ocenio je Labus i upitao Đelića da li zna 
kako mu radi finansijska policija. Labus je kazao da po cenu da unište Narodnu 
banku "oni hoće da smene ovog guvernera i izaberu novog". 
Guverner Narodne banke Mlađan Dinkić je rekao da je sramota da stručna služba 
Narodne banke Srbije nije videla nacrt zakona o Narodnoj banci. Govoreći o 
platama u ovoj finansijskoj instituciji, Dinkić je rekao da su dva do tri puta 
veće nego u Vladi Srbije jer su ljudi u Narodnoj banci to zaslužili svojim 
radom, ali je ocenio kao nemoralan napad na Narodnu banku zbog toga. Prema 
Dinkićevim rečima, dobar deo plata u Vladi isplaćuje se iz crnih fondova i u 
devizama, a neki imaju platu oko dve-tri hiljade evra. Dinkić je precizirao da 
se stagnacija privrede Srbije poklapa sa donošenjem Ustavne povelje i izneo 
podatak da spoljnotrgovinski deficit iznosi dva miliona dolara.