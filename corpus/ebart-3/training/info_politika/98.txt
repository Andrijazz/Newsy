> Izvor: matf
> Datum: 
> Rubrika: info_politika
> Naslov: Božidar Đelić prozvao Vladana Batića, Borisa Tadića, Slobodana Orlića i Nebojšu 
> Članak:

Čovića

Više od 300 miliona evra zajmova i kredita koji bi trebalo da po hitnom 
postupku budu uvršteni na dnevni red današnje sednice Skupštine Srbije i Crne 
Gore, uz kredite Svetske banke predstavljaće novi izazov za poslanike SCG da 
demonstriraju disciplinu koja im do sada nije bila jača strana.
Na prošloj sednici, poslanici su potvrdili zajmove i kredite u vrednosti od 150 
miliona dolara, ali je za to bilo potrebno da se sednica koja je počela još u 
aprilu, tri puta saziva. Glavni problem, tvrde naši sagovornici iz Skupštini 
SCG, jesu poslanici sa mnogo funkcija zbog kojih ne ispunjavaju svoje dužnosti 
narodnih poslanika. Većim delom ta primedba se odnosi na poslanike DOS. U 
redovima poslanika iz Srbije su Vladan Batić, Nebojša Čović, Miodrag Isakov, 
Boris Tadić, Slobodan Orlić - koji pored poslaničke obavljaju i visoke državne 
funkcije. To ih, tvrde naši sagovornici, često udaljava od Skupštine SCG u 
kojoj vladajuća koalicija ima tanku većinu od svega "plus dva", pa se često 
dešava da nema većine potrebne za izglasavanje zakona, kredita i zajmova.
Srpski ministar finansija Božidar Đelić zato je juče pozvao  poslanike 
parlamenta Srbije i Crne Gore da "obavezno prisustvuju sednici na kojoj će se 
glasati i o setu odobrenih kredita međunarodnih finansijskih institucija, jer 
će u slučaju da ne bude kvoruma, država izgubiti 1,6 miliona evra".
Đelić je rekao i da očekuje da će današnjoj sednici prisustvovati i ministar 
odbrane SCG Boris Tadić kako bi se mogla regulisati isplata plata pripadnicima 
vojske, kao i Vladan Batić i Nebojša Čović.
Srpski ministar finansija je naglasio da bi bilo lepo da sednici prisustvuje i 
da glasa i Slobodan Orlić, koji je na odmoru, a koji je, prema Đelićevim 
rečima, veoma burno protestovao što nije svrstan u delegaciju koja će putovati 
na sednicu Saveta Evrope, "a sada ga nema kada treba da se glasa o veoma bitnoj 
stvari za državnu zajednicu".
Ministar odbrane SCG Boris Tadić za "Blic" tvrdi da on uvek prisustvuje 
sednicama kada je to potrebno.
- Đelić tu kuca na otvorena vrata. Na prekjučerašnjoj sednici nisam bio jer sam 
pre podne bio u Segedinu, ali sam prisustvovao popodnevnom delu - objašnjava 
Tadić.
Vladan Batić, lider DHSS i ministar pravde, koji ujedno i predsedava sednicama 
Komisije za izradu novog ustava Srbije, za naš list kaže da Đelić ne treba da 
se bavi stvarima koje nisu njegov posao.
- Nije on nadležan da zavodi red u Skupštini SCG. Bolje je da se pozabavi 
izradom zakona o NBS jer mu je rok do 24. juna. Imam milion obaveza i pored 
toga uvek sam prisutan kada treba. Neka Đelić zaboravi na ulogu razrednog 
starešine - kaže Batić.