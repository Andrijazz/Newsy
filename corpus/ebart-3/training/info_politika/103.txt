> Izvor: ebart
> Datum: 
> Rubrika: info_politika
> Naslov: LIDERI CRNOGORSKE OPOZICIJE POVODOM ĐUKANOVIĆEVE IZJAVE O "BRZOJ NEZAVISNOSTI"
> Članak:

LIDERI CRNOGORSKE OPOZICIJE POVODOM ĐUKANOVIĆEVE IZJAVE O "BRZOJ NEZAVISNOSTI"

PREDSEDNIK SNS BOŽIDAR BOJOVIĆ

PODGORICA - Predsednik Srpske narodne stranke Božidar Bojović ocenio je da 
izjava Đukanovićeva predstavlja "Vrhunac licemjerja, koje nije novo, pa zato i 
nije iznenađenje".
"Radi se o oblandama kojima se pokušavaju prikriti sve ruševine crnogorskog 
društva, a te ruševine su plod njegove (Đukanovićeve), nazovi ljubavi prema 
Crnoj Gori - rekao je Bojović Tanjugu.
Komentarišući smisao Đukanovićeve izjave da će Crna Gora brže ostvariti 
nezavisnost ako i u Srbiji prevladaju takva osećanja, Bojović ističe da je 
Đukanović svu svoju politiku zasnivao na buđenju i podsticanju anticrnogorskog 
raspoloženja u Srbiji.
"Međutim, to može da misli i kreira samo onaj koji ne poznaje nacionalno biće 
naroda. Daleko su jače veze Srbije i Crne Gore nego politička pamet Đukanovića, 
koji na nečemu nemogućem zasniva svoju politiku", ocjenjuje Bojović.
 On smatra da je i u Srbiji došlo do "čudne situacije" u kojoj se mogu pitati 
minorne stranke koje u prošlosti nikada nisu mogle nešto značiti, poput 
partija, kako navodi (Vladana) Batića i (Žarka) Koraća.
"Ipak, sve značajnije stranke u Srbiji znaju značaj zajedničke države i svesne 
su kako bi razdvajanje bilo pogubno za Srbiju, Crnu Goru i srpski narod, ističe 
Bojović. 