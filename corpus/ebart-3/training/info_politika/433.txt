> Izvor: matf
> Datum: 
> Rubrika: info_politika
> Naslov: VELjKO KADIJEVIĆ, SAVETNIK MINISTRA ODBRANE SCG, O JUGU SRBIJE I KOSMETU
> Članak:


Razgovori o statusu Kosmeta, najavljeni za sredinu ove godine, sigurno će se 
reflektovati na terenu kroz razne vrste bezbednosnih pretnji

BEOGRAD - Savetnik ministra odbrane Srbije i Crne Gore za reformu vojske Veljko 
Kadijević izjavio je da će se razgovori o statusu Kosova i Metohije, koji bi 
trebalo da počnu sredinom ove godine, "sasvim sigurno reflektovati na terenu" u 
vidu bezbednosnih pretnji.
- Informacije koje dobijamo sa druge strane govore o ozbiljnim pripremama i na 
jugu Srbije i na Kosovu i Metohiji za različite vrste scenarija koje se mogu 
desiti: od najbezazlenijih, kao što je isticanje albanskih zastava, do zahteva 
za rešavanje nekih socijalnih pitanja, preko zahteva za demilitarizaciju tog 
prostora i blokade koridora 10, do terorističkih provokacija od nižeg do 
najvišeg stepena - izjavio je Kadijević u intervjuu agenciji Beta.
Kadijević je istakao da se vojska priprema za te izazove, ali je i  izrazio 
nadu da će Vlada Srbije i ostale državne institucije "pokazati dovoljno 
ozbiljnosti" i probleme preduprediti na političko-diplomatskom planu.
- Ako preventivno delovanje ne bude dovoljno, država se mora pripremiti za neke 
druge scenarije - naveo je on.
- Mi smo, kada je u pitanju Kosovo, limitirani rezolucijom 1244 Saveta 
bezbednosti UN. Prema tome "mi na Kosovu i Metohiji u slučaju nekakve krize 
možemo samo da pomognemo u meri u kojoj to od nas bude traženo. Ako UNMIK ili 
Kfor to od nas budu tražili bićemo spremni za svaku vrstu podrške, ali što se 
tiče juga Srbije, moramo biti potpuno spremni da odgovorimo na sve izazove, i u 
sistemu odbrane se te pripreme vrše - rekao je Kadijević.