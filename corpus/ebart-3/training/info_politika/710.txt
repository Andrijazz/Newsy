> Izvor: ebart
> Datum: 
> Rubrika: info_politika
> Naslov: Crna Gora
> Članak:

Crna Gora

Izaslanik EU će pregovore o referendumskim uslovima sa dva politička "bloka" 
voditi odvojeno

Nakon drugog dolaska u Crnu Goru, Miroslav Lajčak, izaslanik EU, predao je 
spisak referendumskih principa o kojima će u parlamentu predstavnici vlasti, 
opozicije i EU, početi pregovore 23. januara. Ekspertski timovi dvije 
suprotstavljene strane treba da urede mnogo toga u svom dvorištu: zakonodavni 
okvir, potrebnu većinu, sve aspekte referendumske kampanje koja će omogućiti 
transparentnost procesa, poseban pristup medijima, način finansiranja 
kampanje...
Lajčak je samo formalno ispoštovao ustavni okvir i ustavni sistem Crne Gore, 
time što je dijalog skoncentrisao u Skupštini, ali će predstavnici EU pregovore 
voditi odvojeno "sa dva bloka". Suštinska poruka Lajčakovog papira je da Crna 
Gora nije pravno i demokratski uređena država i da nema demokratske kapacitete 
za organizovanje referenduma, već se oni moraju naknadno ostvariti specifičnom 
arbitražom i ekspertskim uslugama EU.
Izaslanik Havijera Solane dao je jasan signal da neće ostavljati prostora za 
zamajavanje: pokazao je da neće gubiti vrijeme sa Mandićem, jer se drugi put 
nije sastao sa liderom SNS-a pošto je ova stranka zauzela stav da ne želi 
učešće u predloženom procesu, "pa se njihova politička agenda i moj mandat 
mimoilaze". Ovog puta Lajčak nije imao vremena ni za susret sa predsjednikom 
Vujanovićem, jer, "u pregovorima učestvuju stranke". Najavljeni susret sa 
liderima Grupe za promjenu nije ostvaren - vjerovatno da Lajčak kao i opozicija 
nijesu odobrovoljeni nedavnim stavom Nebojše Medojevića da "demokratski 
referendum podrazumijeva eliminaciju nepravedno nametnutih uslova EU, poput 
većine od 50 odsto biračkog tijela za odluku o nezavisnosti."
Nakon susreta sa izaslanikom Havijera Solane uslijedila su štura opoziciona 
saopštenja, ali sa primjetnom dozom optimizma. Najveća opoziciona stranka SNP 
ocijenila je prihvatljiv način rada koji je predložio izaslanik Solane, 
konstatujući da je "posebno značajno to što će se EU pojaviti u ulozi 
posrednika, što podrazumijeva da direktnih razgovora vlasti i opozicije neće 
biti, uključujući i razgovore na ekspertskom nivou. I druge dvije opozicione 
stranke, NS i DSS, akcentovali su ulogu treće strane u pregovorima. Indikativno 
je da su od strane vladajuće koalicije i izostali suštinski utisci nakon 
susreta sa Lajčakom.
Ipak, nešto više o Lajčakovoj poslednjoj misiji kazao je za NIN lider NS 
Predrag Popović: "Izaslanik EU nije puki posmatrač i medijator već aktivni 
učesnik u posebnom svojstvu i funkciji arbitra. Po preporukama Lajčaka se vidi 
da smo bili u pravu, koliko je odsustvo institucija pravne države kao i da su 
teme koje će se prioritetno razmatrati mehanizmi koje je Đukanović i te kako 
zloupotrebljavao".
Sada postaje sve manje realno da vlast i opozicija dogovore uslove za 
organizovanje referenduma do 7. februara, kada je Vujanović zvanično najavio 
parlamentarnu sesiju o referendumu. Najtvrđi orah u dijalogu dvije (tri) strane 
biće dogovor o potrebnoj većini, gdje za sada postoje minimalni uslovi koji 
djeluju maksimalistički i nedokučivo za potencijalni kompromis. Natpolovična 
većina od ukupnog broja birača "uz dvotrećinsku potvrdu rezultata u parlamentu 
jer je Đukanovićevim ustavom iz '91. odlučeno da referendum ima konsultativni a 
ne konstitutivni karakter"(Popović), sa jedne strane i lepeza mogućih rješenja 
od 25-40 odsto ukupnog biračkog tijela, sa duge strane (tako glasi posljednji 
Đukanovićev stav o potrebnoj većini).
Ocjena člana Venecijanske komisije Vojina Dimitrijevića je da je ovo tijelo u 
svojim preporukama podsjetilo na dosadašnju praksu sprovedenih referenduma o 
otcjepljenju u drugim zemljama, koji su bili podržani od velike većine, odnosno 
više od polovine biračkog tijela i da zato poslije toga nijesu nastajali 
sporovi. "Većina, za koju Venecijanska komisija nije propisala kolika da bude, 
treba da bude veća od one koja postoji po sadašnjem zakonu te republike", 
nedavno je prokomentarisao Dimitrijević.
Nakon postizanja nekog nivoa razumijevanja, kako vjeruje Lajčak, naći će se u 
istim prostorijama vlast i opozicija. Odnosi li se to i na potrebnu većinu!?