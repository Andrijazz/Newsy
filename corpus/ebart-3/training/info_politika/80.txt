> Izvor: ebart
> Datum: 
> Rubrika: info_politika
> Naslov: BEOGRAD, (Beta) - Ministar pravde Srbije Vladan Batić ocenio je juče da najave 
> Članak:

BEOGRAD, (Beta) - Ministar pravde Srbije Vladan Batić ocenio je juče da najave 
krivičnih prijava između potpredsednika vlade Nebojše Čovića i ministra 
policije Dušana Mihajlovića predstavljaju "ishitrene i emotivne reakcije".
Batić je, na proslavi Dana pravosuđa na Pravnom fakultetu, rekao novinarima da 
se nažalost potvrđuje ono što je on napisao u otvorenom pismu Predsedništvu 
DOS-a pre nekoliko dana.
Takve stvari ne treba da postanu pravilo ponašanja, ali to na žalost potvrđuje 
osnovanost onoga što sam napisao u otvorenom pismu. Nije prošlo ni dva dana, a 
sve se obistinilo", kazao je Batić.
Srpski ministar pravde je izrazio nadu da su sukobi u DOS-u prolazni i da neće 
ostaviti trajnije posledice.
"Slučaj Ovčara" će, otkrio je Batić, najverovatnije biti prvi koji će se naći 
pred domaćim sudom za ratne zločine. On je potvrdio da je Karla del Ponte našem 
tužilaštvu predala osamdevet kutija materijala o zlo činima u Ovčari koji tek 
treba proučiti i dodao da to ne znači da će se pred našim sudom suditi i 
pukovniku bivše JNA Veselinu Šljivančaninu.
Batić kaže da je od nje ponovo tražio odgovore na pitanja koja joj postavlja 
već dve godine - kada će biti podignute optužnice za ratne zločine protiv vođa 
bivše OVK, Hašima Tačija, Ramuša Haradinaja i Agima Čekua.
Del Ponte je rekla da je istraga u toku, da joj nedostaju još neke kockice u 
tom mozaiku i da ima problem sa svedocima, jer Albanci neće i ne smeju da 
svedoče.
Tražila je transkripte razgovora u OVK koje poseduje naša Služba bezbednosti 
(sadašnja BIA) i pomoć našeg republičkog tužioca", kazao je Batić i dodao da mu 
je "ponudila da dođe u Hag i da zajedno pišu optužnicu".
Karla del Ponte ni ovaj put, međutim, nije mogla da odgovori zašto dosad nije 
podigla optužnicu protiv lidera muslimana i bivšeg predsednika Predsedništva 
BiH Alije Izetbegovića, kazao je srpski ministar pravde.