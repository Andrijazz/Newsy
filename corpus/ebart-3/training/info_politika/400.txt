> Izvor: ebart
> Datum: 
> Rubrika: info_politika
> Naslov: Topčiderski slučaj : 
> Članak:

Topčiderski slučaj : 

Tragedija od pre mesec dana polako pokazuje da je civilna kontrola vojske nešto 
mnogo više od civila na mestu ministra odbrane, pa bio on Boris Tadić ili 
Prvoslav Davinić. Kad Vrhovni savet odbrane kao kolektivni Vrhovni Komandant 
prvi put u istoriji vojske osnuje nezavisnu komisiju, da li je to sa svrhom da 
se otkrije istina ili da se iznervira oficirski kor 

Šta smo imali? 
 
Imali smo jedan "objekat posebne namene" (OPN), dva mrtva vojnika, 20 čaura iz 
dve puške od kojih je jedna pomerana, jednu neispravnu CCTV video kameru ili 
video-rikorder, dve ekshumacije desetak dana posle sahrane i po dva obdukciona 
nalaza, dve rekonstrukcije događaja, nekoliko razmena grubih reči između vojske 
i civila, dve unesrećene porodice i jednu veoma zabrinutu javnost. 

Iz nekog razloga, za koji ljudi sa iskustvom u vojnom pravosuđu slute da bi 
mogao biti "političko-demagoški", Vrhovni savet odbrane osnovao je svoju 
nezavisnu komisiju da istraži incident u kome su dva vojnika Gardijske brigade 
izgubila život 5. oktobra pre podne. Da li je trebalo osnivati takvu komisiju? 
Ako i jeste - da li je osnovana u nepristojnoj žurbi? Da li je Vrhovni savet 
odbrane osnivajući komisiju znao nešto što javnost ne zna, a što bi opravdalo 
takvu vanrednu meru? Ili je VSO imao neku sumnju u glavi? Ili je, kako neki 
misle, tragični incident bio cinično zloupotrebljen u svrhu jeftinog političkog 
marketinga? 
S druge strane, vojni istražni organi upadljivo su iznervirani onim što vide 
kao nedostatak poverenja u njih. A treba li imati u njih bezrezervno poverenje? 
Pokazalo se da su neke stvari bile gurane pod tepih i smandrljavane, sve zbog 
"viših ciljeva" kakvi su "ugled Armije", "složena situacija" itd., ali i mnogo 
banalnijih stvari. Naviknuta na nedodirljivost u svojoj SMB kuli od slonovače, 
Armija se razmazila: šta ko ima i sme njih da pita? Civil ima da kušuje! Tu 
dolazimo na principijelna pitanja: kako bi se ponašali da je neki pravi Vrhovni 
Komandant, Tito, pa čak i Sloba, naredio osnivanje nezavisne komisije 
sastavljene od civila? Podvili bi rep i kušovali, naravno. 
Pošto je godinama održavana površna iluzija da je vojska "pod civilnom 
kontrolom" - zato što je ministar bio Boris Tadić, pa Prvoslav Davinić - desilo 
se da je ovaj nesrećni topčiderski incident poslužio kao pravo merilo odnosa 
snaga - slučajno ili namerno. Vojni istražni organi ne pristaju na ono što se 
za vreme komunista zvalo "partnerski odnos" (kao vrhunac drskosti): u 
ponedeljak su 'ladno izmarširali komisiju VSO-a s lica mesta, jer oni rade 
svoju rekonstrukciju; protivili su se ponovnim ekshumacijama vadeći se na 
porodice poginulih; tvrdoglavo, možda sumnjivo tvrdoglavo, drže se uobičajene 
teorije u takvim slučajevima: pobila se deca između sebe. Tu imamo posla s 
vojskom kao korporativno-solidarnom grupom: šta ima civili da nam popuju, kad 
smo mi po definiciji bezgrešni? Načelnik Generalštaba, generaal Branko Krga 
izjaviće kako se neće opirati krivičnom gonjenju ako do toga dođe; a šta će 
drugo, veselnik? Da izvede vojni udar kao Franko 1936. ili Pinoče 1973? 
Očito je da je iz nekog razloga ova zlosrećna nezavisna komisija VSO-a izazvala 
mrštenje i rogušenje, pa čak i režanje sa pokazivanjem zuba. Da li zato što 
neko nešto skriva? Da li iz obične vojničke solidarnosti sa svojima? Da li zato 
što se ogrešila o nešto, dakle svojom krivicom? Predsednik komisije, advokat 
Božo Prelević, u nedelju uveče požalio se na birokratski pristup Vojske: 
pošalji to napismeno, druže, biće ti odgovoreno u neodređenom roku; da vidimo 
sa višim instancama, nemoj ti zvati nas, zvaćemo mi tebe... Dakle, pasivni 
otpor nadmoćne i samouverene birokratije kojoj je neko spolja, pa makar i po 
nalogu Vrhovnog Komandanta, počeo da ljulja čamac. Nikakvo čudo: to je izgubilo 
četiri rata; to je preživelo petooktobarski prevrat neoštećeno; to se slizalo 
sa Krunom i crkvom; to se razmazilo od nežnog i opreznog postupanja uzastopnih 
ministara odbrane, sve od onog prvog (nesrećnog Radojevića li?), od grdne brige 
za "stabilnost" koja je pak briga produžila agoniju sa Nebojšom Pavkovićem. To 
još postiže da mu ne postave novog načelnika bezbednosti VBA, nego i ta 
Agencija ostaje tamni vilajet o kome se čak ni ne sluti čime se bavi, a kamoli 
da nekome odgovara. A imala bi o čemu. 
Veliko je pitanje hoće li te dve rekonstrukcije događaja pokazati išta više od 
dva koliko-toliko verovatna moguća scenarija: da su se dva vojnika uzajamno 
ustrelila bez ičije pomoći; ili da je u incidentu učestvovao još neko. Kakav 
god zaključak budu doneli vojni istražni organi i komisija - bez obzira na to 
da li će biti podudarni ili različiti - to će biti tek početak prave istrage, 
jer je ovo do sada sve bilo tek jedan dug, nepotrebno složen i razvlačen 
uviđaj, prethodna radnja. Sve i da su se dva vojnika ustrelila uzajamno, to ne 
zaključuje slučaj, kako su to vojni istražni organi pokušali da izvedu na samom 
početku: treba objasniti i zašto, jer bi to moglo biti od velikog značaja. Ako 
je pak tu pucao još neko, prava istraga opet tek tada počinje.