> Izvor: ebart
> Datum: 
> Rubrika: info_politika
> Naslov: KOŠTUNICA SA AMBASADORIMA EU
> Članak:

KOŠTUNICA SA AMBASADORIMA EU

Premijer Srbije Vojislav Koštunica primio je juče ambasadore zemalja članica 
Evropske unije i ukazao im na važnost nastavka pregovora o stabilizaciji i 
pridruživanju i na neophodnost punih partnerskih odnosa između Srbije i EU, 
saopštila je vladina kancelarija za saradnju sa medijima.
Koštunica je naglasio da rešenje za budući status Kosova mora da se zasniva na 
poštovanju međunarodnog prava i uvažavanju evropskih vrednosti.
"Srbija je spremna da obezbedi suštinsku autonomiju za Kosovo i Metohiju, u 
okviru Srbije", rekao je Koštunica, naglasivši da je takvo rešenje u skladu sa 
Rezolucijom 1244 Saveta bezbednosti UN.
Srpski premijer je ukazao da rešenje za Kosovo ne sme biti nametnuto, već ono 
treba da bude rezultat kompromisa, što se navodi i u principima Kontakt-grupe, 
kao i da je u njegovom iznalaženju neophodno voditi računa o stabilnosti u 
regionu.
Ambasadori zemalja EU su ocenili da je potrebno doći do kompromisnog rešenja za 
budući status Kosova i istakli da je za EU veoma važna stabilnost u regionu 
zapadnog Balkana. (Fonet)