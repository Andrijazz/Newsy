> Izvor: ebart
> Datum: 
> Rubrika: info_politika
> Naslov: Najava dobrovoljne predaje kosmetskog premijera Ramuša Haradinaja Haškom 
> Članak:

Najava dobrovoljne predaje kosmetskog premijera Ramuša Haradinaja Haškom 
tribunalu nije iznenadila poslanike u republičkom parlamentu. Štaviše, oni 
smatraju da je u pitanju dobro osmišljena igra Albanaca i njihovih savetnika iz 
međunarodne zajednice, kako bi se pokazalo da Priština sarađuje sa tribunalom, 
što nije slučaj sa Beogradom. Članovi skupštinskog odbora za bezbednost 
upozoravaju da će se položaj Srba posle odlaska Haradinaja u Hag drastično 
pogoršati i da prete novi teroristički napadi na Kosmetu i jugu Srbije. Visoki 
funkcioner DSS-a Đorđe Mamula kaže da će se vrlo brzo videti da li je u pitanju 
igra to što će se predati Ramuš Haradinaj. On kaže da njegovu predaju ne treba 
vezivati za odlazak generala iz Beograda u Haški tribunal.
Mislim da je Haradinaj bio pod pritiskom da to uradi. Međutim, sad je glavno 
pitanje da li će međunarodne snage u južnoj srpskoj pokrajini uspeti da zaštite 
Srbe, jer ima spekulacija da će biti ugrožena njihova bezbednost", rekao je 
Mamula, dodajući da će se tada pokazati da li su oni vojska ili nisu. Po 
njegovim rečima, sada je bezbednost Srba u rukama međunarodnih snaga koje su se 
17. marta prošle godine, u kosmetskoj "kristalnoj noći", pokazale nespremnim. 
Sada ostaje da se vidi da li su sposobne da odgovore svojim obavezama i da Srbe 
zaštite, kazao je Mamula. Predsednik skupštinskog odbora za bezbednost Milorad 
Mirčić ističe da se predajom Ramuša Haradinaja objektivno povećava opasnost za 
Srbe na Kosovu i Metohiji, kao i na jugu Srbije. Po njegovim rečima, ranije je 
planirano da se Haradinaj i njegovi istomišljenici predaju kako bi na taj način 
dobili podršku međunarodne zajednice. Posle toga oni bi, po već isprobanom 
scenariju, izazivali nerede i terorističke akte na jugu Srbije. "Srbi treba da 
budu svesni činjenice da sada po njih vreba najveća opasnost. U svakom slučaju, 
trebalo bi da preko Odbora za bezbednost upozorimo MUP i BIA da pojačaju snage 
na jugu Srbije i da opreznost bude na višem nivou. A to podrazumeva i veći 
stepen pripravnosti vojske koja je dole prisutna", upozorio je Mirčić. Na 
pitanje kada treba očekivati nove napade Albanaca na Srbe, Mirčić kaže da sve 
zavisi od toga za kada su Amerikanci planirali taj scenario. Po njegovim 
rečima, Albanci će, po uzoru na pojedinačne terorističke napade koji se 
događaju u jednom delu Makedonije, nešto slično pokušati da urade i na jugu 
Srbije, da bi videli kako će reagovati organi bezbednosti Srbije u pograničnom 
delu. Visoki funkcioner DS-a Dragan Šutanovac tvrdi da je Haradinajeva predaja 
dobar diplomatski potez, jer će Albanci na taj način zadobiti simpatije ne samo 
Haškog tribunala, već i međunarodne zajednice.