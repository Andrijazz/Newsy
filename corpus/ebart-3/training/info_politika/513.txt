> Izvor: ebart
> Datum: 
> Rubrika: info_politika
> Naslov: BEOGRAD - Posle potvrđenog diplomatskog imuniteta Apelacionog suda, pukovnik 
> Članak:

BEOGRAD - Posle potvrđenog diplomatskog imuniteta Apelacionog suda, pukovnik 
Čedomir Branković krenuo je za Beograd. Prema navodima iz saopštenja 
Ministarstva spoljnih poslova SCG, Branković je, odmah po izricanju presude, 
kolima ambasade SCG krenuo ka međudržavnoj granici. Sofijski apelacioni sud 
juče je potvrdio odluku suda u Sofiji o oslobađanju pukovnika Vojske Srbije i 
Crne Gore Čedomira Brankovića, uz obrazloženje da on ima diplomatski imunitet. 
Odluka je konačna i ne podleže žalbi. Apelacioni sud odbio je zahtev tužilaštva 
da Branković bude ponovo uhapšen do izručenja Hrvatskoj, koja preko Interpola 
traga za njim zbog navodnih ratnih zločina. Sud je, takođe, odbacio argumente 
tužilaštva da on nije bio član zvanične delegacije, već "obične radne grupe" i 
da zbog toga nema pun diplomatski imunitet. Branković je uhapšen 26. aprila u 
Sofiji, gde je boravio kao član zvanične delegacije VSCG. Hrvatska Brankovića 
smatra odgovornim za komandovanje bataljonom koji je 17. avgusta 1991. godine 
navodno počinio ratne zločine u opštini Novska, uključujući uništavanje 
katoličkih crkava i napad na kuće i fabrike. U tom napadu je, prema podacima 
hrvatskih vlasti, poginulo 13 civila. Gradski sud u Sofiji je 28. aprila 
oslobodio Brankovića, uz obrazloženje da je član zvanične vojne delegacije i da 
na osnovu toga uživa diplomatski imunitet u skladu s Bečkom konvencijom. - 
Ministar Drašković odao je priznanje sudu u Sofiji na poštovanju međunarodnih 
normi, kao i predstavnicima bugarskog Ministarstva inostranih poslova na 
zastupanju stava o diplomatskom statusu Brankovića - navodi MIP u saopštenju.