> Izvor: matf
> Datum: 
> Rubrika: info_politika
> Naslov: KOŠTUNICA SA PREDSTAVNICIMA MAĐARSKE MANjINE
> Članak:


Zajednički zaključak: rad na predupređivanju incidenata i stvaranje povoljne 
klime za skladne međuetničke odnose

Premijer Srbije Vojislav Koštunica razgovarao je juče sa delegacijom 
Nacionalnog saveta mađarske nacionalne manjine, koju je predvodio predsednik 
Laslo Joža i direktorom i glavnim i odgovornim urednikom izdavačke kuće "Mađar 
so" Rudolfom Mihogom i Peterom Kokajem.
U saopštenju vladine kancelarije za saradnju sa medijima naglašeno je da je 
Koštunica u razgovoru, kojem su prisustvovali i ministar za ljudska i manjinska 
prava Srbije i Crne Gore Rasim Ljajić i ministar unutrašnjih poslova Srbije 
Dragan Jočić, izrazio zabrinutost zbog napada na pripadnike mađarske nacionalne 
manjine i incidenata na nacionalnoj osnovi i najoštrije osudio sve ispade koji 
su etnički motivisani.
Koštunica je istakao da je opredeljenost vlade Srbije da Vojvodina bude uzorna 
sredana po pitanju dobrih međunacionalnih i međukonfesionalnih odnosa, 
podsetivši da je donet valjan Zakon o manjinama i da očekuje da se njegove 
odredbe u pošunosti primenjuju u praksi.
Joža je ocenio da u vladi postoji raspoloženje da se na ozbiljan način pristupi 
rešavanju problema i ukazavši da se za prvih šest meseci dogodilo tridesetak 
incidenata na nacionalnoj osnovi naglasio da je neophodno zajednički rešavati 
probleme i da je posebno važno
zajedničkim naporima preduprediti sve incidente na nacionalnoj osnovi.
Ljajić je kazao da mediji imaju veliku ulogu u sprečavanju incidenata na 
nacionalnoj osnovi i dodao da mađarski parlament uskoro treba da ratifikuje 
sporazum između Srbije i Crne Gore i Mađarske o zaštiti nacionalnih manjina, 
koji je već ratifikovala Skupština SCG, a koji predviđa formiranje međuvladine 
mešovite komisije koja bi pratila realizaciju sporazuma o ostvarivanju prava 
manjina.
Jočić je rekao da je većina po(činilaca međunacionalnih incidenata otkrivena, 
posebno kada su u pitanju teži prekršaji i da je ostao nerešen manji broj 
slučajeva i to uglavnom kada je reč o utvrđivanju identiteta lica koja su 
pisala grafite na verskoj i nacionalnoj osnovi.
Prema njegovim rečima najveći broj incidenata na nacionalnoj osnovi počinjen je 
prema mađarskoj manjini, na drugom mestu su ispadi prema drugim manjinama, a na 
trećem prema Srbima kao i da su počinioci uglavnom mlađe osobe.
Zajednički je zaključeno da ja neophodno individualizovati svaki incident, 
zajednički raditi na predupređivanju incidenata i stvoriti povoljnu klimu za 
skladne međuetničke odnose, kao i da je neophodno pravovremeno obaveštavati 
javnost o svim incidentima i njihovim počiniocima.
(Tanjug)