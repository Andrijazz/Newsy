> Izvor: matf
> Datum: 
> Rubrika: info_politika
> Naslov: PREDSTAVNICI PROGNANIH SRBA KOD TADIĆA I KOŠTUNICE
> Članak:


U Hrvatsku se vratilo manje od 20 odsto proteranih Srba

BEOGRAD - Hrvatska, u proteklih 10 godina opstruište povratak, zbog čega se 
tamo do sada vratilo manje od 20 odsto proteranih Srba.
 Na odvojenim susretima delegacija više izbegličkih udruženja prognanih Srba, 
upoznala je sa ovim problemom predsednika Srbije Borisa Tadića i premijera 
Srbije Vojislava Koštunicu, pred današnju posetu predsednika Hrvatske Stjepana 
Mesića Srbiji.
Delegacija izbegličkih udruženja posebno je insistirala na bržem povratku 
oduzetih kuća kao i na povratku stanarskih prava pošto je Hrvatska jedina na 
prostoru bivše Jugoslavije koja to još nije učinila. Ukazano je na velike 
probleme kod ostvarivanja penzija.
 U Hrvatskoj se kao nestali još vodi 2.750 Srba, spiskovi optuženih za ratne 
zločine se ne objavljuju, a potpisani sporazum o transferu osuđenih Srba iz 
hrvatskih zatvora u zatvore u Srbiji se ne sprovodi. Srbi zameraju gostu iz 
Zagreba što u vreme boravka nije planirao razgovore sa predstavnicima 
izbegličkih udruženja.
Hrvatskoj je zamereno što dane velikog stradanja Srba slavi kao svoje pobede i 
što do danas niti jedno stratište Srba u vreme "Oluje", "Bljeska" i drugih 
masovnih stradanja srpskih civila nije obeleženo.
Predsednik Tadić i premijer Koštunica prihvatili su pozive izbegličkih 
udruženja da prisustvuju parastosu Srbima stradalim u "Oluji", koji će biti 
održan u crkvi Sv. Marka u Beogradu 4. avgusta gde će služiti Njegova svetost 
patrijarh srpski Pavle.