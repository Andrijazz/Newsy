> Izvor: ebart
> Datum: 
> Rubrika: info_politika
> Naslov: Labus poručio Pavkoviću i Lukiću 
> Članak:

Labus poručio Pavkoviću i Lukiću 

Pavkovićev advokat traži vreme za pripremu odbrane. Lukić bez komentara

Ukoliko se generali Sreten Lukić i Nebojša Pavković ne predaju u naredne dve 
nedelje, Vlada Srbije je spremna da postupi po zakonu, a svima je valjda jasno 
šta to znači - rekao je juče Miroljub Labus, potpredsednik Vlade Srbije, i tako 
potvrdio da u Nemanjinoj 11 ipak postoji spremnost da se ti haški optuženici 
uhapse.

Labus je objasnio da očekuje da će se Lukić pojaviti pred sudijom i da će 
Pavković uzeti optužnicu.
- Ukoliko se Lukić ne preda u naredne dve nedelje, sudija bi trebalo da traži 
da on bude priveden - kaže Labus i ističe da još samo predaje ova dva 
optuženika dele Srbiju od pozitivne studije o izvodljivosti.
Dok generala Nebojšu Pavkovića ne interesuje šta će Vlada da radi, Lukić još 
uvek razmatra opciju o lečenju koje bi odložilo njegov odlazak u Hag.
Kako je u nekoliko navrata rekao njegov advokat Siniša Simić, Lukiću je na 
prvom mestu njegovo zdravlje. Upitan da prokomentariše najavu mogućeg hapšenja, 
Simić za "Blic" kaže da prvi put čuje za to od medija i da ne može to da 
komentariše.
- Poznato vam je da je general bolestan čovek. Sve ostalo ne mogu da 
komentarišem - kaže Simić.
Ljubiša Živadinović, advokat generala Pavkovića, za "Blic" kaže da nema šanse 
da se general preda u roku od dve nedelje, jer on nije pripremio odbranu.
- Tužilaštvu je trebalo pet godina za optužnicu, a ja treba da spremim odbranu 
za tri meseca. To ne može, trebaće više vremena, a nije nam dostavljena ni sva 
potrebna dokumentacija - tvrdi on.
Rodoljub Stanimirović, potpredsednik Narodnog bloka koji predvodi Pavković, za 
naš list kaže da postoji mnogo saboraca koji su spremni da odluku generala da 
se ne preda "brane do kraja". Upitan šta to znači, on samo kaže da će njihova 
odbrana Pavkovića zavisiti od onih koji dođu da ga hapse, ali nije želeo da 
komentariše da li će, kako je to u nekoliko navrata ranije najavljivano, doći 
do sukoba sa organima reda ukoliko probaju da hapse nekadašnjeg načelnika 
Generalštaba VJ.