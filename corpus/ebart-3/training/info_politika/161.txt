> Izvor: ebart
> Datum: 
> Rubrika: info_politika
> Naslov: Dragan Ambrozić, koncertna agencija B92
> Članak:

Dragan Ambrozić, koncertna agencija B92

"Poražavajuće je da s organizatorom koncerta - Koncertnom agencijom B92 - niko 
iz DSS-a nije kontaktirao ni pre ni posle koncerta. Pre nego što su izdali 
saopštenje, ne samo da su mogli nego su i morali da provere sa organizatorom 
navode iz anonimnog pisma dojave koje im je u ovom slučaju bio jedini izvor 
informisanja, ukoliko su već želeli da se oglase. Nisu ništa proverili ni sa 
Kolarcem, koga navodno štite, a još manje sa Crkvom. Tako je politička partija 
spala na to da prosuđuje o slikaru po naslovu slike i u krajnjoj liniji, iz 
sasvim nejasnih razloga, arbitrira u umetničkim pitanjima. Međutim, najviše 
zabrinjava apsolutna neodgovornost prema posetiocima. Kao i u svakom velikom 
gradu, i u Beogradu postoje religiozni fanatici - šta bi bilo da se neki 
incident desio posle ovog saopštenja? Izgleda da je od bezbednosti 900 
posetilaca, među kojima i 80 akreditovanih novinara (između ostalih i iz 
Ljubljane, Skoplja i Temišvara), mnogo važnije bilo ubrati dnevno-politički 
poen, što je veoma zabrinjavajući pokazatelj načina razmišljanja pojedinih 
političara. Koncertna agencija B92 već nekoliko godina organizuje prestižna 
strana gostovanja i uvek vodi računa o verskom kalendaru - ako ni zbog čega 
drugog, onda zbog toga što poklapanje koncerta i verskih obaveza može 
onemogućiti jedan broj zainteresovanih da dođu na koncert.

The Residents su se tokom 30 godina duge karijere bavili idolatrijom u svim 
njenim oblicima, kao i malograđanskim stanjem svesti, pa su se doticali i 
hrišćanske simbolike, ali to nema težinu religiozne poruke niti stava o bilo 
kojoj religiji. The Residents su nezainteresovani za religiju. 'Demons dance 
alone' (Demoni igraju sami) projekat je koji je nastao kao reakcija na stanje 
duhova u Americi posle 11. septembra 2001, posebno na hipertrofirani novi 
američki patriotizam. Njegova osnovna tema je malograđansko shvatanje ljubavi i 
večne sreće, čije dosezanje uvek neki đavo kvari - malograđaninština nikad ne 
uspeva da shvati da je taj đavo u njoj samoj, odnosno sadržan u njenim 
shvatanjima. Svi su izgledi da se jedna druga, domaća malograđanština, upecala 
na ovu jednostavnu poruku i nehotice odala kroz saopštenje jedne političke 
partije."