> Izvor: ebart
> Datum: 
> Rubrika: info_politika
> Naslov: komentari
> Članak:

komentari
Dr Milivoje Pavlović himnolog

Predsednik Narodne skupštine euforično je zaključio da je zakonodavni organ 
kojem on predsedava uradio u protekloj godini "više nego bilo koji saziv u 
istoriji parlamentarizma Srbije". Uz stotinak zakona koji su, kanda, bitno 
popravili kvalitet našeg života, predsednik je posebno izdvojio preporuku o 
upotrebi grba, zastave i himne. Natuknuvši koju o ponosu i dostojanstvu, 
predsednik je precizirao kako je Skupština "vratila Srbiji grb, zastavu i 
himnu".
Malo je reći da je ovakvo zaključivanje na staklenim nogama; ono je stvarno bez 
ikakvih nogu. Ustav Srbije ne govori ni o kakvom vraćanju amblema već precizno 
utvrđuje proceduru kojom se oni donose (član 5): dvotrećinskom većinom u 
parlamentu i potvrdom većine građana na referendumu!
Brucoši prava znaju da, kad je nešto ustavni institut (kada mu je status 
određen ustavom), ne može biti predmet akata niže pravne snage, a naročito ne 
može biti uređivano na način suprotan odredbama Ustava. Grupnim dogovorom 
političke oligarhije, posle rasprave u kojoj ni svi poslanici nisu mogli dobiti 
reč, Skupština je letos donela preporuku o amblemima kojom su, osim Ustava i 
Zakona o autorskim pravima, bačena pod noge ključna načela simbologije i 
heraldike. Naravno, ova divlja gradnja nije ni mogla proizvesti ponašanja koja 
bi se čak i u prednovogodišnjoj atmosferi smela dovesti u vezu s ponosom i 
dostojanstvom: Preporuka, uostalom, nema obavezujući i izvršni karakter, pa se 
amblemi doneti s tolikim demokratskim deficitom nisu ni mogli primiti u narodu. 
Nema ih ni u krugu dvojke, a kamoli u Bujanovcu, Malom Iđošu ili Novom Pazaru - 
gde se slobodno i nekažnjeno viju zastave drugih država i ustaje se na himne 
tuđih zemalja.
U ovoj opštoj kakofoniji u oblasti koja podrazumeva sklad i saglasje, neukusno 
je još očekivati da aplaudiramo tako traljavom, nezakonitom i štetočinskom 
učinku narodnih klupodera koji su duže raspravljali o krempitama u skupštinskom 
restoranu nego o stvaranju, ozakonjenju i tumačenju različitih elemenata 
znakovne kulture.