> Izvor: ebart
> Datum: 
> Rubrika: info_politika
> Naslov: G17 plus predstavio program prema kome bi Srbija trebalo da bude samostalna 
> Članak:

G17 plus predstavio program prema kome bi Srbija trebalo da bude samostalna 
država i da napravi dogovor sa Albancima

Bliža ponuda DS o konsenzusu od inicijative Velje Ilića da opozicija zatraži 
izbore

Srbija mora što pre da formira sopstvenu državu i odvoji proces svog 
pridruživanja Evropskoj uniji, a sredstvo za osamostaljenje Srbije na putu ka 
EU su prevremeni parlamentarni izbori koji bi trebalo da budu raspisani na 
jesen, rekao je juče Miroljub Labus, predsednik G17 plus.
Labus je, posle svečanog dela konstitutivne sednice Glavnog odbora stranke, na 
kome je predstavljen "Državni program evropske Srbije", naglasio da je izjava 
potpredsednika DS Borisa Tadića da je potreban konsenzus stranaka o ulasku u 
evropske integracije "mnogo ozbiljnija ponuda" od inicijative lidera NS 
Velimira Ilića koji je uputio javni poziv DSS, DA, ali i G 17 plus i NDS da 
zatraže raspisivanje narednih parlamentarnih izbora.
- Naša pozicija je specifična, jer nismo parlamentarna stranka i ne možemo kroz 
parlament da utičemo na parlamentarne izbore. Moramo da rešimo neke stvari što 
pre i parlament bi trebalo da dobije nova ovlašćenja i formira vladu. Bilo bi 
najbolje da izbori budu održani na jesen. Ne verujem da je moguć onaj logičan 
redosled - ustav Srbije, pa izborni zakoni, zatim izbori. Ne vidim da postoji 
volja da se dođe do novog ustava. Počinju čarke o nekim otvorenim pitanjima i 
teško mi je da poverujem kako će, ako nema potpunog konsenzusa, referendum o 
ustavu da uspe. Ako on padne , naneli smo veliku štetu ovoj zemlji - istakao je 
Labus i rekao da je suviše rano govoriti o koalicijama. U Planu za sprovođenje 
Državnog programa evropske Srbije se, ipak, ističe da ova stranka u cilju 
obezbeđenja podrške "ozbiljnih demokratskih stranaka" za ovakav program, 
namerava da sarađuje s drugim partijama ili na osnovu toga što će one 
prihvatiti njihov državni program ili putem postizborne koalicije.
Cilj juče predstavljenog plana G17 plus je što skoriji ulazak samostalne Srbije 
u EU i na taj način "sprečavanje da se dalje gubi vreme, novac i pozitivna 
politička energija građana".
Kako je Labus obrazložio, sadašnja zajednica Srbije i Crne Gore nije 
funkcionalna država zbog toga što za tako nešto ne postoji politička volja u 
Crnoj Gori. To je, po njegovim rečima, uzrok zaostajanja SCG za ostalim 
zemljama zapadnog Balkana u evropskim integracijama. On je izneo procenu G17 
plus, prema kojoj bi zajednica Srbija i Crna Gora postala članica EU u 
najboljem slučaju 2015. godine, dok bi Srbija kao samostalna postala članica 
2010. godine.
Plan ove organizacije predviđa da se u jesen ove godine održe vanredni 
parlamentarni izbori i formira nova vlada i da se po njenom formiranju odmah 
otpočne jednostrani proces pridruživanja Srbije ka EU. Prvom polovinom sledeće 
godine došlo bi, prema predlogu G17 plus, do "dogovora s Vladom Crne Gore o 
mirnom razdruživanju, kao i do istorijskog sporazuma s kosovskim Albancima, a 
zatim bi posle toga bio usvojen novi ustav Srbije. U decembru sledeće godine 
bio bi zaključen ugovor o asocijaciji i stabilizaciji sa EU, kako bi 2005. 
godine Srbija postala kandidat za članstvo u EU. Labus je naglasio da bi Srbija 
prema procenama G17 plus u periodu od 2007. do 2010. godine trebalo da postane 
punopravan član EU.
Upitan, da li u Srbiji postoji dovoljna podrška ideji nezavisne Srbije, Labus 
je istakao da je to deo njihovog programa, ali da je bitno da postoji 
funkcionalna država koja će Srbiju odvesti u Evropu.
- Zato mislimo da je nezavisna Srbija bolje rešenje, ako nas ubede da je nešto 
drugo bolje i da funkcioniše - super. Nemamo predrasude i samostalnost nije 
ideologija, već rešenje za postojeći problem - rekao je Labus.
Plan G17 plus predviđa da bi dogovorom o međusobnom razdruživanju s Crnom Gorom 
Srbija nastavila međunarodni subjektivitet državne zajednice, da bi granice 
između dve države ostale otvorene za slobodan protok ljudi uz ličnu kartu, a da 
bi bila garantovana sva svojinska i ostala stečena prava. Kao model 
razdruživanja G17 plus predlaže češko-slovački model, a pregovori srpske i 
crnogorske vlade otpočeli bi odmah posle vanrednih parlamentarnih izbora u 
Srbiji i konstituisanja nove srpske vlade.