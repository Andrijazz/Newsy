> Izvor: ebart
> Datum: 
> Rubrika: info_politika
> Naslov: Komentar
> Članak:

Komentar

Boris Drenča

Ni vojska nije više ono što je bila. Pred svakim regrutom postoji izbor. Da li 
će otići u kasarnu na devet meseci ili u neku instituciju, na primer 
zdravstvenu, i 13 meseci provesti u svom gradu radeći posao za koji je školovan.
Razloga za i protiv civilnog služenja ima dosta i svakako su deo rasprave o 
reformi vojske. Kako je ta reforma politizovana, kao i svaka tema u našoj 
zemlji, ne treba raspravljati emotivno. Ozbiljan posao kao što je reforma 
zahteva ozbiljno razmatranje. Na primer, da li zemlji doprinose stotine hiljada 
mladih ljudi obučenih da rukuju najrazličitijim vrstama oružja, koji na vojne 
vežbe, na kojima znanje treba obnoviti, idu nerado ili nikako ili, s druge 
strane, lekar koji je školovan o trošku države koji će to znanje makar na 13 
meseci besplatno dati zemlji radeći u nekoj klinici.
S druge strane takva organizacija vojske ima i loše propratne efekte. U 
Sloveniji je to, na primer, dovelo do poplave regruta koji nisu želeli da 
oblače uniformu. Dogodilo se da je čak dve trećine jedne generacije regruta 
tražilo da vojni rok provede u civilu. Slovenija je odlučila da joj je to 
preskupo i da pri tom jedinice nisu popunjene i da je bezbednost ugrožena. 
Slovenija je prešla na potpuno profesionalnu vojsku i ukinula vojni rok. 
Njihova država je to mogla da plati.
Svaka reforma je pitanje novca, tako i ova. Treba samo biti dovoljno racionalan 
i odlučiti da li je bitno imati regrute koji kopaju rovove ili koji rade ono za 
šta su se školovali. A ako nam od svega zafale samo bučni i pijani ispraćaji, i 
nije neka šteta.