> Izvor: matf
> Datum: 
> Rubrika: info_politika
> Naslov: BReleŠke
> Članak:


Piše:
Petar Lazić

Vladimir Putin je ovih dana zabranio finansiranje iz inostranstva političkih 
aktivnosti nevladinih organizacija. Ispostavilo se da je uzbuđenje oko toga 
veće kod nas nego u Rusiji. Izjave nadležnih ministara, eksperata, kao i 
nosilaca spomenice "Prvoborac nevladinih organizacija" nedvosmisleno ukazuju na 
paniku da nekome i ovde ne padne na pamet takva ideja. U ovdašnjim reakcijama 
potencijalno ugroženih pokazuje se da niko ne pravi razliku između osnovne 
delatnosti neke nevladine organizacije i njene političke aktivnosti. Vapaj za 
novcem iz budžeta, pak, kazuje da je smisao nevladinih organizacija da ih 
finansira Vlada. Kao da nema ničeg logičnijeg od toga da je funkcija Vlade 
pospešivanje delatnosti nevladinih organizacija. Valjda se zato i zove Vlada da 
bi se bavila nevladinim sektorom. S obzirom na to da deo vladajuće koalicije 
definitivno igra ulogu nevladinih organizacija, sve ovo ima pokriće i u logici 
ovdašnjih političkih dešavanja.
Mi smo, verovatno, jedina država na svetu (pod uslovom da ovde ima države) u 
kojoj je moguće da se nevladina organizacija "Spasimo kitove" bavi spasavanjem 
komaraca, a da pritom uvozi DDT za potrebe nekog javnog preduzeća i da se cela 
ta transakcija finansira iz budžeta. Potom, a šta bi logičnije, "Spasimo 
kitove" preregistruje se u političku stranku "Spasimo kitove plus", izađe na 
izbore, preuzme sve tokove novca na svoja nejaka pleća, organizuje sopstveno 
finansiranje iz legalnih tokova opranih para, pa onako usput dobija džeparac i 
od stranih partnera, koji naprasno postaju strateški partneri i državi.
U zemlji u kojoj se stranke bave reketiranjem biznismena, a rade kao i sve 
firme po principu " kupim, prodam, a pola smućkam", sasvim je logično da se 
nevladine organizacije izdržavaju od profita nastalog u posredovanju između 
tržišta političkih ideja i kriminalno-ideoloških resursa. Tako smo i došli 
dotle da pravnici skupljaju dokaze za zločine, a policija brine o ljudskim 
pravima.
Osnovni postulat da je politička utakmica unutrašnja stvar svake suverene 
zemlje, što samim tim podrazumeva samostalnost političkih aktera, ovde je davno 
prenebregnut, još od onog vremena kad su majke naše komuniste dojile 
internacionalističkim mlekom. Mnogo godina kasnije Mira Marković je humus za 
cveće na svojoj glavi uvozila iz Kine, ali to je već bila posledica trauma iz 
detinjstva. O nevladinim organizacijama koje se za šaku dolara bave 
geostrateškim istraživanjima gde bi moglo da se premesti Kosovo, gde Vojvodina, 
a gde Sandžak - ne treba trošiti reči. Uostalom, onaj ko plaća muziku - 
naručuje i pesmu. A onda svi igraju kako svirac svira. Naročito oni koji se u 
kolu drže jedni drugima za šlic.
Vladimir Putin može da se obračunava sa kriminalom, može da zabrani 
finansiranje iz inostranstva političkih aktivnosti nevladinih organizacija, 
može svašta... Ovde je to neizvodljivo. Ovo je Srbija, brale! I to Srbija među 
šljivama! A šljiva je, Đuro, šta? Šljiva je jedina živuljka na ovim prostorima 
koja nema svoju nevladinu organizaciju.