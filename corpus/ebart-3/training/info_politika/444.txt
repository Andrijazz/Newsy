> Izvor: ebart
> Datum: 
> Rubrika: info_politika
> Naslov: MEĐUNARODNA KRIZNA GRUPA O KOSMETU              
> Članak:

MEĐUNARODNA KRIZNA GRUPA O KOSMETU              

PRIŠTINA - Zapadne sile i predstavnici Ujedinjenih nacija moraju ove godine da 
donesu odluku o konačnom statusu Kosova i Metohije jer će se, u suprotnom, 
suočiti sa opasnošću od nove krize na Balkanu, upozorila je juče Međunarodna 
krizna grupa (MKG). "Ili će 2005. godine biti ostvaren veliki napredak u 
pronalaženju rešenja za budući status, koje će obuhvatati mir i razvoj, ili će 
se pojaviti opasnost od novih sukoba na Kosmetu, koji bi mogli da izazovu 
nestabilnost u regionu", ocenjeno je u izveštaju MKG-a čije je sedište u 
Briselu.
Tekst na 43 strane dostavljen je juče birou AP-a u Prištini, tri dana uoči 
zvaničnog objavljivanja.
MKG je naglasio da su kosmetski Albanci frustrirani zbog nerešenog statusa 
pokrajine i da bi, ukoliko međunarodna zajednica ne počne ove godine da 
ispunjava njihove težnje ka nezavisnosti, mogli da deluju jednostrano. "U 
takvim okolnostima, s obzirom na žalosno iskustvo u ponašanju kosovskih 
Albanaca prema manjinama, kosovski Srbi bi mogli da pozovu oružane snage Srbije 
da ih zaštite, a region bi mogao da zapadne u novi haos", navedeno je u 
izveštaju.
MKG je predložio generalnom sekretaru Ujedinjenih nacija Kofiju Ananu da 
imenuje specijalnog izaslanika koji bi trebalo da pomogne u postizanju dogovora 
koji bi potom bio podržan na međunarodnoj konferenciji. "Ako nova vlada Kosova 
treba da povede svoj narod u nezavisnost koju on priželjkuje, onda mora da 
postoji potpuno poštovanje i zaštita kosovskih Srba i drugih manjina", 
istaknuto je u tekstu.
MKG je saopštio i da pre početka pregovora o statusu sve strane treba da se 
slože da Kosmetu neće biti dozvoljeno da se ujedini sa Albanijom, da neće biti 
njegove podele i da će se međunarodno prisustvo u pokrajini nastaviti u nekom 
obliku čak i posle postizanja sporazuma. "Ovaj plan zahteva političku hrabrost 
i energiju. Međutim, alternativa je mnogo gora," smatra MKG.

(Tanjug)