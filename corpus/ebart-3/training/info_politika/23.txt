> Izvor: ebart
> Datum: 
> Rubrika: info_politika
> Naslov:  Promena stava: odlazak srpskih vojnika i policajaca na Kosovo domaće vlasti do 
> Članak:

 Promena stava: odlazak srpskih vojnika i policajaca na Kosovo domaće vlasti do 
sada su odbacivale kao mogućnost, pre svega iz razloga njihove sopstvene 
bezbednosti 

      Zahtev za povratak srpskih "snaga bezbednosti" na Kosovo i Metohiju, 
ispostavljen NATO-u i generalu Džonsonu, razume se, samo je nastavak priče o 
inicijativi za rešavanje statusa Kosova koju je, pre koju nedelju, inicirao 
Zoran Đinđić, srpski predsednik vlade. Ovoga puta Đinđić je bio nešto bolje 
sreće: povratak srpskih ljudi na Kosovo, što naoružanih što ne ("do hiljadu"), 
predviđen je Rezolucijom 1244 i ovu ideju zbog toga načelno nije moguće 
odbaciti, tako da je, u najgorem slučaju, ona okvalifikovana kao "preuranjena", 
ali na čemu bi se moglo raditi. 
       Prema Rezoluciji, tih hiljadu ili manje ljudi bili bi namenjeni za 
obezbeđivanje spomenika kulture i važnih graničnih prelaza, kao i markiranje 
minskih polja, ali ideja se nesumnjivo tada sastojala u tome da se naglasi 
(srpski?, jugoslovenski?) državni suverenitet nad Kosovom time što bi na 
granici stajali ljudi podređeni vlastima u Beogradu. S obzirom na aktuelne 
prilike kosovske, značaj te kontrole nad granicama bio bi nešto veći od 
simboličnog, ali bilo bi dovoljno da se zaustavi proces "prejudiciranja 
konačnog statusa" u korist kosovskih Albanaca, od čega srpski premijer 
strahuje. Ta strahovanja su u međunarodnim konsultacijama odbačena kao 
neosnovana, ali je premijer nastavio da istrajava na svome stavu i bilo je 
neobično čuti ga da se javno, možda prvi put, suprotstavlja onome što se čuje 
sa zapadnih adresa - bar kada je o regionalnim pitanjima reč.
       Reč je o promeni stava - domaći funkcioneri posle 5. oktobra ne da nisu 
tražili povratak naših "snaga bezbednosti" na Kosovo, naprotiv. Savezni 
ministar unutrašnjih poslova Zoran Živković je ranije o odlasku naših vojnika i 
policajaca govorio kao o političkom potezu koji bi bio lišen ljudske 
odgovornosti, s obzirom da bi oni, izolovani i malobrojni, bili u poziciji 
"glinenih golubova". Taj moralni problem će, kako stvari stoje, Zoran Živković 
morati dalje da rešava, verovatno u novom svojstvu, kao ministar vojske Srbije 
i Crne Gore. 
       Iznenadna naglašena briga Zorana Đinđića za Kosovo, generalno, nije 
naišla baš na dobar odziv. Slobodan Samardžić, savetnik predsednika Koštunice, 
ocenio je inicijativu kao "Đinđićev marketinški potez za unutrašnju političku 
upotrebu", i da Đinđićev "s neba pa u rebra" način može da bude 
kontraproduktivan. Sličnu pretpostavku su izneli i neki od stranih medija, 
poput Radija "Dojče vele", uvek spremnih da zaključe kako nacionalistička 
retorika "prija srpskim ušima".
      
       Misteriozni Odred 
       Zaista je interesantno pitanje zašto je i kako došlo do toga da premijer 
Đinđić stavi pitanje Kosova tako iznenada i tako ultimativno na dnevni red. Sam 
je objasnio da je to zbog toga što vidi da, kako se stvari odvijaju, pitanje 
državne samostalnosti Kosova će pre ili posle neizbežno doći na dnevni red, a 
to će izazvati poremećaj u regionu koji će neizbežno imati reperkusije i na 
Dejtonski sporazum, što je diplomatija Bosne i Hercegovine razumela kao 
teritorijalne pretenzije na Republiku Srpsku. 
       "Samo sam im rekao šta će se dogoditi kada se postavi pitanje 
nezavisnosti Kosova. Objasnio sam zakon gravitacije. Ako pustite ovu čašu, ona 
će pasti i razbiti se", tako je Ćinđić objasnio svoj novi kosovski pristup, 
naglasivši da će međunarodna zajednica toga budućeg dana shvatiti da je 
napravila grešku i "da će reći da smo mi bili u pravu", ali da od toga nama 
neće biti lakše, jer ćemo objektivno ostati sa problemom na granici koji će 
dalje unedogled komplikovati naš međunarodni položaj. 
       U sami suton Miloševićevog doba, septembra 2000, tadašnji načelnik 
Generalštaba Nebojša Pavković je uručio zastavu jedinici nazvanoj Treći odred 
specijalne namene, ali za koju je odmah nezvanično usvojen poetični naziv 
"Kosovski odred mira". Zadatak: povratak na Kosmet, shodno Rezoluciji 1244. 
       Formiranje tog odreda u trenutku u kome se desilo shvaćeno je kao još 
jedan od Miloševićevih besmislenih političkih manevara; međutim, sama jedinica 
je delovala ozbiljno i ostavila dobar utisak kod novinara, a verovatno i kod 
stranih vojnih predstavnika koji su prisustvovali njenoj svečanoj promociji. 
Kosovski odred brojao je približno hiljadu ljudi (koliko i Rezolucija predviđa) 
i prigodom formiranja, na poligonu kraj Pirota, izvedena je i vežba, od 
prisutnih ocenjena kao uspešna. Izbor "tema" za vežbu ponovo je bio primeren 
zadacima formulisanim u Rezoluciji.
       U pamćenju prisutnih tada je ostala kiša bez prestanka, a, upravo u času 
kada je general Pavković davao zastavu komandantu Odreda, začula se i 
grmljavina, prva i jedina toga dana. Naježili su se, valjda, ne samo domaći 
novinari.
       Dalja sudbina Kosovskog odreda, međutim, nije bila u skladu sa ovim 
veličanstvenim predznakom. Posle 5. oktobra za Kosovski odred se više nije 
čulo, pa ni tokom nekoliko meseci albanske pobune na jugu Srbije od jeseni 
2000. do proleća 2001. godine, kada je, po svakom rezonu, ta jedinica morala 
imati važnu ulogu pošto je upravo za takve situacije i osnovana. Bojan 
Dimitrijević, vojni analitičar, potvrđuje pretpostavku da je Odred rasformiran. 
       Međutim, general Vladimir Lazarević, zamenik načelnika za kopnenu vojsku 
u Generalštabu, kaže da je "odred u svakom trenutku spreman da se vrati na 
Kosovo", i što je zanimljivo, kaže da postoji "od napuštanja teritorije" iako 
je, kako smo rekli, službeno formiran septembra 2000, dakle petnaestak meseci 
posle "napuštanja teritorije".
      
       Visoka hijerarhija 
       Uprkos generalovoj primernoj spremnosti, malo je verovatno da se 
Kosovski odred ovoga časa nalazi na okupu. Za Odred je bila predviđena i 
izgradnja naročite baze, ali se to nikada nije dogodilo. Bojan Dimitrijević 
kaže da je tehnika te jedinice "rasparčana" i da ju je viđao na mestima koja 
teško da bi mogla biti dovedena u vezu sa aktivnostima ove jedinice. Naime, 
uniforme i vozila Kosovskog odreda su bila obojena kamuflažnom šarom nešto 
drugačijom od ostalih vojnih jedinica, pa ih je to, za oko poznavaoca, činilo 
prepoznatljivim. Dalje, ono što je Kosovski odred činilo netipičnim i praktično 
nezamenljivim, to je da je njegov deo, otprilike četvrtinu, činila ne vojska 
nego policija, što je potpuno u skladu s namenom te jedinice prema Rezoluciji 
1244. 
       I komandna struktura bila je specifična. Komandiri vodova u Odredu su 
oficiri ranga kapetana, a četama su komandovali pukovnici! Ovako visoka 
hijerarhija uvedena je zbog toga da bi starešine naših jedinica bili po 
činovima podjednaki sa starešinama međunarodnih jedinica na terenu. 
       Sve u svemu, sasvim je neverovatno da bi vlasti održavale u mobilnosti 
jednu ovakvu jedinicu, pogotovu imajući u vidu prethodno proklamovanu politiku 
da se naše jedinice u ovoj fazi ne upućuju na Kosovo, iz razloga njihove 
sopstvene sigurnosti.
       Druga je, međutim, stvar, što je, s obzirom na to da su sastav Odreda 
činili najvećim delom profesionalci, možda mogućno da se ponovo okupi, u 
srazmerno kratkom vremenu. Na to je verovatno mislio i general Lazarević kada 
je govorio da su "potpuno spremni da odgovore na sve zahteve iz Rezolucije". 
       Bilans: spoljnji faktori su Ćinđićevu inicijativu o povratku na Kosovo 
ocenili kao "ipak, preranu", unutrašnji kao "marketinški potez", a vojne 
jedinice koja bi to obavila, sem u izjavama generala, nema.