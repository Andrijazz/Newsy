> Izvor: ebart
> Datum: 
> Rubrika: info_politika
> Naslov: Predsednik Srbije Boris Tadić biće u sastavu državne delegacije SCG koja će u 
> Članak:

Predsednik Srbije Boris Tadić biće u sastavu državne delegacije SCG koja će u 
septembru posetiti SAD i učestvovati u radu Generalne skupštine UN, rečeno je 
Beti u Tadićevom kabinetu. Podgoričke "Vijesti" objavile su danas da je u 
državnom vrhu SCG nastao nesporazum oko sastava delegacije, jer, kako se 
navodi, nije bilo planirano da u njoj bude Tadić. Iz kabineta predsednika SCG 
Svetozara Marovića saopšteno je juče da delegacija Srbije i Crne Gore za učešće 
na 60. zasedanju Generalne skupštine UN još nije određena. O njoj će odlučiti 
Savet ministara SCG u redovnoj proceduri i uz konsultacije sa državama 
članicama. Članovi delegacije SCG bi tokom posete Njujorku trebalo da se sretnu 
i sa visokim američkim zvaničnicima. Mediji su danas preneli i da se, pored 
posete Njujorku u septembru, priprema i poseta Borisa Tadića i Filipa 
Vujanovića SAD u novembru. Oni bi tada trebalo da sa međunarodnim finansijskim 
institucijama potpišu ugovor o kreditu za izgradnju jednog od najvećih 
infrastrukturnih projekata na Balkanu, objavile su "Vijesti", ne precizirajući 
o kom projektu je reč. U kabinetu predsednika Srbije Beti je rečeno da još nije 
odlučeno da li će Tadić u novembru posetiti SAD.