> Izvor: ebart
> Datum: 
> Rubrika: info_politika
> Naslov: Miša Đurković, savetnik premijera 
> Članak:

Miša Đurković, savetnik premijera 
 
Albanci su mnogo uložili u ideju nezavisnog Kosova i sada je to opcija koju 
međunarodna zajednica razmatra zajedno sa svim ostalim opcijama, ali za Mišu 
Đurkovića, savetnika premijera Srbije Vojislava Koštunice, to i nije toliko 
neobjašnjivo koliko to da se za nezavisnost zalaže i bivši ministar inostranih 
poslova Goran Svilanović.

- Kada je reč o Međunarodnoj grupi za Balkan, to su ljudi koji su podržavali 
Klintonovu politiku prema Kosovu dok su bili na odgovornim položajima u svojim 
državama i oni to čine i danas. Međutim, neshvatljivo je da je među njima i naš 
nekadašnji ministar inostranih poslova Goran Svilanović. To samo govori o ovoj 
zemlji. Do pre godinu dana na čelu jednog od najvažnijih ministarstava u državi 
bio je čovek koji se sada otvoreno zalaže za nezavisnost Kosova - kaže 
Đurković. On ističe da je za vlasti u Srbiji nezavisnost neprihvatljiva, ali da 
nju međunarodni zvaničnici i dalje uvažavaju kao jednu od opcija koja je na 
stolu kada je reč o budućem statusu Kosova.
- Zato se sada trudimo da iz nepovoljne pregovaračke pozicije dođemo u poziciju 
koja će nam omogućiti da ponudimo rešenja koja ne podrazumevaju nezavisnost 
Kosova - kaže Đurković.
Na pitanje šta konkretno znači formulacija "više od autonomije a manje od 
nezavisnosti", on poziva na strpljenje.
- Radimo na tome da se ta formula objasni i to će biti u strategiji. Svima će 
biti jasno šta to znači kada za to bude vreme - kaže on.
Uprkos ranijim najavama državnih zvaničnika da će Srbija kriti karte u 
pregovorima o statusu Kosova, naš sagovornik tvrdi da će strategija o Kosovu i 
Metohiji koju priprema državni vrh biti predstavljena građanima.
- To će se sigurno dogoditi. Sada se tek pripremaju pozicije za pregovore i 
opšta načela. Nema konkretnih ponuda. Pre toga moramo da se okrenemo drugim 
pitanjima, kao što su ispunjenje standarda. Razgovori o statusu neće početi, po 
nekim procenama, pre kraja ove godine - smatra naš sagovornik. On tvrdi da je 
stav "da veliki deo stanovništva podržava nezavisnost Kosova" samo predstavlja 
pokušaj pojedinih članova Kontakt grupe da se status rešava u skladu sa 
trenutnim stanjem na Kosovu, na šta Beograd neće pristati.