> Izvor: matf
> Datum: 
> Rubrika: info_politika
> Naslov: Intervju
> Članak:


Gerhard Jandl, ambasador Austrije

Prednosti ukidanja viznog režima su veće nego što bi bile prednosti zadržavanja 
viza

Srbija i Crna Gora ne predstavljaju nepoznanicu za Gerharda Jandla, 
novopostavljenog ambasadora Austrije u SCG. U Beograd je stigao iz Sarajeva, 
gde je četiri godine bio na dužnosti ambasadora, a tokom kriznih godina ovaj 
iskusni diplomata rukovodio je Odeljenjem za Balkan pri Ministarstvu spoljnih 
poslova Austrije.
Milorad Ivanović
U razgovoru za "Blic" ambasador Jandl kaže da su u vreme kada je bio u 
Ministarstvu Srbija i Crna Gora bile u dubokoj krizi, dok je danas SCG na 
dobrom putu ka Evropskoj uniji.
- Srbija i Crna Gora ima dobre izglede da postane punopravni član EU u 
neposrednoj budućnosti, kada se ispune svi neophodni uslovi. Mi ovde sada 
vidimo prosperitet, stabilnost... Naravno, ima tu i nekoliko problema koje bi 
trebalo popraviti, ali SCG korača na svom putu ka EU. Kada govorimo o 
bilateralnim odnosima, oni su bolji nego ikada do sada. Odnosi su već 
intenzivni, a biće još intenzivniji. Jasno je da naše dve zemlje imaju toliko 
toga zajedničkog. Gotovo 300.000 ljudi koji potiču sa ovih prostora trenutno 
živi u Austriji. Iz Beča se do Beograda kolima stiže za šest sati, avionom za 
45 minuta. Delimo zajedničku istoriju. 
-Koje prepreke stoje Srbiji na njenom putu ka EU?
- Ja to ne bih nazvao preprekama. Postoje neki uslovi koji su poznati svima. 
Modernizovati društvo, modernizovati politički i ekonomski život - to je ono 
što obično zovemo evropskim standardima. Kada se to jednom desi, tada će Srbija 
postati punopravni član EU. Postoji jedno ključno pitanje, a to je saradnja sa 
Tribunalom u Hagu. Veoma podržavamo ono što se nedavno desilo. Ohrabreni smo 
izjavama Vlade da je odlučna da reši taj problem. Vreme je da prošlost ostavimo 
iza nas.
-Kakvu pomoć na putu ka EU Beograd može da očekuje od Beča?
- Pokušaćemo da budemo od pomoći koliko god je to moguće. Austrijski političari 
koji su bili ovde - ministar spoljnih poslova, zamenik premijera, zamenik 
ministra unutrašnjih poslova, predsednik dolazi uskoro - svi oni su ponudili 
pomoć. Smatramo da dobro poznajemo ovu regiju, da razumemo probleme, razumemo 
mentalitet, razumemo situaciju možda bolje od drugih zemalja članica EU koje su 
geografski hiljadama kilometara daleko od Srbije.
-Građane Srbije posebno interesuje pitanje viza? 
- Mi odlično razumemo da je neprijatno i teško za građane ove zemlje da stoje u 
redovima ispred ambasada, da dostavljaju gomilu dokumenata. Znamo da je 
procedura duga, da je dobijanje vize skupo. Ove zahteve nije uspostavila 
Austrija, već su to standardi evropskog Šengenskog sporazuma i mi ih moramo 
poštovati. Ali s druge strane, ako želimo da mladi ljudi iz ove zemlje usvoje 
evropske standarde, moramo im dati šansu da odu u Evropu i da lično vide šta su 
evropske standardi u svakodnevnom životu. Što se Srbija i Crna Gora budu brže 
približavale EU, to će biti jednostavnije olakšati vizni režim. Postoje neki 
preduslovi - dokumenti moraju da budu napravljeni tako da ih je teško 
krivotvoriti, granična kontrola mora biti u skladu sa evropskim standardima, 
policijska saradnja bi trebalo da bude zasnovana na razmeni relevantnih 
informacija... Postoji izvestan broj kriterijuma koji bi morali da budu 
ispunjeni i mi smo veoma zadovoljni da su zemlje Šengena trenutno u procesu 
sastavljanja te liste kriterijuma koje treba ispuniti da bi se olabavio vizni 
režim. Austrija predsedava jednom radnom grupom koja se bavi ovim pitanjem i 
naši stručnjaci s vremena na vreme dolaze u Beograd da razgovaraju sa ovdašnjim 
kolegama. Ja lično, ali ni Austrija, ne mogu da odluče samostalno o ovom 
pitanju. Lično smatram da su prednosti ukidanja viza mnogo veće nego što bi 
bile prednosti zadržavanja viznog režima.
-Kada bi se moglo očekivati ukidanje viza?
- Ne bih želeo da spekulišem o tom pitanju.
nAustrija je ponudila Beč kao moguće mesto za održavanje pregovora između 
Srbije i kosovskih Albanca. 
- Ukoliko bi se taj naš predlog bio prihvaćen, mislimo da bi Beč bio sasvim 
odgovarajuće mesto. Ne nalazi se u regionu, ali nije ni daleko od regiona, naše 
balkansko iskustvo je takođe naša prednost, i Srbija i kosovski Albanci čini mi 
se da imaju poverenje u Austriju i mislimo da nas obe strane smatraju 
prijateljima. Ali odluka o mestu održavanja pregovora ne zavisi od nas nego od 
dve pregovaračke strane i međunarodnih činilaca.
nAustrija je dala maksimalnih 12 poena predstavnicima SCG na "Pesmi 
Evrovizije". Da li to znači da Vam se zaista sviđa naša muzika?
- Pa to je očigledno (smeh).