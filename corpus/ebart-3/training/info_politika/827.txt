> Izvor: ebart
> Datum: 
> Rubrika: info_politika
> Naslov: ĐIJANG HUA POTVRDILA NAMERU PREGOVARAČA UN
> Članak:

ĐIJANG HUA POTVRDILA NAMERU PREGOVARAČA UN

Od specijalnog izveštača

LONDON

ĐIJANG  Hua, portparol specijalnog pregovarača UN za Kosovo, rekla je posle 
sastanka Kontakt grupe, juče u Londonu da je Marti Ahtisari spreman za sastanak 
na visokom nivou posvećen budućem statusu Kosova, ali da želi da se nastave 
razgovori o tehničkim pitanjima.
- To znači o decentralizaciji, zaštiti verskih i kulturnih spomenika, kao i o 
ekonomskim pitanjima - precizirala je Hua.
Pokušavajući da demantuje nameru Ahtisarija da dovede za isti sto Koštunicu i 
Čekua, Huova je to indirektno potvrdila.
Pokušavamo da organizujemo razgovore na najvišem nivou, kako bi dve strane 
izložile svoje stavove o statusu. Neki mediji su to pogrešno protumačili kao 
znak da mi pokušavamo da organizujemo susret Koštunice i Čekua. Dakle, 
poslaćemo pozivnice i u Beograd i Prištinu, i predsednicima i premijerima, gde 
ćemo navesti datum kada se održava sastanak i poručiti: molimo vas pošaljite 
svoje delegacije na najvišem nivou. Ali nećemo mi da im kažemo koga konkretno 
da pošalju - kazala je Huova.