> Izvor: ebart
> Datum: 
> Rubrika: info_politika
> Naslov: ZORAN ŽIVKOVIĆ O RADU REPUBLIČKE VLADE VOJISLAVA KOŠTUNICE
> Članak:

ZORAN ŽIVKOVIĆ O RADU REPUBLIČKE VLADE VOJISLAVA KOŠTUNICE

BEZ  vizije i cilja, osvetnički raspoložena, kolektivno neodgovorna, sa 
partijskom podelom vlasti, čiji će se predsednički kandidat boriti za treće ili 
četvrto mesto, aktuelna Vlada ne može Srbiju povesti napred i svaka 
kohabitacija sa njom značila bi vraćanje na vreme, ne pre 5. oktobra, već pre 
Petog plenuma.
Ovo je viđenje rada Vlade Vojislava Koštunice očima eks premijera Zorana 
Živkovića izneto juče na konferenciji za novinare u Beogradskom Međunarodnom 
pres centru. Bivši premijer to je potkrepio podacima koje je pod nazivom "100 
dana bez vizije" pripremio analitički tim Centra za razvoj građanskog društva 
"Milenijum", čiji je predsednik Živković.
- Najveće obećanje, usvajanje novog Ustava neće biti za vreme ovog mandata, a 
od velike priče ostao je "Ustav iz kesice za razmutiti" koji je Koštunica 
ponudio na nekoj od tajnih sednica - rekao je Živković.
Prelaznu ocenu dobilo je ministarstvo rada, zapošljavanja i socijalne politike, 
jer je "sve preuzelo od Gordane Matković.
- Da biste bili uspešan ministar policije, potrebno je da imate kriminalnu 
prošlost, da ste obijali kioske ili "Srbijanke" - rekao je Živković i 
precizirao da se "Jočić i pored takvog iskustva od pre više decenija ne snalazi 
na funkciji najbolje". Kapitalne investicije su posebna tema. Čuda smo se 
naslušali, a sada je najavljen završetak deonice puta Novi Sad - Beška, čiji je 
najveći deo urađen tokom mandata prethodne Vlade - rekao je on.