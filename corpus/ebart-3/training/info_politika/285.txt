> Izvor: ebart
> Datum: 
> Rubrika: info_politika
> Naslov: TOMA NIKOLIĆ NAJAVIO I "UČEŠĆE" ŠEŠELjA U PREDIZBORNOJ KAMPANjI
> Članak:

TOMA NIKOLIĆ NAJAVIO I "UČEŠĆE" ŠEŠELjA U PREDIZBORNOJ KAMPANjI

Predsednički kandidat radikala saopštio da je tajnim kanalima iz Haga dobio 
pismo od Šešelja koje će čitati na mitinzima. Ako pobedim omogućiću porodici 
Milošević da se vrati u Srbiju

BEOGRAD - Predsednički kandidat Srpske radikalne stranke (SRS) Tomislav Nikolić 
izjavio je danas da Vlada Srbije neće moći da opstane u slučaju njegove pobede 
na izborima za predsednika i u tom slučaju najavio je vanredne parlamentarne 
izbore.
"Ako pobedim, nema govora da opstane ova vlada niti ima govora da SRS bez novih 
parlamentarnih izbora formira novu vladu", rekao je Nikolić.
"Očekujem pobedu u prvom izbornom krugu, a ako se to ne dogodi, u drugom će 
biti teže, jer će se podići i kuka i motika", rekao je Nikolić i naglasio da u 
slučaju njegove pobede, sadašnja Vlada neće imati šanse za opstanak.
Tomislav Nikolić izjavio je takođe da je od lidera SRS Vojislava Šešelja tajnim 
kanalima dobio pismo sa tekstom predizborne poruke, koje će čitati i na 
mitinzima u kampanji.
Na konferenciji za novinare Nikolić je pročitao pismo u kome Šešelj navodi da 
se svakodnevno sastaje sa Slobodanom Miloševićem, kojeg "samo psihički pogađa 
orkestrirana hajka protiv njegove porodice".
Nikolić je rekao da je spreman, ako pobedi na predsedničkim izborima, da 
omogući da se Miloševićeva porodica vrati u Srbiju.
Šešelj je u pismu Nikoliću poručio da bi "bilo dobro da se još odlučnije u 
Narodnoj skupštini i preko medija suprotstavi progonu Miloševićeve porodice", 
dodavši da su premijera Zorana Đinđića "nesumnjivo ubili oni isti koji su ga 
doveli na vlast".
Navode zaštićenog svedoka na suđenju za atentat na Đinđića, o tome da je 
Miloševićev sin Marko nudio pet miliona maraka za Đinđićevo ubistvo, "policija 
je lansirala još pre nekoliko godina", poručio je Šešelj.
Nikolić kaže da je pismo koje je dobio od Šešelja, prvi kontakt lidera radikala 
sa strankom, posle tri i po meseca. Lider SRS dobro se oseća i psihički i 
fizički, kazao je Nikolić.
Nikolić nije otkrio na koji način je dobio pismo od Šešelja.
U pismu, Šešelj je rekao da je uveren u pobedu svog zamenika, jer je "srpski 
narod već shvatio ko su mu iskreni i odani sinovi, a ko izdajnici i strani 
plaćenici".
Nikolić je ocenio da se predsednička predizborna kampanja "zahuktava u najgorem 
mogućem smislu", jer se kandidati "sadašnjeg i bivšeg režima utrkuju ko će 
beskrupuloznije da se obračuna sa kandidatom SRS". 