> Izvor: ebart
> Datum: 
> Rubrika: info_politika
> Naslov: Umesto koalicija, u modi "gostovanje" stranaka na tuĐim izbornim listama  
> Članak:

Umesto koalicija, u modi "gostovanje" stranaka na tuĐim izbornim listama  

- Od četvoročlane narodnjačke koalicije samo savez DSS-NS - Batić na listi Čede 
Jovanovića, bez statusa koalicionog partnera

I USTAV je sada na strani boraca protiv preletača, jer se "legalizuje" 
aktiviranje ostavke poslaniku koji bi da, zajedno s mandatom, pređe u drugi 
tabor. Velike stranke zato na svoje izborne liste radije primaju samo ponekog 
člana prijateljske partije, umesto da sa njima uđu u koaliciju. Da se u startu 
zna ko je gazda, a ko gost. 
Računica velikih stranaka koje su prihvatile tuđe kadrove vrlo je jednostavna: 
u borbi za što više mandata, koristiće dobar rejting malih stranaka na lokalu. 
Drugoj strani garantuje se bar jedno mesto u parlamentu, ali ne i potpuno 
odrešene ruke. Jer, stranka ili koalicija čije je ime na glasačkom listiću 
ostaje vlasnik i "poklonjenih" mandata. 
Tako se umesto najavljivane četvoročlane "narodnjačke koalicije", pod vođstvom 
premijera Srbije, na izbornoj crti našao samo savez DSS-NS. Stranka Velimira 
Ilića, kojoj pripada 30 odsto osvojenih mesta, obavezala se da svoje mandate 
deli sa "Jedinstvenom Srbijom" Dragana Markovića Palme i SDPO Veroljuba 
Stevanovića i Vojislava Mihailovića. 
- Ne znam kakav je taj koalicioni sporazum, ali verujem da će NS imati pravo da 
uzima mandate koje dodeli ostalim narodnjačkim strankama - kaže Marko 
Blagojević, programski direktor CeSida. - Mandati će se ovoga puta deliti samo 
poslanicima koje potpišu blanko ostavke, što znači da će i predstavnici 
stranaka koji su na tuđim listama lakše ostajati bez mesta u parlamentu.
Portparol DSS Andreja Mladenović nagovestio nam je da će ova stranka tražiti od 
svojih budućih poslanika potpisivanje blanko ostavki, a u NS detalje oko 
mandata najavljuju za početak sledeće nedelje. Predsednik IO Ilićeve stranke 
Miroslav Markićević kaže da će i oni od budućih poslanika, najverovatnije, 
tražiti ostavke pre dodele mandata.
- U prošlom sazivu Skupštine imali smo problema s prebezima, u ovom smo jedna 
od malobrojnih grupa koje su ostale na broju - ističe Markićević. - Kakav god 
da bude mehanizam zaštite mandata, ko s nama sarađuje neće biti oštećen. 
Možda zato što se "opekao" na prošlim izborima,       G 17 plus nema goste iz 
drugih partija na listi za januarske izbore. Stranka koju je tada vodio 
Miroljub Labus, podsetimo, uvela je u parlament Socijaldemokratsku partiju koja 
im je, potom, okrenula leđa i prešla u opoziciju. Ali, poslanici SDP nisu 
potpisali ugovore kao predstavnici       G 17 plus u Skupštini. "Eksperti" zato 
nisu ni mogli da traže mandate nazad.