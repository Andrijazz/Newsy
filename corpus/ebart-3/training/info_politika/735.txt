> Izvor: matf
> Datum: 
> Rubrika: info_politika
> Naslov: Skupština opštine donela odluku o statusnim promenama Informativno- izdavačkog 
> Članak:

javnog preduzeća "Čačanski glas"

Deobni bilans sačiniće  petočlano radno telo koje će imenovati predsednik 
opštine. - Novoosnovana preduzeća preuzeće  zaposlene radnike na osnovu 
spiskova koje  predlože  vršioci dužnosti direktora tri nova JP i jedan  
predstavnik  osnivača.

Ni poremećeni odnosi, ni "neslaganje naravi", niti neki drugi ozbiljniji 
razlozi nisu uticali da se posle skoro 40, odnosno sedam godina "raskine brak" 
između Radio Čačka, Televizije Čačak i "Čačanskog glasa", koji su do utorka 
zvanično funkcionisali u sastavu jedinstvenog informativno - izdavačkog 
preduzeća. Cepanje ove informativne kuće, čiji je osnivač bila SO, usledilo je 
kao odgovor na zahtev zakonodavca da do 23. aprila ove godine bude započet 
proces privatizacije štampanih, odnosno elektronskih medija do kraja sledeće 
godine.

 Na odluku o statusnim promenama IIJP "Čačanski glas", koju je doneo Upravni 
odbor ovog preduzeća, odbornici su dali saglasnost na sednici održanoj 14. 
februara. njome je predviđena podela jedinstvene informativne kuće na tri javna 
preduzeća: IJP "TV Čačak", IJP "Radio Čačak" i NIJP "Čačanski glas". Ova 
podela, izvršena je zbog priprema za privatizaciju lokalnih medija, koja je 
predviđen Zakonom o javnom informisanju i Zakonom o radiodifuziji.

Iako je Upravni odbor predložio način na koji je trebalo da budu podeljeni i 
imovina i ljudi, SO je odlučila da deobni bilans sačini petočlano radno telo 
koje će imenovati predsednik opštine. Novoosnovana javna preduzeća preuzeće 
radnike IIJP "Čačanski glas" na osnovu spiskova koje će napraviti tim 
sastavljen od tri vršioca dužnosti direktora i urednika novosonovanih glasila i 
jednog predstavnika osnivača, koga će takođe odrediti predsednik opštine. Nakon 
toga uslediće upis novoosnovanih JP u registar privrednih subjekata, koji će 
označiti i gašenje jedinstvenog opštinskog medija.

 Za razliku od odbornika iz vladajuće koalicije koji su, stekao se utisak, 
olako pustili opštinska glasila "niz vodu", predstavnici opozicije su, 
podsećajući da je za rad ove kuće u proteklih pet godina izdvojeno skoro 100 
miliona dinara, zahtevali da celokupna sredstva od prodaje budu vraćena 
osnivaču, odnosno poreskim obveznicima. Zamereno je odgovornima i što nisu 
obavljene blagovremene pripreme za privatizaiju kompletnog preduzeća, uz ocenu 
da "Radio Čačak" neće "preživeti privatizaciju". Zbog toga se čuo i predlog da 
bi Svetlana Kojanović, dosadašnji direktor čitave kuće, kao uspešan menadzer, 
trebalo da preuzme rukovođenje upravo ovim bivšim delom zajedničkog preduzeća. 
Izražena je i bojazan da će nakon formiranja tri preduzeća i izbora tri 
rukovodsta biti povećani troškovi poslovanja medija, da će neki radnici ostati 
bez posla i da će "Čačanki glas" doživeti neslavnu sudbinu većine ovdašnjih 
privatizovanih preduzeća.