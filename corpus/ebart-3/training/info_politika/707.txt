> Izvor: matf
> Datum: 
> Rubrika: info_politika
> Naslov: Ministar Zoran Stojković za "Blic"
> Članak:


Tajkuni pretnja za Skupštinu. Smenićemo korumpirane sudije, tužioce i veštake

Hapšenje viceguvernera nije razlog za smenu Vlade Srbije. Naprotiv, Vladu bi 
trebalo pohvaliti zbog toga što je odlučna da spreči korupciju ma gde bila i 
sve stavi pod kapu zakona, izjavio je u razgovoru za "Blic" ministar pravde 
Zoran Stojković, upitan kako vladajuća koalicija gleda na zahteve opozicije za 
smenu Vlade zbog hapšenja viceguvernera Dejana Simića. 

- Opozicija traži i smenu guvernera NBS Radovana Jelašića.
- Ako NBS radi dobro, ne vidim zašto bi Jelašić bio smenjen. 
nPredsednik Tadić uporno traži izbore. Hoće li ih biti u 2006?
- Vlada funkcioniše stabilno, sa jasnom podrškom većine u Skupštini, i dok to 
bude tako, neće biti izbora. A opozicija je tražila smenu Vlade i pre nego što 
je ona izabrana. 
- Analitičari tvrde da Vlada opstaje na trgovini poslaničkim mandatima?
- Ako većina od 131 poslanika koji podržavaju Vladu padne na 129 poslanika zbog 
kupovine mandata po Skupštini, ne znam koji su to analitičari utvrdili da se 
Vlada održava kupovinom mandata.
- Zar DSS nije kupio poslanike Bajrama Omeragića i Esada Džudževića?
- Ne. Oni su nezavisni poslanici. 
- Kako vi gledate na kupoprodaju poslanika?
- To govori o nemoralu pojedinih poslanika i onih koji ih kupuju, te da je 
neophodno da se pored moralnih normi primene i druge kako bi se sprečila ova 
sramota. 
- Koje su to druge norme?
- Norme krivičnog prava. Mora da se promeni i Zakon o narodnim poslanicima. U 
protivnom, obesmislio bi se razlog postojanja Skupštine. Parlament, izbori i 
stranke bili bi nepotrebni ukoliko bi nekoliko tajkuna moglo na takav način da 
kupi 250 poslanika i da fingira postojanje Skupštine.
- Šta će se desiti sa Bogoljubom Karićem ako sud utvrdi da je nudio novac 
poslanicima za prelazak u njegovu stranku?
- Ako se utvrdi da je Karić to radio, normalno je da treba da snosi krivičnu 
odgovornost.
- Da li to znači da Kariću preti zatvor, kako se spekuliše?
- Sud će odlučiti o tome.
- Kakav epilog možemo da očekujemo po pitanju oduzimanja licence "Mobtelu"?
- Bez obzira na to što je korupcija zahvatila pravosuđe dublje nego što sam 
očekivao, verujem kako još postoji veliki broj časnih sudija i da će sudski 
postupak biti zakonito završen.
- Sumnjate da je Karić potkupio sudije?
- Principijelno postoji sumnja da ima korupcije, a nije posao Ministarstva 
pravde da odlučuje o tome ko je koga korumpirao.
- Zašto se baš u ovom trenutku podiže optužnica protiv Karića, sumnja se da je 
reč o političkom obračunu u strahu od njega da ne sruši Vladu?
- Pravna pitanja nemaju nikakve veze sa politikom, te se ne može raditi ni o 
kakvom političkom obračunu. Kod nas je postalo običaj da kada nekog uhvatite u 
nepropisnom ponašanju ili čak u kriminalu, sledi horska povika da je reč o 
političkom progonu.
- Šta Vlada radi na pronalaženju Mladića?
- Vlada preduzima sve da bi locirala Mladića ako se on uopšte nalazi u Srbiji. 
Međutim, za sada nismo došli ni do jednog validnog podatka koji bi to 
potvrđivao.
- Da li će Savet za nacionalnu bezbednost početi sa radom bez predsednika 
Tadića?
- Savet mora da počne sa radom kako bismo ispunili obaveze prema međunarodnoj 
zajednici i uspostavili koordinaciju svih državnih organa i bezbednosnih službi.
nHoće li Vlada Srbije dati neke garancije Haškom tribunalu za puštanje 
Slobodana Miloševića na lečenje u Rusiju?
- Nikakav zvaničan zahtev za davanje tih garancija nama nije upućen.
- Vaša izjava da će Crnogorci koji žive u Srbiji ostati bez visokih funkcija 
ukoliko se Crna Gora otcepi izazvala je mnogo bure.
- Da je bilo dobre volje, preneto bi bilo valjano ono što sam rekao i tada ne 
bi bilo nikakvih nejasnoća. Prenete su samo izjave Miodraga Vukovića, vrlo 
uvredljivog i prizemnog sadržaja, što je i inače stil govora tog gospodina, na 
kojem nivou ja ne mogu polemisati.
- Najavljene su smene korumpiranih sudija. Hoće li se to desiti i kada, ili je 
to bio samo marketing?
- Korumpirane sudije, tužioci ili veštaci moraju da odgovaraju i valjda ste 
uočili da se krenulo u obračun sa tom izuzetno štetnom i opasnom pojavom i to 
na svim planovima borbe protiv korupcije. Usvojena je u Skupštini strategija za 
borbu protiv korupcije, urađeni su akcioni planovi kao i nacrt zakona o 
nezavisnom antikorupcijskom telu, i niz drugih antikorupcijskih propisa uz 
istovremeno pokretanje velikog broja krivičnih postupaka, tako da mi vaše 
pitanje da li je reč samo o marketingu deluje nedobronamerno.
- Da li će biti smenjen predsednik Trgovinskog suda Goran Kljajević?
- To je pitanje za pravosudne organe, koji su nezavisni, ali i obavezni da 
brinu o svom ugledu. Znam da postoji krivična prijava, a šta će sa njom biti, 
to ne mogu ja da vam kažem, jer o tome ne odlučujem ja.
- Ko odlučuje?
- O krivičnoj prijavi odlučuje tužilac, a postupak vodi sud.