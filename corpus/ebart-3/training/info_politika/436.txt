> Izvor: ebart
> Datum: 
> Rubrika: info_politika
> Naslov: PODGORICA - Šef Koordinacionog centra za Kosovo i Metohiju Nebojša Čović ocenio 
> Članak:

PODGORICA - Šef Koordinacionog centra za Kosovo i Metohiju Nebojša Čović ocenio 
je juče da bi poslanik crnogorske vladajuće Demokratske partije socijalista u 
parlamentu državne zajednice Nikola Gegaj bio razrešen sa te funkcije "da je 
SCG normalna država". Da je sreće i da je naša država normalna, Gegaj bi 
momentalno bio razrešen funkcije poslanika SCG, jer priziva okupaciju dela 
državne zajednice, kazao je Čović listu Dan komentarišući izjavu poslanika 
DPS-a koji je povodom pogibije maloletnog Albanca iz Preševa kazao da je 
Beogradu cilj "da pobije Albance".
Šesnaestogodišnji Dašnim Hajrulahu ubijen je kod sela Miratovac prilikom, kako 
su saopštili zvaničnici, ilegalnog prelaska granice SCG i Makedonije. Čović je 
ocenio da su Gegajeve optužbe na račun zvaničnog Beograda "obične insinuacije 
očigledno frustriranog čoveka".
DPS se ogradila od sporne izjave svoga člana, saopštivši da je to "njegov lični 
stav", dok je opozicija oštro kritikovala Gegajevu izjavu. Čović je juče pozvao 
crnogorskog premijera Mila Đukanovića i predsednika SCG Svetozara Marovića, 
inače čelnike DPS-a, da "primire" poslanike svoje stranke "Predložio bih 
Maroviću i Đukanoviću da svoje poslanike, zvali se Gedaji, Gecaji ili ne znam 
kako, malo primire i vode računa šta rade. Ne može biti poslanik neko ko 
priziva strane trupe na teritoriju naše zemlje", rekao je Čović.