> Izvor: ebart
> Datum: 
> Rubrika: info_politika
> Naslov: Dojče vele: Da li je Đinđić zaplovio u populističke vode. - Rugova i Redžepi 
> Članak:

Dojče vele: Da li je Đinđić zaplovio u populističke vode. - Rugova i Redžepi 
zahtev vide kao opasno ugrožavanje stabilnosti u regionu 

Priština, 3. februara (Beta) 

Predsednik Borda direktora Međunarodne krizne grupe Morton Abramovic izjavio je 
večeras u Prištini da je pobornik bržeg rešavanja statusa Kosova i da 
inicijativu premijera Srbije Zorana Đinđića smatra interesantnom. 

Abramovic je u razgovoru sa članom Predsedništva Skupštine Kosova Oliverom 
Ivanovićem i ministrom-koordinatorom u Vladi Kosova Miloradom Todorovićem rekao 
da ne veruje da je mnogo međunarodnih činilaca zainteresovano za brži rasplet 
pravnog statusa pokrajine. 

Ivanović je agenciji Beta izjavio da su on i Todorović preneli Abramovicu da na 
Kosovu nema Srba koji bi prihvatili nezavisnost pokrajine i koji bi živeli u 
takvoj tvorevini. 

Prema njegovim rečima, oni su Abramovicu rekli da "tu opciju treba u potpunosti 
skinuti sa dnevnog reda" i istakli da su kosovski Srbi zainteresovani za 
decentralizaciju vlasti i regionalnu reorganizaciju Kosova i Metohije. 

Time bi, ocenili su Ivanović i Todorović, bile spuštene tenzije, omogućio bi se 
visok stepen samouprave i stvorili uslovi za regionalno udruživanje. 

* 

Keln, 3. februara (Tanjug) 
Radio Dojče vele ističe u današnjem komentaru, povodom inicijative premijera 
Srbije Zorana Đinđića za povratak jugoslovenskih snaga na Kosovo i Metohiju, da 
je srpskom premijeru postalo jasno da "populističko nacionalna arija" prija 
Srbima i da mu upravo to nedostaje na domaćoj sceni. 

U komentaru pod naslovom "Da li je srpski premijer zaplovio u populističke 
vode?", nemački radio ocenjuje da je Đinđić treću godinu svoje vlade započeo na 
neuobičajen način, "oštro otvorivši neke stare rane, ali i neke novijeg 
datuma". 

Tako srpski premijer, precizira Dojče vele, već nekoliko dana "glasno 
insistira" da se u skladu s rezolucijom UN 1244, na Kosovo vrate srpska vojska 
i policija, uz konstataciju da međunarodna zajednica jedno govori, a drugo 
radi. 

Radio navodi, pri tom, kako je potpredsednik republičke vlade Nebojša Čović 
upozorio premijera da nije dobro da se u jeku iračke krize otvara pitanje 
statusa Kosova i Metohije. 

"A možda je upravo to pravi razlog za Đinđićev politički manevar", pita se 
Dojče vele i podseća na analizu američkog instituta Stratfor: "Srpskom 
premijeru potreban je vruć krompir, koji će povećati njegovu popularnost pred 
skorašnje izbore i zato upotrebljava taktiku Severne Koreje, izaziva Vašington 
dok je zauzet drugim pitanjima". 

Činjenica je da su SAD u ovom trenutku prezauzete da bi se bavile Jugoslavijom, 
nastavlja dalje Dojče vele, zbog čega su taj problem prepustile EU, "u kojoj 
Đinđić svakako ima jača leđa i podršku". 

"S njegovog stanovišta svakako je politički mudro takvu priliku pretvoriti u 
dobru marketinšku priču za unutrašnju upotrebu", ocenjuje nemački radio i 
dodaje da je "Đinđiću jasno da populističko nacionalna arija prija Srbima i da 
mu upravo to nedostaje na domaćoj sceni". 

Dojče vele podseća da je srpski premijer u aprilu izjavio kako "ne želi više da 
bude izdajnik pokušavajući da uradi nešto za narod, dok bi neko još narednih 
deset godina hteo da bude patriota". 

Đinđić je znao da u jednom trenutku takav stav mora i da operacionalizuje, 
ističe Doče vele. "Sad je valjda došao taj trenutak, doduše u krajnje rizičnim 
okolnostima, jer podgrejano pečenje s Pala iz 1994. može da ima i vrlo gorak 
ukus", ocenjuje se u komentaru nemačkog radija. 

* 

Pariz, 3. februara (Tanjug) 
Predsednik i premijer Kosova, Ibrahim Rugova i Bajram Redžepi, ocenili su da 
zahtev premijera Srbije Zorana Đinđića o povratku jugoslovenskih snaga 
bezbednosti u tu srpsku pokrajinu, predstavlja, kako danas prenosi Radio frans 
enternasional, mogućnost opasnog ugrožavanja stabilnosti. 

Uprkos tome što šef UNMIK-a i portparol NATO za sada odbijaju mogućnost 
povratka vojske i policije na Kosmet, Đinđićev zahtev, koji je izneo u pismu 
komandantu NATO snaga u jugoistočnoj Evropi Gregoriju Džonsonu, ipak je 
uznemirio albanske političare i javnost, ukazuje francuski radio. 

Dnevni list na albanskom jeziku "Koha ditore" objavio je da se izjavama o 
povratku vojske i policije, a i zahtevima za ubrzavanje rešenja statusa Kosmeta 
Beograd odriče dosadašnje strategije "status pre standarda", navodi Radio. 

Izjave premijera Đinđića će uticati na proces povratka raseljenih Srba, 
smatraju u Kosovskoj Mitrovici, zbog očekivanja još intenzivnijeg protivljenja 
Albanaca. 

Po nekim analitičarima, ističe RFI, Đinđićeve izjave o povratku vojske i 
policije i o ubrzavanju razgovora o statusu predstavljaju "bačeni kamen u 
političku žabokrečinu Kosmeta".