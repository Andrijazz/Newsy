> Izvor: ebart
> Datum: 
> Rubrika: info_politika
> Naslov: Švajcarska se angažuje za nezavisnost Kosova pod jakim međunarodnim nadzorom, 
> Članak:

Švajcarska se angažuje za nezavisnost Kosova pod jakim međunarodnim nadzorom, 
dok povratak pod vlast Srbije ne samo da je nepoželjan već i nerealan, izjavila 
je juče u Prištini švajcarska ministarka spoljnih poslova Mišel Kalmi Rej. Ona 
je istakla da je Kosovo prioritet Švajcarske u jugoistočnoj Evropi, te je stoga 
zainteresovana za usku saradnju sa Kosovom.
Ovu ocenu Kalmi Rej je saopštila nakon sastanka sa predsednikom Kosova 
Ibrahimom Rugovom. Prema njenim rečima, Švajcarska je ubeđena da je sadašnji 
status kvo neprihvatljiv i neodrživ i da između ostalog ometa ekonomski razvoj 
Kosova.
"Na jednoj strani je zahtev manjina da žive u bezbednosti i da imaju 
ravnopravan pristup javnim službama i sa druge strane volja većine naroda 
Kosova da ostvari pravo na samoopredeljenje", rekla je ona.
Rugova je rekao da Kosovo poštuje zahtev međunarodne zajednice za ostvarivanje 
standarda pre nego što se raspravlja o statusu.
"Ja insistiram na direktnom priznavanju nezavisnosti od strane SAD i Evropske 
unije", rekao je Rugova.