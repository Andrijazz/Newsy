> Izvor: ebart
> Datum: 
> Rubrika: info_politika
> Naslov: Levica i desnica u Srbiji
> Članak:

Levica i desnica u Srbiji

Zašto su u decenijskom sukobu srpske pseudolevice i pseudodesnice zadovoljni i 
jedni i drugi. Zato što niko od njih ne napada ono što onaj drugi poseduje. 
Samo to onda nije sukob, već savez
"Zna se šta srpska desnica i mafija žele", zapisao je povodom smrti Zorana 
Đinđića kolumnista uglednog dnevnika. Desnica u Srbiji želi isto što i mafija. 
Tu razlike nema. Desnica su, dakle, Legija, Milošević, Šešelj, desnica su 
"crvene beretke", kik-bokseri, Kum i Šiptar, "Sloboda", "Obraz", skinhedsi, 
"Delije" i "Grobari"; desnica su Crkva, Akademija, hip-hoperi, Ravna gora, 
Koštunica, Vuk i Dana, tabloidi; desnica su Labus i Dinkić, Boris Tadić sa sve 
porodicom, Ceca, DŽej i, naravno, birači. Desnica, to su sankcije, 
antiprogresizam, ratovi, mitomanija, pljačka, restauracija, zločini, "snage 
bivšeg režima", zaostalost, Srbija do Tokija, benzin u plastičnim bocama; 
desnica su tradicija, NJegoš, deseterac, legalizam, baština, provincija, 
Hilandar, ustav, konzervativizam, "radikalizacija društva". I, naravno, birači.
Pojmovi koji se u političkom govoru vezuju za srpsku desnicu svedoče da se tu 
na skali vrednosti malo šta promenilo još od Josipa Broza. Promena je samo u 
odgovoru, u pseudopercepciji levice, koja više nije pregalačka, već je izdaja, 
antisrpstvo, ateizam, Avnoj, mondijalizam, manjine, komunizam, Sonja Biserko, 
Građanski savez, satanizam, Borka Pavićević, novine sa čaršav tekstovima, 
nevladine organizacije, "Mekdonalds", uvoz hrane, "Rezidents" na Kolarcu, Hag.
Tamo gde je desnica mafija, a levica izdaja, ne može biti ozbiljne polemike, 
ali hajde da vidimo šta je zanimljivo u toj tanušnoj svađi. Naime, u polemiku 
desnica gotovo tradicionalno ulazi argumentima izbornog legitimiteta. Sa druge 
strane, većina desnih intelektualaca svoju političku poziciju kao takvu ne bi 
priznala ni pod mukama. Jer desničarska priča je, pod pritiskom nametnutog 
govora o prošloj deceniji, zagađena Miloševićem i Šešeljem. Sa druge strane, 
desnica se danas najčešće samolegitimiše kao incident, a pored takvih finom 
čoveku obično nije prijatno.
Levica je, opet, sa izbornim legitimitetom stala negde ispod cenzusa. To joj, 
međutim, ne smeta da bude u moralnom pravu, da se smatra budućnošću, 
isključivim nosiocem progresa. Uostalom, mnogo je više problema imao Koštunica 
pošto je posle pobede nad Miloševićem pohodio Hilandar, nego Borka Pavićević da 
s moralnim autoritetom propoveda toleranciju pošto je suzu pustila na 
godišnjici Avnoja. Jer, levica u Srbiji danas, kaže, nije komunistička (hvala 
Osmoj sednici), ona se identifikuje sa nekom vrstom levog liberalizma ili 
socijaldemokratije, i legitimitet crpe iz činjenice da samo oni znaju da ničega 
od svega ne bi bilo samo da su radikali i ostali bili zatvoreni na vreme.
Sve u svemu, dobre pozicije za sukob bez obala po trajanju, a ne po 
intenzitetu. Jer u njemu niko ne napada ono što onaj drugi poseduje: niti 
levičari pokazuju da ih više zanima napad na birače od toga da su "u pravu", 
niti desničari pokazuju nameru da obezbede još neku vrstu legitimiteta osim 
izbornog. Zato ne samo da ne postoji pravi sukob već u toj polemici ne postoje 
ni levica ni desnica u političkom smislu. Postoje samo dve interesne grupacije 
koje se hrane na činjenici da postoji ona druga; jedni glasovima, drugi 
međunarodnom podrškom.
Naime, postkomunistička levica u Srbiji nije nastala (i) pred Miloševićevim 
osiromašivanjem stanovništva, zatiranjem klice obnove srednje klase i svođenjem 
radničkih prava na ponižavajuću socijalu. Levica se rodila iz antiratnog 
pokreta, što po sebi ne bi bilo rđavo, da ona, ograničena isključivo na to, 
nije Miloševiću i Šešelju ponudila široko polje i da posle svakih izbora nije 
do neba vapila da je ona suviše dobra za ovakav narod. Taj pol levica nije 
načinjala ni pošto se 2000. našla u vlasti. Istovremeno, levičarske partije u 
DOS-u glasale su za skandalozni Zakon o radu, maksimum zaštite prava poslodavca 
i minimum zaštite prava radnika.
Nije zato nimalo slučajno što je posle izbora upravo sa te leve scene došao 
vapaj do neba - kako deradikalizovati Srbiju. Nad Srbijom je, dakle, opet bauk 
ekstremne desnice - rečenica je kojom ponovo počinje većina aplikacija iz 
Beograda donatorima u inostranstvu. Trebalo bi, naravno, prekinuti tu 
besmislenu polemiku jasnim odgovorom. Hoćete deradikalizaciju? Onda, za početak 
prekinite prećutni i skupi savez sa radikalnom desnicom.
Hajde da vidimo gde sa levice i desnice prema centru prestaje taj saveznički 
korpus levih i desnih ekstremista. Sa leva, možda čak i bez njegove naročite 
zasluge, ta granica zove se Boris Tadić. Dovoljno je podsetiti se tragičnog 
zaokreta DS pre dve godine, kada je, sedeći u vlasti, svoje programske 
dokumente izmenio iz sfere liberalne demokratije prema socijaldemokratiji. 
Naravno, postojao je tu i vrlo pragmatičan razlog pripadanja darežljivoj 
Socijalističkoj internacionali, tek suštinski zaokret demokrata posle dolaska 
na vlast bio je sledeći: oni svoj legitimitet nisu crpeli iz izbora u decembru 
2000 (morali bi da ga dele), već iz petooktobarske revolucije, a poznato je da 
se revolucionarni legitimitet stiče uz nešto snage, drskosti i dva svedoka. 
Samo tako više nije bilo važno "kako je Kori Udovički izabrana, već kako radi 
svoj posao" (Čeda Jovanović), samo tako demokrate su kršile demokratske 
procedure i vodile jakobinski rat protiv "neprijatelja demokratije"; samo tako 
neštedimice je trošen građanski legalitet za račun neograničenog 
revolucionarnog legitimiteta. Na kraju, DS se našao pred izborom: ili će 
postati revolucionarna partija ili deo ideološkog krila nevladinog sektora. 
Dilema je, naravno, lažna jer ni u jednom ni u drugom DS-u izbori više ne bi 
bili potrebni.
Time je DS, koji je svoje mesto mogao da potraži na levom centru, stranka 
solidne strukture i stabilnog biračkog tela, stupio na teren pseudolevice. Zato 
se nije mudro kladiti da li su demokrate na svoju listu primile Svilanovića, 
Mićićevu i Koraća ili je bilo obratno. Tim pre što poslednjih nedelja najveći 
napadi na Tadića ne dolaze iz Demokratske ili konkurentskih stranaka, već iz 
krugova intelektualaca bliskih GSS-u i ideološkom krilu nevladinog sektora, što 
je među najgorljivije branioce revolucionarnog lika Čede Jovanovića svrstalo 
Sonju Biserko. Kada je Tadić izgovorio rečenicu o povratku DS svojim korenima, 
sreo se sa optužbama da je najurio "celu prvu ligu Đinđićevih najbližih 
saradnika (Jovanović, Đelić, Popović...) i promovisao sebe i svoje saradnike i 
pomoćnike u ovom prljavom poslu za 'pravu' i pokajanu Demokratsku stranku koja 
se vraća korenima" (Ivan Janković, Darko Velimirović).
Optužbe iz tog kruga, naravno, dolaze iz straha da će Tadićeva kontrola nad 
DS-om isključiti tu stranku kao telo na koje je zakačen pseudolevičarski 
legitimizam, što im je do tada obezbeđivao Jovanović. Jovanovićeva dominacija 
ne samo da je usmerila DS u pravcu servisa pseudolevice, nego je tu partiju 
odvela u koegzistenciju sa pseudodesnim radikalima. Razbijanje socijalista za 
račun radikala, reforme kao proizvod revolucionarne sile, a ne konsenzusa, 
korupcija, pomoć Šešelju da izađe na ponovljene predsedničke izbore protiv 
Koštunice u decembru prošle godine - sve je to pomoglo radikalima i svemu tome 
trag vodi prema Jovanovićevoj struji u DS-u.
Dovoljno je videti koliko je TV Pink, informativni pul Jovanovićevih demokrata, 
davao prostora pripadnicima ideološkog krila NVO-a, koji su, popularni kakvih 
ih je Bog dao, "upozoravali" na opasnost radikalizma; koliko je prostora bilo 
dato radikalima, koji su poentirali upozoravajući na lepote istog tog 
radikalizma. Radi potpune slike: trećih je bilo samo ako je reč bila o 
živopisnim primercima političke faune koja je celu priču poistovećivala sa 
estradom. Dovoljno je, na kraju, videti kako levi radikali, koji su se posle 5. 
oktobra lomili da preko Mitrovićeve zgrade prevezu bager, sada brane tu 
(produkcijski i konceptualno sasvim solidnu) televiziju kao poslednje 
informativno uporište reformi. Naravno, i ta vrsta saveza pseudolevih i 
pseudodesnih radikala sasvim je legitimna, ali je taj savez postao jedna od 
najvećih kočnica artikulisanju evropske levice i evropske desnice u Srbiji.
Sa druge strane, na desnoj sceni, za razliku od leve, toliko je malo kretanja 
da je teško odrediti gde prestaje radikalizam i gde počinje umerena desnica. 
Koštunica je u kampanji odbijao da se bavi radikalima (iako se deo birača 
dvoumio između njega i Nikolića) verovatno da bi ostao van antiradikalskog 
hora, koji je Nikolićeve birače samo motivisao da 28. decembra ustanu rano. Ni 
radikali se nisu previše bavili DSS-om: njima je bilo dovoljno da kažu da je 
sve je to DOS.
Ipak, najviše onih koji veruju da je granica desnog radikalizma između radikala 
i DSS. Ima, naravno, i verovanja da je ta granica negde između pitomog Nikolića 
i divljeg Šešelja. Treći će reći da je granica unutar DSS-a, negde između 
Koštunice i onih koji veruju da je "Rezidents" satanistička zabava ili koji 
manjinsku koaliciju vide kao "antisrpsku".
Kako bilo, priča o evropskoj desnici u Srbiji je u sferi Koštuničine 
odgovornosti, budući da bi Nikolić, kad bi hteo da krene u tom pravcu, morao da 
uradi tri stvari: da nestane sa Pinka, da svedoči protiv Šešelja i da izda 
prirodu divljih radikala. A samoubistvo se ne može izvršiti tri puta.
Zato priča o evropskoj desnici u Srbiji, pored ostalog, čeka da Koštunica uradi 
nekoliko stvari. Prvo, da se zaista na desnici legitimiše i da udari na 
radikalske birače, tim pre što je sa podelom glasova između njega i DS-a za 
sada gotovo. Drugo, da desničarsku retoriku u Srbiji uspostavi kao istorijski, 
a ne samo izborno legitimnu, bez onog decenijskog stida od desnice i, naravno, 
bez one radikalske desničarske skarednosti, za koju će vam svaki psiholog reći 
da je takođe proizvod stida. Na kraju, moraće da izvede toliko da se srpski 
desničari, kad glasaju, izjašnjavaju po izboru a ne po nuždi, da jezik desne 
ideologije izmiri sa jezikom reformi, kojeg se posle Živkovićeve vlade srpski 
političari ponovo stide.
Zato je priča o Koštunici i Tadiću, centralnim ličnostima političke scene, 
manje priča o formiranju vlade, a mnogo više o političkom profilisanju i 
pozicioniranju Srbije u ovoj deceniji. Dovoljno je pogledati izborne trendove, 
pa, parafrazom jednog pseudodesničara, zaključiti da će Srbiju u evropski 
politički kontekst uvesti desničari ili je neće uvesti niko.
U protivnom, uvek će biti levih revolucionara, uverenih da nema dobrih rešenja 
bez dobre sile; prosvećena Srbija verovaće da su graditelji moderne Evrope 
Adenauer i De Gol bili članovi nevladinih organizacija; TV Pink će postati 
večito poprište duela međusobno zahvalnih Tome Nikolića i Sonje Biserko; a 
genijalci će uvek znati "šta srpska desnica i mafija žele". I zahtevati hitnu 
deradikalizaciju.