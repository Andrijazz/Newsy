> Izvor: ebart
> Datum: 
> Rubrika: info_politika
> Naslov: KONSULTACIJE SAVETA BEZBEDNOSTI UN O KOSmetu
> Članak:

KONSULTACIJE SAVETA BEZBEDNOSTI UN O KOSmetu

Od članica SB UN Ahtisari traži podršku za svoj predlog o statusu Kosova, za 
koji mu je već zeleno svetlo dala Kontakt grupa. Predsednik Boris Tadić o 
stavovima Srbije

Od stalnog dopisnika

VAŠINGTON

SAVET bezbednosti UN sastao se juče iza zatvorenih vrata u Njujorku da na 
konsultacijama, sasluša izveštaj specijalnog izaslanika generalnog sekretara 
Ujedinjenih nacija Martija Ahtisarija o dosadašnjem pregovaračkom procesu i 
njegove predloge o daljim koracima na Kosovu i Metohiji.
Predsednik Srbije Boris Tadić, koji se uoči sastanka sastao sa Ahtisarijem, 
kaže da sve vreme članicama SB UN predočava potrebu da se pregovarački proces 
ne opterećuje forsiranjem rokova, kako bi moglo da se pronađe prihvatljivo 
rešenje za obe strane.
Predsednik Srbije je, u četvrtak, obraćajući se Generalnoj skupštini UN rekao 
da Srbija Albancima na KiM "nudi široku autonomiju kakvu ne uživa nijedna 
oblast, region ili federalna jedinica u Evropi".
Na delu sednice sa članicama SB UN Ahtisari je zatražio podršku za svoj predlog 
rešavanja statusa pokrajine za koji mu je već zeleno svetlo dala Kontakt grupa. 
Taj predlog bi tokom oktobra, trebalo da se nađe pred predstavnicima Beograda i 
Prištine, kao osnova za dalji tok pregovora.