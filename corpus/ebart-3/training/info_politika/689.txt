> Izvor: ebart
> Datum: 
> Rubrika: info_politika
> Naslov: CRNOGORSKA VLAST POVODOM GODIŠNjICE PARLAMENTARIZMA
> Članak:

CRNOGORSKA VLAST POVODOM GODIŠNjICE PARLAMENTARIZMA

Filip Vujanović zakazao za 7. februar sednicu skupštine na kojoj će se 
odlučivati o raspisivanju referenduma

PODGORICA - Crnogorski premijer Milo Đukanović izjavio je juče da će Crna Gora 
obnoviti "državno delo kralja Nikole Petrovića - crnogorsku nezavisnost i njen 
međunarodni subjektivitet".
Đukanović je, na svečanosti otkrivanja spomenika kralju Nikoli ispred zgrade 
crnogorskog parlamenta, čime je obeležena stogodišnjica crnogorskog 
parlamentarizma, kazao da se istorija kralju Nikoli, koji je bio "strasni i 
nesebični pregalac oslobođenja i ujedinjenja južnoslovenske braće, nije vratila 
ni po pravdi ni prema gorostasnoj zasluzi".
"Iz toga ne gorčina, već vitalnost pouke: Crna Gora je bila, jeste i treba da 
bude iskreni prijatelj svih naroda i ljudi, pogotovu južnoslovenskih najbližih, 
ali nikada više ničiji prijatelj po cenu Crne Gore", kazao je Đukanović na 
svečanosti kojoj je prisustvovalo nekoliko hiljada ljudi.
I predsednik crnogorskog parlamenta Ranko Krivokapić je ocenio da je došlo 
vreme da Crna Gora bude "potpuno svoja" i da se vrati u porodicu evropskih 
naroda. Nakon otkrivanja spomen-ploče u Skupštini Crne Gore, Krivokapić je 
kazao da je pre sto godina u Crnoj Gori postojala želja za slobodom, pravdom i, 
prvenstveno, ustavom "kao branom svakoj lošoj vlasti, ali iznad svega branom 
tuđinskoj vlasti".
Predsednik Crne Gore Filip Vujanović saopštio je sinoćda je za 7. februar 
naredne godine zakazao vanrednu sednicu crnogorske skupštine, na kojoj će na 
dnevnom redu biti raspisivanje referenduma o državno-pravnom statusu Crne Gore.
Vujanović je novinarima rekao da nije odredio datum za održavanje referenduma, 
ali i naglasio da referendum mora biti održan do kraja aprila 2006. godine.
On je kazao da od specijalnog izaslanika Havijera Solane, slovačkog diplomate 
Miroslava Lajčaka očekuje da olakša i pomogne dijalog vlasti i opozicije. 
"Misija Lajčaka je u skladu sa onim što su očekivanja EU i ja verujem da će on 
boravkom u Crnoj Gori pomoći uspehu tog dijaloga uspe i da sve parlamentarne 
stranke pozovu sve građane da izađu na referendum", kazao je Vujanović. On je 
ponovio da je za referendum nužan dijalog vlasti i opozicije, kao i Beograda i 
Podgorice, jer je veoma važno da građani znaju kakav će biti odnos dve države u 
budućnosti, ukoliko Crna Gora bude nezavisna. S druge strane, Socijalistička 
narodna partija i Grupa za promene ocenile su u Podgorici da bi državna i 
politička kriza u Crnoj Gori trebalo da bude rešavana "mirno i demokratski". 
"To znači puno uvažavanje i poštovanje od svih političkih aktera u Crnoj Gori, 
međunarodnih, demokratskih preporuka i standarda", saopšteno je posle razgovora 
lidera SNP-a i GZP-a. (Tanjug i Beta)