> Izvor: matf
> Datum: 
> Rubrika: info_politika
> Naslov: ČLANOVI GO SPO-a IZ ŠAPCA PRETE SUDOM
> Članak:


ŠABAC - Član IO i GO SPO-a dr Živko Topalović iz Šapca odlučio je da tuži 
potpredsednike stranke Vojislava Mihailovića i Veroljuba Stevanovića, kao i 
republičkog poslanika Radeta Teodorovića. Trojicu stranačkih kolega Topalović 
tereti za materijalnu i duhovnu štetu nastalu usled najnovijeg raskola u SPO-u. 
Tužbu redovnom sudu najavljuje i sveštenik Vojislav Petrović, koji tvrdi da ga 
je predsednik Okružnog odbora u Šapcu Živojin Vuletić teško oklevetao.
Poznati šabački stomatolog kaže da je u proteklih deceniju i po uložio ogromnu 
energaju, ali i lična materijalna sredstva u širenju ideje SPO-a i promociji 
stranačkih kandidata. Sveštenik Vojislav Petrović tvrdi da je SPO u Šapcu, 
zahvaljujući advokatu Vuletiću, postala ekspozitura DS-a, zbog čega se pravi 
članovi stide, a građani smeju.
- Podmetanjima i klevetama iz stranke su oterani najugledniji i najdosledniji 
ljudi. Na sednici GO pred 300 ljudi, Vuletić je rekao kako se, navodno, bavim 
prodajom droge, kao i da sam svoj automobil poklonio DB-u. Pozvao se na sraman 
grafit "Voja pop - valja dop", koji su ispisali momci iz Labusovog štaba, a 
nije se setio da kaže šta stoji na zidu SUP-a ("Drugovi, vratite moj dosije! 
Pop Voja", p. a). Automobil koji je pominjao, policija je bila privremeno 
oduzela mom kumu iz inostranstva, a priču je dogradio da bi me diskreditovao i 
kao sveštenika - ističe Petrović.