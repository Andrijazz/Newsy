> Izvor: matf
> Datum: 
> Rubrika: info_politika
> Naslov: Izvodi iz intervjua Vladimira - Bebe Popovića
> Članak:


Iznenada je ove nedelje u našoj javnosti zapažen postao intervju koji je 
objavio sarajevski magazin "Dani". Vladimir Beba Popović se obrušio na vlast i 
na opoziciju, na Crkvu i Demokratsku stranku, na Dobricu Ćosića i Mileta 
Isakova, na SANU i Atlantski savez, na tabloide i državnu televiziju, 
obelodanivši i naučnu činjenicu da je Balkan "genetska deponija" i da bivša JNA 
sada drži svu vlast na Poluostrvu, a NIN je "fašistički nedeljnik".
Prenosimo izvode iz intervjua. Oprema teksta je redakcijska

Najpokvareniji političar: Kada za ministra policije imate dokazanog lopova, za 
ministra pravde Brozovog sudiju poznatog po spaljivanju knjiga, na mestu 
direktora nacionalne televizije neškolovanog, znojavog siledžiju iz Podujeva, 
onda vam je jasno da se u zemlji sa takvom vladom normalni ljudi ne osećaju 
dobro. Gotovo svaki potez dosadašnje vlasti samo je potvrda onoga što smo 
nekada govorili: Koštunica je nesposoban, jalov, zao političar, a njegova 
stranka mračna, fašistička i destruktivna. Srbi će se brzo uveriti da je 
Koštunica (mada mu Nebojša Čović opasno konkuriše) najpokvareniji političar u 
poslednjih dvesta godina srpske istorije, koji to, zahvaljujući grimasama i 
maski koju ima umesto lica, pokušava da prikrije. NJegova ambicija da postane 
LJotić, džeber Srbije će ostati samo želja, a on će ostati upamćen kao zločinac 
sa grimasom. 
Najpokvarenija organizacija: Deo tog širokog "patriotskog" fronta postala je i 
nevladina organizacija "Atlantski savet", u koju su ušli srbijanski političari 
i balkanski masoni, potpomognuti engleskim nevladinim organizacijama. Goran 
Svilanović, Boris Tadić, Krga, Davinić, Homen, Čović, deo su političara 
osnivača ove družine, koja je na svoje čelo, uz Čovićevu podršku, postavila 
Vladana Živulovića Serafima, brata po šestaru i visku. Oni su bili samo 
eksponenti vojnoindustrijskog lobija, predvođeni Miloševićevim trgovcem oružja 
i Serafimovim kumom, Milivojem Reljinom. Pored ekonomskih interesa, imali su i 
politički cilj: smenjivanje Đinđića sa mesta predsednika DS-a i dovođenje 
Tadića, koji bi sa Koštunicom lako napravio vladu "kohabitacije". Građani 
Srbije bi tako shvatili da krivac za nedogovor između Koštunice i Đinđića nije 
Koštunica nego ovaj drugi, kome su službe i njihovi mediji već prilepili 
etiketu "kriminalca" i "lošeg momka". Sa takvima, kao što je poznato, "dobri" 
Koštunica ne može da sarađuje. Ali zato može sa Tadićem, čija je "dobrota" 
slična Koštuničinoj. Još u proleće 2002. godine, mislim da je čak i tadašnji DB 
sprovodio istragu oko toga. Nažalost, na čelu DB-a tada su već bili Bracanović 
i Andrija Savić, kojima su "šefovi" bili vojna bezbednost i kriminalci, a ne 
Vlada Srbije ili Zoran Đinđić. Kada je Boris Tadić postao savezni ministar 
vojni, skoro ceo Atlantski savet je ušao u Ministarstvo odbrane, pa je tako ova 
družina dobila i institucionalni okvir. Svog šefa Vladana Živulovića Serafima 
najpre postavljaju za predsednika, a zatim i za direktora Fonda za reformu 
vojske. Kada znate da taj fond treba da prodaje imovinu JNA i kupuje sve po 
nalozima NATO-a, onda je jasno o kolikim se parama radi. Zločin od 12. marta 
samo im je olakšao započeti posao. Na čelo Demokratske stranke morao je doći 
neko koga žele akademici (danas uglavnom svedoci odbrane Miloševića), Crkva, 
Udba, vojna obaveštajna služba, patriote i heroji iz ratova 90-ih, "politički 
korektan" Beograd... Neko ko će biti miljenik svih, i Soroša i Radovana. 
Najveća podvala: Oni su osnivali ove tabloidne novine koje su kriminalizovale 
Zorana Đinđića i radile na rušenju vlade. Krunski dokaz njegovog 
"kriminaliteta" bilo je korišćenje aviona Stanka Subotića, evropskog biznismena 
(između ostalog i veletrgovca cigaretama) srpskog porekla, iako se istim tim 
avionom, i pre Đinđića, vozio ambasador SAD Montgomeri. Ali matrica da su uz 
Koštunicu, Čovića, Dinkića i ostale "korektne" političare uvek ugledni i 
uspešni biznismeni, a uz Đinđića sumnjivi, kontroverzni ili šverceri, 
proglasila je i Subotića negativnim. Nažalost, u tim napadima su učestvovali i 
neki članovi Demokratske stranke koji danas sede u njenom predsedništvu.
Najpokvareniji saveznik: Ovde se "cene" ljudi poput Mileta Isakova, bivšeg 
potpredsednika vlade, jednog kafanskog novinara, alkoholnog ovisnika i 
dugogodišnjeg informatora Udbe. Jedinog građanina Srbije sa potvrdom DB-a da za 
njih nije radio. Ušao je u Zoranovu vladu i odmah krenuo da ga vređa, kleveće i 
napada, a ovde je nazivan "objektivnim" i "integritetnim" članom vlade jer 
napada i ruši sopstvenu vladu !!!
Najpokvareniji stranci: Predvodio ih je američki ambasador Montgomeri koji je 
zbog zloupotreba ranije smenjen, a danas provodi penzionerske dane u kući u 
Cavtatu koju je dobio od čuvenog HDZ generala Šuška! Ostali ambasadori poput 
engleskog Kraforda, francuskog Kelera ili OEBS-ovog Masarija, ponašali su se 
kao njegove sluge. Drskost u ponašanju i osionost u unutrašnjem političkom 
mešanju pokazali su čekajući rezultate republičkih izbora decembra 2003. u 
prostorijama mafijaške organizacije G17 koju su finansijski pomagali, a neki, 
poput Nemaca, pomažu ih i dan-danas. Snishodljivost naših političara omogućila 
im je delom ovakav uticaj, a nekima koji su čak i od svojih sopstvenih država 
povučeni zbog zloupotreba i malverzacija, kao na primer Timonije (obaveštajac u 
francuskoj ambasadi koji je sigurno najviše zla naneo novoj demokratskoj vlasti 
u Srbiji) dala i nagrade. NJemu je predsednik zajednice, Sveto Marović dodelio 
orden za nekakve zasluge. Kakve zasluge? To valjda jedino Marović zna. 
Najgori demokrata: Danas mi je pak drago što tu člansku kartu Demokratske 
stranke nemam, naročito kada vidim da strankom rukovodi Slobodan Gavrilović, VK 
radnik-marksista, koji je po nalogu Tita i partije proganjao liberale u Srbiji 
sedamdesetih godina, a staž u DS-u pravio napadajući i vređajući Đinđića. To je 
čovek koga je RTS od 1996. do 2000. redovno citirao u svojim Dnevnicima, jer se 
u napadima na Đinđića nije razlikovao od lidera JUL-a, radikala ili SPS-a. 
Zbog čega je Zoran Đinđić ubijen: To treba da se zapitaju građani Srbije dok 
gledaju šta se dešava posle njegove smrti i kome je sve "svanulo". Ja znam 
odgovor, a građani neka procene da li je ubijen da bi primitivni i masni sluga 
svih gazda, a posebno profesorice Marković, postao direktor nacionalnog servisa 
i tu doveo one svoje mučenice, a svojoj ljubavnici iz Duvna ispunio želju iz 
detinjstva da može da vodi TV Dnevnik? Da li je ubijen da bi interesna grupa 
G17 postala stranka i sa svojim finansijerima opljačkala Srbiju?! Ili možda da 
pisci Memoranduma i neuspešni političari ponovo dođu do moći ili uticaja?! Da 
nesposobni i jalovi Koštunica zasedne u Zoranovu stolicu?! Da bi Tadić mogao da 
leči kijavicu na VMA, odakle u pauzi između poseta Rada Bulatovića, šefa Udbe, 
Koštunice i vrha DSS-a, piše udvorička pisma?! Možda i zbog toga da ratni 
zločinci mogu da se osećaju slobodni, a ubice bezbedno?! Mislim da je JNA 
potpuno zaokružila ciklus i posle 60 godina preuzela apsolutnu vlast u ovome 
što je ostalo od nekadašnje Jugoslavije. Oni su tu Jugoslaviju rasturili, 
postavljali Miloševiće, Tuđmane, Izetbegoviće, započinjali ratove i potpisivali 
kapitulacije, stvarali Karadžiće, Mladiće, Gotovine, Šuške, Nasere i od njih 
pravili heroje.... Oni danas u Srbiji imaju i premijera, i vladu, i Skupštinu, 
i predsednika po svojoj meri. 
Šta bi bio Milošević: Da nije bilo Zorana, Slobodan Milošević bio bi predsednik 
vlade Vojislava Koštunice. Pogledajte, danas se ponovo afirmišu "tradicionalne 
srpske vrednosti", kao pre trinaest godina. 
Šta rade ubice: Danas ubice najviše veruju Crkvi (i Koštunici), poste dok 
pripremaju ubijanja nevinih ljudi, poručuju da treba čitati samo dela 
proverenih Srba: Kapora, Crnčevića, Đoga, Bećkovića, Nikolaja Velimirovića... U 
ćelijama ih posećuju vladike, a svi zajedno nose majice sa Karadžićevim likom i 
plaču na premijeri Emirovog filma. 
Ko lažno aplaudira: Zoranovo ime ni ne pominju, da se ne zamere onima sa kojima 
kohabitiraju. U toj lažnoj predstavi, glavni nastavljači i promoteri njegove 
politike su osobe koje su, dok je bio živ, jedino znale da ga kritikuju i 
vređaju, a danas se šepure na mitinzima Demokratske stranke i najsnažnije 
aplaudiraju na pominjanje njegovog imena. Jedan od takvih je Čedomir Čupić, 
političar u neuspešnom pokušaju... Setite se samo kakva je glorifikacija 
Zoranovog lika i dela nastala nakon njegove smrti. Utrkivali su se u predlozima 
šta će se po njemu pre nazvati: aerodrom, Trg Republike, ulice, gradovi, 
škole... Sve se na kraju svelo na jednu sramnu limenu tablu na izgaženom 
travnjaku Trga Republike, koju su sa neskrivenom strašću iščupali isti oni koji 
su palili džamije sedamnaestog marta ove godine.
Tajna urota protiv Čede: Oktobra 2003. godine je napravljen dogovor Koštunice i 
Tadića kome su prisustvovali i Dragoljub Mićunović i otac Borisa Tadića, 
akademik LJubomir Tadić. Dogovor je podrazumevao način podele vlasti u Srbiji i 
sklanjanje iz DS-a ljudi koji nisu po volji Koštunici i koji će ga podsećati na 
politiku njegovog arhineprijatelja Zorana Đinđića. Želje su bile zajedničke. 
Najveći problem koji je Tadić imao bio je i ostao Čedomir Jovanović zato što 
je, iako mlađi od svih, jedini pored talenta imao političko znanje i hrabrost. 
Takav je predstavljao ogromnu opasnost za lenjivce i neznalice koji su se 
dočepali vlasti.
Najlošiji ljudi: Takav je Nebojša Čović, koji je 12. marta, odmah po uvođenju 
vanrednog stanja, vrišteći tražio od Dušana Mihajlovića, bilo nas je desetak 
prisutnih, da se uhapse Željko Mitrović i Bogoljub Karić. Bezuslovno i hitno! 
Kada ga je zbunjeni Mihajlović tri puta pitao zašto baš oni, nije davao 
objašnjenje, ali je deformisanog lica arlaukao da su oni lopovi i kriminalci 
koji drže medije i slično. Iste večeri zvao je Karića, a sa Pinkom i njihovom 
informativnom redakcijom, posle samo nekoliko meseci, postao najbolji 
prijatelj. Srbija! Deo pitanja koji se odnosi na radikale je laž koju širi šef 
današnje Udbe Rade Bulatović i bivši saradnik sve tri službe post Titove 
Jugoslavije, kao i njegov kum, neizlečeni narkoman i Koštuničina siva 
eminencija pravosuđa u Srbiji, Gradimir Nalić. On je koordinator advokata 
kriminalaca i naručilac tekstova po štamparskoj kanalizaciji današnje Srbije. 
Priča o mojim vezama sa radikalima imala je cilj da iskompromituje mene i 
Jukom, jednu od najuglednijih nevladinih organizacija koja je stala u moju 
odbranu od hajke i proskripcije koja se protiv mene ovde vodi. Kvalitet 
ljudskog materijala kod nas je jako loš. Balkan je, nažalost, genetska 
deponija. Pravilo je da nema pravila. Sposobni ste ako ste prevrtljivi. 
Slobodan Vučetić, Vida Škero, Lepa Karamarković, Miroljub Labus, samo su neki 
od stotina ličnosti u Srbiji koji su do funkcija i pozicija došli zahvaljujući 
Đinđiću, ali su prvi postali njegovi kritičari, a posle pokušaja atentata kod 
hale Limes, branili su odluku da atentator bude pušten. Ambasador SCG u 
Nemačkoj, Milovan Božinović, postavljen je na Zoranov zahtev. Dok je Đinđić bio 
živ, hvalio se da su drugovi sa studija. Nakon 12. marta, lepio je Koštuničine 
postere po ambasadi (mislim figurativno, ne mora ambasada da demantuje). U 
takvoj sredini, takvim karakterima je lako manipulisati, lagati i podmetati. 
Šta čeka Čovića: Prva Koštuničina izjava 12. marta je bila da treba napraviti 
koncentracionu vladu. Tokom istrage je utvrđeno da su Zoranove ubice planirale 
da će posle ubistva biti formirana koncentraciona vlada, a ne uvedeno vanredno 
stanje! Da li je to slučajno? Ne znam, ali da će biti otkriveno - to znam. Žao 
mi je, ali ću vas podsetiti da je tokom istrage utvrđeno da je postojao 
razgovor između Legije, Spasojevića i ostalih članova bande da se nakon ubistva 
premijera napravi koncentraciona vlada na čijem čelu će biti Nebojša Čović! Da 
li je to slučajno? Da li je Čović to znao ili ne - neka utvrdi sud. 
Najfašističkiji mediji: Lakše je skrenuti pažnju javnosti drugim temama, 
lažima, fotografijama u novinama sa obdukcijskih nalaza... Pronalaze se novi 
"svedoci". Kada stotinu njih kaže da je prilikom atentata čulo dva pucnja, naći 
će se jedan koji kaže da je čuo i treći! Advokati ubica su ovde nosioci istine. 
Na delu je restitucija Miloševićevog režima, jer suđenje Legiji je u stvari 
suđenje politici koja je vođena u Kninu, Benkovcu, Mostaru, Tuzli, Karlovcu, 
Srebrenici, Vukovaru, Beogradu. To je suđenje politici tvoraca Memoranduma, kao 
i Crkvi u koju vjeruju ubice. Odbrana ubica je odbrana podgojenih stomaka 
srpskih "patriota", njihovih benzinskih pumpi, hotela, kuća ili napunjenih 
računa po inostranim bankama. Suđenje Zoranovim ubicama je suđenje i onim 
medijima koji poput fašističkog nedeljnika NIN pomažu odbranu Legije, Zvezdana 
Jovanovića i ostale braće po srpstvu više nego plaćeni advokati. 
Demokratsko zaricanje američkom predsedniku: Svi u Novom Sadu znaju ime 
službenika BIA, detašmana u Novom Sadu, koji je javio Hadžiću da beži. 
Upravljanje državom dato je fašistima poput Radoša LJušića, komunističkim, 
skojevskim batinašima kakav je Nikola Milošević, ministrima koji izbacuju 
Darvina iz škole, jer se time dodvoravaju vladikama... Povratak ideologije 
"zarđalih kašika" ne vodi Srbiju u Evropu, već u Turkmenistan. Podrška koju 
imaju od Demokratske stranke, bez obzira na njihovo deklarativno zaklinjanje 
Evropi i zaricanje američkom predsedniku, samo ubrzava degenerativni proces. 
Zato, ukoliko Tadić ne raskrsti sa tom politikom pomirenja i nezameranja, kako 
ga uče ljudi koji su sa obe noge u grobu, za manje od godinu dana postaće novi 
Milutinović. Ne čak ni Forest Gamp, kako ga danas zovu u Beogradu.
Naučni dokazi: Da je Balkan genetska deponija ne tvrdim ja već nauka. To je 
raskrsnica puteva kojima su vekovima prolazile i ukrštale se stotine naroda 
svih mogućih rasa. I sam pripadam ovom prostoru, ali sam realan. Da su to ljudi 
lošeg karaktera i podaničkog mentaliteta znamo svi, ali ćutimo. Nisu rodoljubi 
i patriote oni koji kažu da su pripadnici najstarijih ili najčistijih naroda 
ili da je narod divan, vredan i pošten, kada svi znamo da to nije tačno. Moj 
patriotizam se ogleda u tome da sam petnaest svojih najlepših godina, petnaest 
godina privatnog i poslovnog života, uložio bez ikakvih očekivanja ili 
nadoknade u rušenje jednog nakaradnog, antidemokratskog i diktatorskog režima 
kako bih svojoj zemlji omogućio da se približi vrednostima razvijenog dela 
planete.