> Izvor: ebart
> Datum: 
> Rubrika: info_politika
> Naslov: Naša zemlja želi takvo rešenje za Kosovo koje će biti doprinos stabilnosti 
> Članak:

Naša zemlja želi takvo rešenje za Kosovo koje će biti doprinos stabilnosti 
čitavog regiona, izjavio predsednik Boris Tadić tokom posete 
SAD                                                                           

Predsednik Srbije Boris Tadić i savetnik predsednika sad za nacionalnu bez 
bednost Stiven Hedli složili su se da bez snažne  demokratske Srbije nema 
stabilnosti i demokratske BUDUĆNOSTI ČITAVOG BALKANA.

"Smatram ovo izuzetno važnim zaključkom jer je to istovremeno interes i Srbije 
i SAD" rekao je Tadić posle sinoćnog sastanka sa Hedlijem u Beloj kuci.
Tadić je, kako je posle razgovora preneo, Hedliju izložio viđenje rešenja za 
Kosovo i pregovaračku poziciju Srbije. Predsednik Srbije istakao je da Srbija 
ostaje pri stavu da je suštinska autonomija najbolje rešenje i da se protivi 
nezavisnosti Kosova.
"Stiven Hedli nije iznosio američko viđenje tog pitanja, ali smo se složili da 
dalje moramo tragati za rešenjem kroz dijalog u pregovaračkom procesu i 
kompromisom koji bi bio održiv u budućnosti", rekao je Tadić.
Predsednik Srbije ukazao je i da buduće rešenje za Kosovo ne sme da ugrožava 
stabilnost, ne samo Srbije, nego ni drugih država čitavog regiona.
"To je naš zaključak i pretpostavka budućih investicija, ekonomskog rasta i 
stabilnosti, rasta životnog standarda svih građana koji žive u našem regionu", 
dodao je. Tadić je preksinoć u Vašingtonu razgovarao i sa liderima 
republikanaca i demokrata u  američkom Senatu, senatorima Bilom Fristom i 
Harijem Riđom o perspektivama budućih odnosa SAD i Srbije.
"U razgovorima u Kongresu posvetili smo najviše pažnje odnosima SAD i Srbije. 
Ove godine se navršava 170 godina - naših  diplomatskih odnosa, a u Senatu i 
Kongresu odlučuje se o važnim pitanjima za Srbiju kao što je i finansijska 
pomoć", rekao je Tadić.
Tadić je, kako je preneo, sagovornicima u Kongresu izložio stav Srbije o 
pitanju Kosova, a razgovarali su i o ekonomskoj i političkoj situaciju u 
Srbiji, saradnji sa zemljama regiona, evropskim i evroatlantskim integracijama, 
saradnji SAD i Srbije u odbrani i o završetku saradnje sa Haškim tribunalom.
Tadić će održati predavanje u fondaciji Heritejdž, a danas po podne će se 
sastati sa potpredsednikom SAD Dikom Cejnijem, i zatim sa kongresmenima srpskog 
kokusa. U delegaciji predsednika Srbije u poseti SAD je i zastupnik načelnika 
Generalštaba Vojske Srbije generalmajor Zdravko Ponoš.