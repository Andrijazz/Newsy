> Izvor: matf
> Datum: 
> Rubrika: info_politika
> Naslov: Nova procena ispunjenja standarda za Kosovo i Metohiju ovog meseca
> Članak:


Predviđeno je da se obavi nekoliko tehničkih procena pre sveobuhvatne revizije, 
koja je planirana za sredinu naredne godine

PRIŠTINA/BEOGRAD - Šef Unmika Soren Jesen-Petersen najavljuje sredinom meseca 
"novu tehničku procenu dostignutih standarda demokratskog društva koje od 
Kosova traži Savet bezbednosti UN", odnosno proveru napretka standarda nužnim 
za multietničko Kosovo. Posle toga počeće razgovori, a kasnije će se nastaviti 
sa standardima nužnim za integraciju u Evropsku uniju, rekao je Petersen i 
stavio do znanja da neće otpočinjati razgovori o statusu sve dok se za zaštitu 
manjina koriste bodljikava žica i jedinice Kfora.
Haradinaj ipak premijer
Predviđeno je da se obavi nekoliko takvih tehničkih procena pre sveobuhvatne 
revizije, koja je planirana za polovinu 2005. godine. Savet bezbednosti UN i 
Kontakt grupa sačinili su dokument "Standardi za Kosovo" u kome je detaljno 
opisano osam standarda demokratskog društva, sa preko 400 pojedinačnih zahteva 
koji treba da budu ispunjeni pre početka razgovora o konačnom statusu pokrajine.
Jesen-Petersen je na sednici SB UN kazao da se ne može očekivati da će do 
sredine 2005. biti ostvareno svih 400 zahteva, nego da će se od kosovskih 
institucija tražiti da učine "istinski napredak u ostvarenju (samo) onih 
standarda koji zajedno najviše doprinose uspostavljanju demokratskog Kosova". 
To su vladavina prava, sloboda kretanja, povratak raseljenih, funkcionalne 
lokalne institucije (decentralizacija) i bezbednost. Taj izbor "ključnih 
prioriteta" su, prema rečima šefa Unmika, odobrili generalni sekretar UN i 
Kontakt grupa.
Danas bi trebalo da bude održana inauguraciona sednica novog saziva kosovskog 
parlamenta. Prema najavama iz Prištine, prvi deo sednice biće svečanog 
karaktera, a prema ranije utvrđenom planu, novoizabranim poslanicima obratiće 
se Soren Jesen-Petersen, dok će u drugom delu sednice biće izabran predsednik 
parlamenta. Kandidat za tu funkciju je dosadašnji predsednik Nedžat Daci, 
zvaničnik Demokratskog saveza Kosova (DSK), stranke predsednika Kosova Ibrahima 
Rugove koja je osvojila 47 poslaničkih mandata.
Posle izbora predsednika Skupštine, biće izabran predsednik Kosova, za kojeg je 
ponovo predložen predsednik DSK Ibrahim Rugova, te izbor premijera, Ramuša 
Haradinaja, predsednika Alijanse za budućnost (AZBK), koji je poslednjih 
nedelja osporavan od međunarodnih krugova i zvaničnika iz Beograda. DSK i AZBK 
su sa Albanskom demohrišćanskom strankom Kosova postigle koalicioni dogovor o 
formiranju nove vlade Kosova. Ukoliko bude izabran, Haradinaj će saopštiti i 
sastav svog kabineta. Poslanici "Demokratske partije Kosova koji imaju 30 
poslaničkih mesta u novom parlamentu nagovestili su da će tokom glasanja u 
parlamentu biti uzdržani, a Građanska inicijativa 'Ora', sa sedam poslanika 
najavila je da će glasati protiv koalicije DSK - AZBK.
Srbi polovično
Osam poslanika "Srpske liste za Kosovo i Metohiju" na čelu sa Oliverom 
Ivanovićem neće učestvovati na konstitutivnoj sednici Skupštine Kosova, dok će 
dva poslanika sa liste "Srbija" Slaviše Petkovića, kako je sam Petković 
najavio, učestvovati na sutrašnjem zasedanju i ubuduće u radu Skupštine.
Niškim Narodnim novinama Rada Trajković je izjavila da je Srbija na događaje od 
17. marta ove godine delovala diplomatski i za to dobila pohvale međunarodne 
zajednice, dodajući da je "diplomatija nedovoljno poznat pojam albanskim 
ekstremistima". Ona dodaje "da će prisustvo Srba u kosovskom parlamentu ubrzati 
proces odvajanja Kosmeta od Srbije i Crne Gore, odnosno Srbije", i da 
međunarodna zajednica dozvoljava formiranje privremenih institucija "onoliko 
koliko to odgovara Albancima". D. B. i Ag.