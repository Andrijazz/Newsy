> Izvor: matf
> Datum: 
> Rubrika: info_politika
> Naslov: komentari
> Članak:


Branislav Parović urednik sporta

Navijači Budućnosti i Crvene zvezde iz Podgorice nikad nisu bili bliži kao u 
nedelju veče. Krevet do kreveta! U Urgentnom bloku Kliničkog centra u 
Podgorici. Bilans derbija 13. kola fudbalskog šampionata SCG: Budućnost - 
Crvena zvezda 1:3, četiri lopte u mreži, dvadeset pet mladih ljudi u bolnici, 
od strelaca identifikovani su Žigić, Pantelić, Krivokapić i Burzanović, a 
podgorička policija utvrđuje identitet lica koja su iskazala takođe zavidnu 
preciznost, ali u disciplinama kao što su bacanje suzavca na teren, udaranje 
šipkom po glavu, pesnicom u bradu, ciglom u arkadu.
Tužan bilans podgoričkih podela. Fudbalski derbiji, gostovanja Partizana i 
Crvene zvezde, postali su arene za sučeljavanje političkih opredeljenja nimalo 
nežnim sredstvima uveravanja!
Novoproklamovano pravilo trojno: dim u nosu, suzavac u oku i krv u ustima! 
Pravo na repliku ne postoji! Onima zbog kojih su se odigravale tuče pod 
navijačkim zastavama u nedeljnom popodnevnu zasuzile su oči od dima sa gradela 
čiju je vatru raspirivao morski vetar. 
Pred dolazak Crvene zvezde oni su, verovatno zaokupljeni izborom vina i ribe, 
propustili da upozore svoje simpatizere da na potezu tribine-teren ne troše 
energiju na varvarski način jer je "Evropa pred vratima", a ako se plaše 
neposlušnosti svojih pristalica, onda su mogli da izdaju naredbu: "Policijo, na 
svoja mesta!" i onda se jedan fudbalski derbi ne bi završio sa čalmom na lopti! 