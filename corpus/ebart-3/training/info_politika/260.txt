> Izvor: matf
> Datum: 
> Rubrika: info_politika
> Naslov: ALEKSANDAR ČOTRIĆ O PROGRAMU MINISTARSTVA DIJASPORE 
> Članak:

 
Olakšice za osnivanje firme. - Državljanstvo za Srbe iz bivše Jugoslavije? 
  
Strpljenje potrebno da Srbi rasejani po svetu povrate poverenje u maticu biće 
samo početak bitke za njihovo uključivanje u kulturni, ekonomski, ali i 
politički i verski život Srbije. Posao novoosnovanog Ministarstva dijaspore je 
da razradi programe potrebne za njen "povratak" na svim poljima, ali nimalo 
lak, pošto su naši ljudi iz inostranstva ne jednom bili prevareni, kaže za 
"Politiku" po dosadašnjim najavama budući zamenik ministra dijaspore Aleksandar 
Čotrić, narodni poslanik i predsednik Izvršnog odbora SPO-a, stranke koja će 
voditi ovo ministarstvo.

Autor knjige "Srbi u rasejanju" naglašava da se "pre celog posla", koji 
podrazumeva da se raseljenicima pomogne da očuvaju nacionalni, verski i 
ekonomski identitet, treba setiti da su naši ljudi iz inostranstva često, kada 
su hteli da pomognu, bili oštećeni. Čotrić objašnjava da će jedan od osnovnih 
zadataka Ministarstva biti predlog da se građani Srbije koji žive van nje 
oslobode poreza ukoliko hoće da ovde osnuju firmu, u prve tri godine. Predlog 
SPO-a je da to bude sastavni deo zakona o stranim ulaganjima.

- Za početak, bićemo konkretni, da bismo pokazali da se prilike menjaju i da se 
nova vlast drugačije ponaša, ne samo prema dijaspori, nego i prema privredi i 
ulaganjima uopšte. Zato ćemo i predložiti odgovarajućim ministarstvima da 
iniciraju da se ne plaća carina ili da smanje stope na uvoz robe i opreme, kao 
i niz drugih olakšica za sve naše ljude iz inostranstva koji hoće da osnuju 
mala i srednja preduzeća. O tome pravimo i poseban program u kojem bi 
učestvovalo više od hiljadu udruženja. To su, u Americi, Srbi iz Čikaga, 
Njujorka i Klivlenda, a u Kanadi iz Hamiltona i Toronta. Zatim, postoji dogovor 
sa Srbima širom zapadne Evrope, naročito iz Austrije, Švedske i Nemačke.

Zbog toga naš sagovornik kaže da će, pre svega, biti zaposlen u postupku 
donošenja zakona o dijaspori, što podrazumeva i iniciranje izmena nekih zakona 
u korist raseljenih. Pre svega, izmenu izbornog zakona koja će omogućiti da i 
dijaspora ima svoje predstavnike u našem parlamentu.

Važan posao ovog ministarstva biće nastojanje da se imovina denacionalizuje i 
da se vrati oštećenima iz dijaspore. Takođe, ne manje važan zadatak resornog 
ministarstva biće rehabilitacija nevino osuđenih pripadnika "ravnogorskih 
jedinica" i "drugih nekomunističkih, ali i antifašističkih jedinica", u smislu 
da oni i njihovi potomci dobiju državljanstvo SCG, a kao državljani Srbije i 
pravo glasa na izborima koje su stekli prošlonedeljnom izmenom Zakona o izboru 
narodnih poslanika. Ministarstvo dijaspore će posebno pomagati kontakte koji 
doprinose sastavljanju prave "baze podataka" i potpunijeg biračkog spiska.

- Učinićemo sve da se uvaži do sada zanemarivani glas Srba u dijaspori. Po 
raznim podacima, njih ima čak između dva i četiri miliona, ali treba razlučiti 
koliko je među njima "stvarnih" naših glasača. Jer, znatan broj "inostranih" 
Srba iz bivše SFRJ nema državljanstvo Srbije, a ni veliki broj njih iz BiH i 
Hrvatske koji su izbegli u Srbiju još ne može da ga dobije. Radićemo na tome da 
izbeglice što pre dobiju državljanstvo Srbije (koje se određuje po poslednjem 
prebivalištu u njoj, građanina ili njegovog roditelja), kao i svi oni koji žive 
u inostranstvu, a to žele jer se etnički osećaju Srbima - kaže Čotrić.

Takođe je naglasio da će se u novom ministarstvu osnovati posebni sektori, koji 
će se baviti pitanjima i problemima Srba u Evropi, Severnoj Americi, Australiji 
i Novom Zelandu, kao i za Srbe u susednim zemljama, sa ciljem da svi koji to 
hoće dobiju naše državljanstvo. Svako od ovih odeljenja, najavljuje budući 
zamenik ministra, baviće se specifičnim potrebama "srpskih svetskih regiona".