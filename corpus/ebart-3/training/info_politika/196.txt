> Izvor: matf
> Datum: 
> Rubrika: info_politika
> Naslov: ČOVIĆ PISAO MONTGOMERIJU POVODOM POSETE GRADONAČELNIKA NJUJORKA KOSMETU
> Članak:


Glamurozna proslava Dana nezavisnosti Republike Albanije na teritoriji južne 
pokrajine Srbije, koja je pod upravom UN, bila bi ne samo krajnje ozbiljna 
provokacija srpskoj vladi i narodu, već i pogrešan politički signal kosovskim 
Albancima - poručio Čović

BEOGRAD - Peto zvanično prekookeansko putovanje gradonačelnika NJujorka Majkla 
Blumberga i kratka turneja po Kosovu i Izraelu, završili su se juče bez veće i 
najavljene "političke prašine". 
Naime, Blumberg je prema najavama američke štampe, trebalo da prilikom obilaska 
Kosova i Metohije, "poseti prestonicu Kosova - Prištinu i tamo proslavi 28. 
novembar - albanski Dan zastave, sa predsednikom i premijerom Kosova". 
Gradonačelnik NJujorka završio je putovanje po Kosmetu, ipak, samo sa posetom 
američkoj vojnoj bazi "Bondstil", kod Gnjilana.
Međutim, na prvobitno planiranu mogućnost da Blumberg proslavi u Prištini Dan 
nezavisnosti Republike Albanije, pored Srpsko-američkog kongresa, oštro je 
reagovao i Nebojša Čović, predsednik Koordinacionog centra SCG za Kosovo i 
Metohiju.
Čović je u pismu, koje je uputio na adresu ambasadora SAD Vilijama 
Montgomerija, upozorio da "Blumbergova poseta Kosovu i Metohiji može da ima 
ozbiljne političke implikacije". Naročito pošto je Blumbergov portparol Ed 
Skajler najavio, kako kaže Čović, da je ta poseta "prilika da se ukaže čast 
doprinosu albanske zajednice u NJujorku i da se narod podseti da se genocid 
može svuda dogoditi ako nismo oprezni".
- Javno dovođenje u vezu konflikta na Kosovu i Metohiji 1999. godine, sa 
genocidom - terminom koji se čak i ne pominje u kosovskom delu optužnice 
Miloševiću - od gradonačelnika NJujorka, koji je jevrejskog porekla, veoma je 
uvredljiv akt prema nealbanskom stanovništvu, koje podnosi etničku 
diskriminaciju i nasilje albanskih ekstremista - poručuje Čović u pismu.
Čović upozorava Montgomerija da je proslava Dana nezavisnosti Republike 
Albanije na teritoriji južne pokrajine Srbije, koja je pod upravom UN, ne samo 
krajnje ozbiljna provokacija srpskoj vladi i narodu, već i pogrešan politički 
signal kosovskim Albancima. 
- Glamurozna proslava albanskog Dana zastave na Kosovu i Metohiji, uz učešće 
najviših predstavnika privremene kosovske administracije, u atmosferi napetih 
međuetničkih i političkih odnosa, sigurno neće doprineti izgradnji tolerancije 
i međusobnog razumevanja. Pojava gradonačelnika NJujorka pred hiljadama 
razdraganih Albanaca, sa američkim i albanskim zastavama, neizbežno će stvoriti 
osećanje etničke pristrasnosti i utisak da američka administracija podržava, 
ili prećutno toleriše, ne samo nezavisnost Pokrajine već i albansko 
teritorijalno ujedinjenje - napisao je Čović.