> Izvor: ebart
> Datum: 
> Rubrika: info_politika
> Naslov: BOŽIDAR BOJOVIĆ (SNS) I VESNA PEROVIĆ (LS)
> Članak:

BOŽIDAR BOJOVIĆ (SNS) I VESNA PEROVIĆ (LS)

PREDSEDNIK Srpske narodne stranke Božidar Bojović potvrdio je juče Tanjugu da 
će opozicija nastaviti bojkot crnogorskog parlamenta i da će postepeno 
prelaziti na vanparlamentarnu političku borbu koja podrazumeva i organizovanje 
uličnih demonstracija i mitinga.
Prema njegovim rečima, crnogorska opozicija "koristiće sva ona sredstva koja je 
ranije u Srbiji koristila Demokratska opozicija Srbije boreći se protiv 
prethodnog režima".
Bojović je demantovao tvrdnje da je opozicija započela bojkot republičke 
skupštine samo zbog ukidanja televizijskih prenosa sednica parlamenta.
"To je bila poslednja kap u prepunoj čaši kršenja ljudskih prava i sloboda od 
strane podgoričkog režima, a naš razlog da se ne vraćamo u parlament je to što 
sa vlašću, koja je optužena od međunarodne zajednice, SNS i kompletna opozicija 
ne može da sedi u istoj skupštini i time joj daje legitimitet", kazao je 
predsednik SNS-a.
Ni predsednik Liberalnog saveza Vesna Perović nije isključila mogućnost 
organizovanja protestnih mitinga i demonstracija.
"Potpuno je jasno da više ne želimo da se vratimo u parlament, ne samo zbog 
toga što su nam nametnuli potpunu medijsku blokadu, već i zato što bi opoziciji 
bilo vrlo neprijatno da održava sednice sa ljudima koji se nalaze na 
međunarodnim optužnicama i čija se imena pominju u vezi s nekakvim pravosudnim 
postupcima", rekla je Perović.