> Izvor: matf
> Datum: 
> Rubrika: info_politika
> Naslov: GNJILANE - Srpska nacionalna veća (SNV) severnog Kosova i Kosova i Metohije na 
> Članak:

jučerašnjem sastanku u Šilovu kod Gnjilana, zaključila su da se zbog izuzetno 
teške bezbednosne situacije od međunarodne zajednice i državnih organa zatraži 
da izrade posebnu strategiju zaštite srpskog i drugog nealbanskog stanovništva 
na Kosovu i Metohiji.

Sa sastanka dva nacionalna veća upućen je apel specijalnom izaslaniku 
generalnog sekretara UN za ocenu ispunjenosti standarda Kaju Ejdeu da sačini 
objektivan i nepristrasan izveštaj o stanju na Kosovu i Metohiji i da zahteva 
od generalnog sekretara UN Kofija Anana da poništi sve uredbe, zakone i druga 
akta koja su u suprotnosti sa Rezolucijom 1244 SB o Kosmetu.

Članovi dva SNV su jednoglasno prihvatili Plan o decentralizaciji lokalne 
vlasti na Kosovu, koji su sačinile stručne službe veća i koji je u potpunosti 
saglasan sa planom Vlade Srbije. Istaknuto je da se utvrđenim planom ne deli 
Kosovo, već jača zaštita srpske zajednice.

Planom se predviđa da na 38,2 odsto ukupne teritorije Kosova i Metohije 
većinsko stanovništvo budu Srbi, a da bi se to ostvarilo, potrebno je vratiti 
25 odsto od 250.000 raseljenih Srba.

Kako je naglašeno, povratak 25 odsto raseljenh Srba ne bi smeo da bude problem 
za međunarodnu zajednicu, ukoliko joj je zaista stalo do stvaranja 
multietničkog i demokratskog društva na Kosmetu. Na sednici je donet zaključak 
da se više niko sa Srpske liste za Kosovo i Metohiju ne može deklarisati kao 
predstavnik Srba i da se u budućim svojim nastupima mogu legitimisati samo kao 
pojedinci, a ne kao predstavnici Srba.