> Izvor: ebart
> Datum: 
> Rubrika: info_politika
> Naslov: NOVE REAKCIJE NA ODLUKU USTAVNOG SUDA SRBIJE O MANDATIMA POSLANIKA
> Članak:

NOVE REAKCIJE NA ODLUKU USTAVNOG SUDA SRBIJE O MANDATIMA POSLANIKA

Prebega trenutno najviše u poslaničkoj grupi Branislava Ivkovića. Najveći 
gubitnici su "ostatak SPS" i Vuk Obradović. Opozicija uglavnom nezadovoljna

BEOGRAD - Odluka Ustavnog suda Srbije - da poslanički mandat pripada poslaniku, 
a ne stranci sa čije je liste poslanik izabran u parlament - odjeknula je kao 
grom u srpskoj skupštini. Da li će ona preseći Gordijev čvor i rešiti zbrku sa 
mandatima, ili će omogućiti poslanicima da ubuduće zakonski prelaze iz partije 
u partiju, kako politički vetar duva - još nije jasno. 
Socijalista Žarko Obradović, čijoj je partiji do sada oduzeto čak 7 mandata, i 
to tako što su poslanici na čelu sa Branislavom Ivkovićem "jednostavno" 
napustili SPS i formirali novu poslaničku grupu u parlamentu pod nazivom 
Socijalistička narodna stranka, ne krije razočaranje. 
- Ta odluka je loša po državu, jer prekraja izbornu volju građana i verifikuje 
krađu mandata. Kako je moguće da vlast dozvoli da u parlamentu postoje 
poslaničke grupe koje nisu učestvovale na izborima? Dokle god Srbija bude imala 
dubok budžet da plaća prebege, Vlada će imati "plaćenu" većinu u Skupštini - 
rekao je Obradović.
S druge strane, Dragan Tomić, bivši socijalista, sada u  partiji Branislva 
Ivkovića, pozdravlja odluku Ustavnog suda Srbije, navodeći da je ona očekivana 
i da će doprineti smirivanju političke krize u Srbiji.
Osim DSS i Socijalista "manjak" mandata dve i po godine posle izbora imaju i 
"Nova Srbija", kojoj su oduzeta tri mandata, pa sada ima samo 5 poslanika i 
Stranka srpskog jedinstva, kojoj je "prebegao" jedan poslanik pa ih trenutno 
ima 12. Trojica bivših Veljinih, ovaj jedan iz Stranke srpskoj jedinstva, i još 
jedan koji se otuđio od Koalicije "Vojvodina", osnovali su novu poslaničku 
grupu pod nazivom "Srbija".
To nije sve. Tu su i dva najstarija presedana: slučajevi PDS (Momčila Perišića) 
i Socijaldemokratije Vuka Obradovića. Obe izvorne partije su praktično zbrisane 
s političke scene: ostao je naziv partija, ali sa otcepljenim članstvom. Kada 
je odlučivala o sudbini ovih stranaka koalcija DOS nije dozvolila da se one 
pocepaju, već je uz obrazloženje da mandati pripadaju koaliciji, a ne 
poslanicima - zadržala mandate, a neposlušne poslanike prosto zamenila. 
U međuvremenu su se Socijaldemokratija koju je "nasledio" Slobodan Orlić i SDU 
Žarka Koraća ujedinile okupljajući tako 13 poslanika. Brak iz računa trajao je 
do prošle nedelje, kada su se od Koraća odvojila dva poslanika, Branko Pavlović 
i Miroslav Hristodulo, formirajući novu stranku - Inicijativa za normalnu 
Srbiju.
Sve ove promene dresova i formiranje novih poslaničkih grupa odobravao je mnogo 
pre odluke Ustavnog suda Srbije, Administrativni odbor Skupštine Srbije.