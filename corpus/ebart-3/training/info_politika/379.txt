> Izvor: ebart
> Datum: 
> Rubrika: info_politika
> Naslov: PREDSEDNIK SRBIJE DANAS O IZLASKU SRBA NA KOSMETSKE IZBORE 
> Članak:

PREDSEDNIK SRBIJE DANAS O IZLASKU SRBA NA KOSMETSKE IZBORE 

Nezvanično se saznaje da je Tadić blizu odluke da pozove Srba da glasaju 
  
Pošto završi sve potrebne konsultacije, predsednik Srbije Boris Tadić obratiće 
se večeras naciji i saopštiti svoj stav o (ne)učešću Srba na izborima na Kosovu 
i Metohiji. Tadić je razgovarao sa predstavnicima Srba iz južne pokrajine i sa 
gotovo svim relevantnim političkim snagama u Srbiji, koje su se u većini 
izjasnili protiv izlaska birača srpske nacionalnosti na izbore za kosmetske 
institucije 23. oktobra, ali je, prema nezvaničnim informacijama, predsednik 
Srbije bliže odluci da Srbe sa Kosmeta ipak pozove da glasaju.

Predsednik Vlade Republike Srbije Vojislav Koštunica se već izjasnio, navodeći 
da ne postoje uslovi da Srbi i ostali nealbanci izađu na izbore, a njegova 
stranka DSS je juče izrazila stav da niko ko je imalo odgovoran ne može da 
pozove Srbe da izađu na predstojeće parlamentarne izbore u pokrajini.

Predsednik Skupštine Srbije Predrag Marković je ranije izjavio da je, na osnovu 
odluka parlamenta, republička vlada jedini ovlašćeni državni organ koji može 
doneti odluku o tome da li su stvoreni uslovi za izlazak Srba i ostalih 
nealbanaca na pokrajinske izbore.

Ako Boris Tadić danas donese odluku da pozove Srbe da izađu na birališta, 
sigurno mu ona neće lako "pasti". Patrijarh Pavle je, naime, i premijeru i 
predsedniku Republike u nedelju uputio pismo, moleći ih da nezaštićeni narod na 
Kosmetu ne pozivaju na izbore. Potom je i zamenik predsednika SRS-a Tomislav 
Nikolić izjavio da će pokrenuti postupak za opoziv predsednika i rušenje vlade 
ako Tadić i Koštunica pozovu Srbe da učestvuju na izborima za organe 
pokrajinske vlasti.

I Koordinacioni centar za Kosovo i Metohiju saopštio je da predstojeći 
pokrajinski izbori ništa ne rešavaju, osim što time Srbi daju legitimitet 
procesu koji vodi Kosmet u nezavisnost.

Međunarodna zajednica, međutim, insistira na učešću Srba na izborima. Prilikom 
prošlonedeljne posete, američki državni podsekretar Mark Grosman je izrazio 
nadu da će se naći načini i putevi da Beograd ohrabri Srbe sa Kosmeta da 
učestvuju na izborima. I evropski komesar za spoljne odnose Kris Paten, koji 
danas dolazi u Beograd, naglasiće, kako je najavljeno, važnost da sve 
zajednice, uključujući i srpsku, u potpunosti učestvuju na predstojećim 
izborima.