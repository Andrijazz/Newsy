> Izvor: ebart
> Datum: 
> Rubrika: info_politika
> Naslov: IZBORNA KAMPANjA SOCIJALISTA SE ZAHUKTAVA, IAKO JE KONGRES STRANKE NAJAVLjEN 
> Članak:

IZBORNA KAMPANjA SOCIJALISTA SE ZAHUKTAVA, IAKO JE KONGRES STRANKE NAJAVLjEN 
TEK U DECEMBRU

Ivica Dačić, Zoran Anđelković, Žarko Obradović i Milorad Vučelić već najavili 
kandidature za predsednika stranke. Miomir Minić još čeka kako kaže, izbornu 
kampanju u septembru

JEDNA fotelja, a četiri kandidata. U partijsko pročelje bi, za sada, Ivica 
Dačić, Zoran Anđelković, Žarko Obradović i Milorad Vučelić. Ovaj kvartet već je 
najavio kandidature za "kormilara" SPS, iako su stranački izbori tek u 
decembru. Predsednik političkog saveta socijalista Milomir Minić još vaga, a 
nije isključeno da se u izbornu trku uključi još neko.
Dačić je, kao što se i očekivalo, obelodanio da je spreman da se upusti u borbu 
za najvišu stranačku funkciju. Sadašnji predsednik GO ubeđen je da će SPS 
ojačati pod njegovom palicom.
Očito je da stolica generalnog sekretara "žulja" Anđelkovića, pa bi i on rado u 
onu predsedničku.
- Izborna kampanja još nije ni počela, a već imam podršku deset od potrebnih 20 
opštinskih odbora - samouveren je Anđelković, kojem najviše veruju niška i 
stranačke "filijale" na severu Kosova.
I sadašnji potpredsednik Žarko Obradović voljan je da se popne za jedan 
stepenik.
- Biću kandidat, ako me podrže opštinski odbori - potvrdio je Obradović 
"Novostima". - Očekujem da u novom rukovodstvu budu ljudi kojima će se verovati 
i koji će nositi politiku stranke. Njihov zadatak je da SPS vrate snagu koju 
smo imali sredinom devedesetih.
Oko 2.000 delegata na Kongresu 3. decembra, osim ustoličenja stranačkog vrha, 
očekuje još jedan, veoma delikatan zadatak. Nastaviti put opterećen 
Miloševićevom zaostavštinom, ili se odreći, makar i formalno, imena 
neprikosnovenog lidera.
On je, naime, i dalje predsednik partije, a bio je, iako zatočen u Ševeningenu, 
i nosilac partijske izborne liste. Ipak, malo je verovatno da će pokojni 
predsednik SRJ, barem iz pijeteta, ostati počasni predsednik. To je, stiče se 
utisak, stav koji dominira na Studentskom trgu, a proistekao je iz 
reformističke struje koju je posle 5. oktobra oformio Dačić.
- To pitanje stalno potežu naši politički protivnici i ono im služi isključivo 
za dezintegraciju SPS - smatra Obradović. - Nema sumnje da ćemo na predstojećem 
kongresu pronaći način da iskažemo poštovanje Slobodanu Miloševiću.
Tvorac platforme o strateškom partnerstvu sa DSS i predsednik političkog saveta 
SPS, Milomir Minić, nije želeo da komentariše najave o svojoj kandidaturi za 
čelnu funkciju stranke. On je "Novostima" ljubazno saopštio da će o tome 
pričati tek kada započne izborna kampanja u septembru.