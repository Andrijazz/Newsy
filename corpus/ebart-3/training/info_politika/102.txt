> Izvor: ebart
> Datum: 
> Rubrika: info_politika
> Naslov: KONFERENCIJA ZA NOVINARE DSS-a 
> Članak:

KONFERENCIJA ZA NOVINARE DSS-a 

Potpredsednik Demokratske stranke Srbije Dragan Maršićanin izjavio je juče da 
je za tu partiju "završena priča" o potpredsedniku Vlade Srbije Čedomiru 
Jovanoviću, koji je priznao da je imao susrete u Šilerovoj ulici. 

Maršićanin je na konferenciji za novinare potvrdio da će pojedini funkcioneri 
DSS-a tužiti Jovanovića zbog nekih tvrdnji u iskazu pred skupštinskim odborima 
za bezbednost i za pravosuđe, ali nije precizirao kada će te tužbe biti 
podnete. 

Maršićanin je rekao da je predloženi akcioni plan harmonizacije ekonomskih 
odnosa Srbije i Crne Gore pokušaj "podvale" građanima Srbije, Crne Gore i 
Evropskoj uniji. "Taj dokument treba da se vrati na ozbiljnu doradu", ocenio je 
Maršićanin. Prema njegovim rečima, akcioni plan je "primer antievropske 
politike vlada Srbije i Crne Gore". 

Dodao je da je Vladi Srbije stalo da bude potpisan bilo kakav sporazum, bez 
obzira na to da li će on biti štetan po privredu Republike. 

Potpredsednik DSS-a je rekao da partije kao što je G17 plus ukazuju na štetnost 
akcionog plana, ali i pokušavaju da taj problem reše nanošenjem dugoročne štete 
- razdvajanjem državne zajednice Srbija i Crna Gora 

Maršićanin je podsetio da se njegova stranka zalaže za opstanak državne 
zajednice i ozbiljne prepravke u akcionom planu. 

(Beta)