> Izvor: ebart
> Datum: 
> Rubrika: info_politika
> Naslov: SKUPŠTINA SRBIJE ZAVRŠILA RASPRAVU O ZAKONU O SUKOBU INTERESA U POLITICI
> Članak:

SKUPŠTINA SRBIJE ZAVRŠILA RASPRAVU O ZAKONU O SUKOBU INTERESA U POLITICI

Predviđeno formiranje devetočlanog republičkog odbora sa petogodišnjim mandatom 
da kontroliše nepodmitljivost državnih funkcionera. Svim članovima odbora po 
sedam prosečnih plata

OD 102 amandmana, koliko su poslanici Skupštine Srbije podneli na Predlog 
zakona o sprečavanju sukoba interesa, Vlada Srbije prihvatila je 18. Po tri 
amandmana SRS i DSS, po dva SPS, G17 - jedan i devet amandmana DSS - NDS.
Ministar uprave i lokalne samouprave Zoran Lončar je obavestio poslanike da je 
Vlada prihvatila amandman kojim se propisuje postojanje samo jednog odbora koji 
će kontrolisati rad funkcionera. To će biti Republički odbor sastavljen od 
devet članova. Tri će birati sudije Vrhovnog suda, jednog Advokatska komora, 
dok će preostalih pet članova birati Narodna skupština na predlog SANU, sa 
liste koja sadrži 10 kandidata. Članovi Odbora imaće mandat od pet godina, ne 
mogu biti dva puta birani, a predsednik će biti biran samo na jednu godinu.
Poslanicima SRS smetalo je to što će SANU predlagati Parlamentu pet članova, pa 
su amandmanima tražili da taj posao obavlja Administrativni odbor. Ovu ideju 
branio je Nikola Milošević.
- Nije dobar način razmišljanja kad neko kaže da SANU  ne treba da bude 
uključena u rad odbora zato što nije uključena Srpska pravoslavna crkva. 
Izgleda mi nelogično da neko ko se nije potrudio da takav zakon do sada donese 
ima tolike zamerke. Posebno na kompetenciju SANU.
- Niko nije rekao da SANU nije kompetentna - odgovorila je Gordana Pop-Lazić, 
mislim da je Parlament odgovorniji, a, istini za volju, radikali nisu glasali 
za budžet u kome nema para za SANU, već stranaka na čijoj ste listi i vi.
Replicirao je, opet, Milošević:
- Prethodna vlast je skinula SANU sa budžeta, uz saglasnost ove Skupštine. Ova 
vlast je vratila SANU na spisak budžetskih ustanova. Srbija je, dakle, bila 
jedina zemlja na svetu koja nije imala para za najznačajniju naučnu 
instituciju. Sada je vraćena, tamo gde treba.
Sastavni deo zakona postao je i amandman Jovana  Todorovića i Milana Nikolića 
(socijalisti), kojim se pod pojmom "povezana lica" smatraju samo članovi 
domaćinstva funkcionera. Prvobitnim predlogom, funkcioner je trebalo da prijavi 
imovinu i prihode bračnog ili vanbračnog druga i svih krvnih srodnika u prvoj i 
pobočnoj liniji zaključno sa drugim stepenom srodstva.
- Ali, kako su to primetili predlagači amandmana, ko će da ubedi svog brata 
koji živi u unutrašnjosti ili inostranstvu da podnese izveštaj koliko ima novca.
Članovi Republičkog odbora koji će kontrolisati funkcionere imaće nadoknadu za 
taj posao u vrednosti sedam prosečnih plata. Mnogima se to učinilo previše.
- Njihova plata će iznositi oko 90.000 dinara, dok poslanik na stalnom radu ima 
dve prosečne plate. Nije prirodno da imaju tolika primanja - smatrao je Jovan 
Todorović (SPS), tražeći smanjenje.
- Dobra plata je najbolji lek protiv korupcije, tvrdili su poslanici vladajuće 
koalicije.