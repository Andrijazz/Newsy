> Izvor: ebart
> Datum: 
> Rubrika: info_politika
> Naslov: Ucene bivših agenta DB 
> Članak:

Ucene bivših agenta DB 

Prelević: Pripadnici tajnih službi učestvuju u političkim previranjima

"Centri moći" i "neki ljudi iz DB" pritiskaju domaće političare. Zar to nije 
samo deo priče o nekom bivšem režimu? Po svemu sudeći nije, a celu priču ponovo 
je pokrenuo ministar finansija Mlađan Dinkić tvrdnjom da deo kampanje protiv 
njega vode pripadnici službi bezbednosti, ograđujući se da ne zna da li su 
aktivni ili bivši članovi.
Direktor BIA Rade Bulatović nije odgovorio ni njemu ali ni novinarima "Blica" 
koji su tražili pojašnjenje Dinkićevih tvrdnji. Upućeni u rad naših tajnih 
službi saglasni su da ne treba isključiti ulogu bivših agenata DB u političkoj 
borbi za prevlast.
- Ne verujem da je reč o ljudima koji sada imaju službene legitimacije, jer oni 
sada nisu spremni na tu vrstu rizika. Međutim, ljudi koji su nekada radili za 
DB a pratili su političare koji su sada na vlasti, možda imaju nešto materijala 
koji pokušavaju da iskoriste i nude ih političkim protivnicima pojedinaca po 
dobroj ceni - tvrdi naš sagovornik koji je želeo da ostane anoniman. On ističe 
da bi ipak za skidanje tajne sa ove priče bilo bitno da se političari odvaže i 
izađu sa imenima.
- Ovako sve ostaje pod sedam velova i nemate odakle da krenete - kaže on.
Advokat Božo Prelević takođe za naš list kaže da nije ništa novo da pripadnici 
tajnih službi učestvuju u političkim previranjima.
- To postoji svuda u svetu. Obično ljudi iz službi koji igraju takve igre 
igraju za obe strane, odnosno za novac ili položaj, i prilaze sa informacijama 
koje pokušavaju da prodaju političkim protivnicima- - objašnjava Prelević. On 
kaže da svi političari o tome govore probranim rečima, koristeći termine "neki" 
ili "pojedinci".
- Ima političara koji pričaju o uticaju DB, a baš oni su u poslednjih šest 
meseci smenjivali direktore po Srbiji koje je postavio DOS. Na njihova mesta 
vraćali su kadrove iz SPS i JUL, koji su ranije na ta mesta postavljeni uz 
blagoslov Državne bezbednosti.
Prelević kaže i da je zanimljivo to što političar čija stranka drži značajan 
deo vlasti govori o kontroli vlasti od strane sadašnjeg ili bivšeg DB.
- Novine nisu pravo mesto za priču o tome. Ako to postoji, o tome mora da 
raspravlja Vlada. U svakom slučaju, slažem se sa tvrdnjom da uticajni ljudi uz 
pomoć bivših ljudi iz DB pokušavaju da kontrolišu određene segmente vlasti - 
zaključuje naš sagovornik.
Tvrdnje ministra Dinkića da na njega vrše pritisak grupe u kojima ima i 
pripadnika bivše DB, zasmejale su Milorada Mirčića, predsednika Odbora za 
bezbednost Skupštine Srbije.
- Dinkić je član Vlade pod čijom nadležnošću je i BIA. Neka to reše sami. Ali 
ako hoće, neka da imena pa će Odbor da ga zaštiti, jer ćemo pozvati 
najodgovornije u BIA da proverimo. U razgovorima koje sam do sada imao sa 
nadležnima iz službe, nikada mi niko nešto tako nije pomenuo - kaže Mirčić.