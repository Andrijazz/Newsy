> Izvor: ebart
> Datum: 
> Rubrika: info_politika
> Naslov: NOVA SRBIJA NE PRIHVATA POZIV PREMIJERA 
> Članak:

NOVA SRBIJA NE PRIHVATA POZIV PREMIJERA 

Čačak, 12. septembra (Beta) 

Predsednik Nove Srbije Velimir Ilić izjavio je juče da se neće odazvati pozivu 
premijera Srbije Zorana Živkovića da se nastavi sa reformama, ocenivši da je 
"logično" što NS nije među strankama koje su G17 plus i Miroljub Labus pozvali 
na razgovore. 

On je rekao da ne veruje u političko pregrupisavanje na političkoj sceni, jer, 
kako je ocenio, "jedni te isti sede na dve stolice". 

"Jedni druge optužuju da su pokrali, a mi to posmatramo i treba da se 
opredelimo da li smo za jedne ili druge lopove. Srbiju će ponovo da prevari G17 
plus koji je držao sve poluge vlasti, saveznu državu, spoljnu politiku, Svetsku 
banku, Monetarni fond, a sada su se posvađali i iznose prljav veš", rekao je 
Ilić. 

On je ocenio da stranke na vlasti "gube pozicije" i da sada hoće "da igraju 
novu igru" u koju, prema Ilićevoj oceni, pokušavaju da "uvuku" i predsednika 
DSS-a Vojislava Koštunicu koji, kako je rekao, "treba da im posluži kao maska".