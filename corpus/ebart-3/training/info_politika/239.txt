> Izvor: matf
> Datum: 
> Rubrika: info_politika
> Naslov: Američki Kongres podnosi nove zahteve Srbiji i Crnoj Gori
> Članak:


Zoran Dragišić: Odluka je bila očekivana i do 31. marta biće ispostavljen račun

BEOGRAD - Novo uslovljavanje Senata SAD da Srbija učini  "sve što je u njenoj 
moći da uhapsi haškog optuženika Ratka Mladića, da bi mogla da računa na 100 
miliona dolara pomoći SAD i podršku u međunarodnim finansijskim institucijama", 
došlo je u najnezgodnijem trenutku za našu zemlju. 
Premijer Srbije Zoran Živković ocenio je da je Zakon o pomoći Srbiji loš jer se 
"politikom uslovljavanja ne pomaže razvoj demokratije i sprovođenje reformi u 
Srbiji". Živković je agenciji Beta izjavio da se novi zakon ipak razlikuje od 
starog koje je američki Senat izglasavao prethodnih godina. "Jedini uslov koji 
se sada postavlja pred Srbiju je izručenje samo Ratka Mladića. U ovakvom zakonu 
se ne tvrdi, kao što je to ranije bio slučaj, da je on na našoj teritoriji već 
se traži da učinimo maksimum da ga uhapsimo ako se nalazi na našoj teritoriji", 
naglasio je Živković. Premijer je ocenio i da je do promene stava Senata SAD 
došlo zbog poboljšanja odnosa SAD i Srbije. Međutim, u Zakonu o pomoći 
inostranstvu u 2004. godini, podsetimo, pored hapšenja Mladića, uslovi za 
"sertifikaciju" američke pomoći 31. marta ove godine su i saradnja naše zemlje 
sa Haškim tribunalom, poštovanje demokratskih standarda, slobode medija i 
ljudskih i manjinskih prava.
Kako će Srbija ubediti američku administraciju da je već učinila sve što je 
mogla da uhapsi Ratka Mladića, ali i da su ispunjeni i ostali, prilično, široko 
postavljeni uslovi? Veoma teško.
Srpsko-crnogorski zvaničnici bezbroj puta do sada uveravali su svetsku javnost 
da bivši komandant Vojske bosanskih Srba nije na teritoriji Srbije i da, prema 
tome, Srbija ne može da ga uhapsi.
I ostali uslovi koje postavlja SAD takođe su ispunjeni, ali ako želi, Amerika 
može neprestano da odmiče "šargarepu" na prilično dugačkom "štapu" i uvek traži 
nešto više. 
Politički analitičar Zoran Dragišić sa fakulteta Civilne odbrane kaže za "Glas 
javnosti" da je odluka Kongresa očekivana i da će nam 31. marta biti 
ispostavljeni računi. "Smatram da ni SAD ali mnoge evropske zemlje ne bi želele 
da se uhapse svi haški optuženici jer bi im se na taj način iz ruku izbio 
najvažniji instrument za pritiske", kaže Zoran Dragišić. 