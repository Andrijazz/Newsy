> Izvor: ebart
> Datum: 
> Rubrika: info_politika
> Naslov: PREMIJER KOŠTUNICA I DELEGACIJA VLADE SRBIJE POSETILI NIŠKI OKRUG
> Članak:

PREMIJER KOŠTUNICA I DELEGACIJA VLADE SRBIJE POSETILI NIŠKI OKRUG

Saobraćaj pokreće privredu, mašinsku industriju, a one snažno guraju Srbiju 
napred - u evropsku budućnost, poručio Koštunica. Sve probleme rešavati 
dijalogom

NIŠ - Najsigurnija i najdalekosežnija investicija Srbije su putevi. Saobraćaj 
pokreće privredu, mašinsku industriju, a one snažno guraju Srbiju napred - u 
evropsku budućnost.
Tom porukom je Vojislav Koštunica, predsednik Vlade Srbije, sumirao jučerašnju 
posetu Nišu. Sa ministrima za kapitalne investicije i privredu Velimirom Ilićem 
i Predragom Bubalom, premijer je prvo obišao radove na magistralnom putu Niš - 
Niška Banja, koji je deo budućeg autoputa Niš - Sofija.
- Blizu smo Evropi onoliko koliko nam je razvijena putna mreža. Ovom deonicom 
Srbija približava Istok i Zapad - rekao je Koštunica na gradilištu. - Jedno od 
najboljih merila ove vlade su putevi. Naš strateški cilj je da premrežimo celu 
zemlju modernim saobraćajnicama.
Uz neprestano brundanje bagera, premijer se rukovao i razgovarao sa radnicima. 
Preostalo je još 500 metara da deonica duga 6,5 kilometara bude privedena 
kraju. Rok je kraj oktobra.
Magistrala će da rastereti saobraćaj kroz Niš. Investicija je vredna 396 
miliona dinara, a finansirala je Vlada Srbije. Za saobraćaj u Nišu država je 
ove godine izdvojila 800 miliona dinara.
Premijer i ministri posetu drugom po veličini gradu u Srbiji završili su 
susretom sa predsednicima opština niškog okruga i gradonačelnikom Smiljkom 
Kostićem.
- Vlada Srbije spremna je da sve konkretne probleme u gradovima i lokalnim 
samoupravama rešava baš ovako, partnerskim odnosom i stalnim dijalogom - 
zaključio je posetu Koštunica.