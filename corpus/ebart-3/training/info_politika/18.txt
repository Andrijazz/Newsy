> Izvor: ebart
> Datum: 
> Rubrika: info_politika
> Naslov: BEOGRAD - Objašnjavajući kako su, jedna po jedna, stranke protivne usvajanju 
> Članak:

BEOGRAD - Objašnjavajući kako su, jedna po jedna, stranke protivne usvajanju 
Ustavne povelje, odustajale od dogovora da za nju i ne glasaju, lider Nove 
Srbije Velimir Ilić je ispričao juče novinarima kako im je rečeno da "oni budu 
mirni, jer će posao da završe Crnogorci".
- Sve su te stranke, na kraju, stale u red da ispune obećanje Evropskoj uniji 
ili Montgomeriju, kao što je DSS obećala Solani da će da glasa za Ustavnu 
povelju. Onda su mi objasnili da je napravljen dil sa Crnogorcima, da ovde 
možemo slobodno da izglasamo Povelju, jer je oni tamo usvojiti neće - izjavio 
je lider Nove Srbije, ne želeći da precizira o kojim je sve strankama reč.
On je rekao još i to da je trebalo da Crnogorci taj posao završe preko Predraga 
Bulatovića, da je to sigurno, i da "nema potrebe da se mi zameramo Međunarodnoj 
zajednici".
Ilić je, obrazlažući odluku njegovih poslanika da ne glasaju za Povelju, rekao, 
između ostalog, da je to zato što nisu hteli da se buduća zajednica temelji na 
lopovluku i otimačini mandata.
- Tu Povelju je trebalo da izglasa parlament koji Zoran Đinđić održava 
veštački, u kojem sede poslanici pod zaštitom DB - rekao je Ilić. - Za neke 
poslanike je čak bio napravljen i karantin, pa su na nekoliko dana odvođeni od 
kuće, na sednice dolaze u pratnji policije.,. Ovo je potez kojim se gase sve 
savezne institucije, a sva vlast stavlja u ruke Zorana Đinđića. Ovako sad 
Koštunica, Labus i Dinkić odlaze sa funkcija i ostavljaju Đinđiću sve na tacni. 
A, mi smo protiv Miloševića  - protestovali zbog istih stvari koje Đinđić radi 
danas.

