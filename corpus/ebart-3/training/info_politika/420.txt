> Izvor: matf
> Datum: 
> Rubrika: info_politika
> Naslov: ČEDA JOVANOVIĆ TVRDI DA NEĆE FORMIRATI NOVU STRANKU 
> Članak:


Nekadašnji funkcioner Demokratske stranke Čedomir Jovanović najavio je juče da 
će se žaliti na odluku o isključenju iz DS-a, ali da neće formirati novu 
stranku ako Statutarna komisija potvrdi tu odluku. "Svaka politička razlika ne 
treba da se završi formiranjem nove stranke. Nastaviću na drugi način da radim 
na afirmaciji svojih političkih ciljeva", rekao je Jovanović na konferenciji za 
novinare.

Pozvavši sve svoje pristalice u demokratsko-liberalnoj frakciji da ostanu u 
članstvu DS-a i posle njegovog eventualnog isključenja, Jovanović je rekao da 
su oni "dužni da sve učine kako bi se izbegla podela stranke". "Očekujem od 
rukovodstva stranke, Borisa Tadića i Predsedništva, da zaustave sve negativne 
procese protiv pripadnika frakcije. Od potresa u DS-u imaće koristi samo njeni 
protivnici", rekao je Jovanović.

Prema njegovim rečima, neophodno je sačuvati jedinstvo u Demokratskoj stranci, 
jer je ona jedina sposobna da na sledećim izborima okupi oko sebe razočaranu 
građansku opciju i osvoji 126 poslaničkih mesta u Narodnoj skupštini.

Jovanović je priznao da je dosta razmišljao da se dve godine posle isključenja 
ponovo vrati u stranku, na šta ima pravo po Statutu DS-a. "Najveći problem sa 
tom opcijom je što do tada DS neće postojati, ako rukovodstvo nastavi sa 
ovakvim 'disciplinovanjem' neistomišljenika i približavanjem Demokratskoj 
stranci Srbije", rekao je Jovanović.

DS ne sme da pristaje na politiku kohabitacije sa DSS-om, koji je, smatra 
Jovanović, svojom antihaškom politikom doveo zemlju u izolaciju i goru 
situaciju nego devedesetih godina.

Jovanović je optužio Tadića i Predsedništvo DS-a da su ga isključili iz 
članstva na pritisak Vojislava Koštunice i dela javnosti, jer je otvoreno 
kritikovao antihaški lobi u vojsci, Vladi Srbije, crkvi i SANU. "Za sve 
probleme u DS-u odgovoran je vrh stranke, koji pokušava da zavede jednoumlje. 
Kritikovao sam sve koji zaslužuju i nisam prekršio nijednu odredbu DS-a", rekao 
je Jovanović. 

(Beta)