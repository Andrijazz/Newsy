> Izvor: ebart
> Datum: 
> Rubrika: info_politika
> Naslov: Predsednik Socijaldemokratske partije Nebojša Čović izjavio je juče Tanjugu da 
> Članak:

Predsednik Socijaldemokratske partije Nebojša Čović izjavio je juče Tanjugu da 
je srpska zajednica, neizlaskom na pokrajinske izbore, poslala jasnu poruku 
nepoverenja prema međunarodnom faktoru na Kosovu i Metohiji. "Srbi su pokazali 
vrlo visok nivo jedinstva i time je srpska zajednica poslala jasnu poruku da se 
nasilje, ugrožavanje elementarnih ljudskih prava, etničko čišćenje, nepovratak, 
nebezbednost i nemanje elementarne slobode kretanja na Kosovu i Metohiji ne 
može više tolerisati", rekao je Čović. "Nije dovoljno imati silu i pričati da 
ste najjači, već morate nešto konkretno i da uradite za srpsku zajednicu", 
ukazao je on i dodao da Srbi, poučeni prošlim izborima, kada ništa nisu mogli 
da postignu ulaskom u privremene institucije, nisu mogli da izađu na ove izbore 
na Kosovu i Metohiji.
Čović smatra da je ovim neizlaskom Srba, legitimitet izbora potpuno ugrožen. 
"Bilo koji međunarodni zvaničnik koji kaže da treba da se priznaju ovakvi 
izborni rezultati, treba da, pre nego što da takvu ocenu, dobro razmisli, jer 
se ne može desiti da na jednom prostoru, koje treba da bude multietničko, druga 
po veličini etnička grupacija ne izađe na izbore", ocenio je Čović. Prema 
njegovim rečima, na predstavnicima srpske zajednice koji su izašli na izbore je 
da odluče šta će dalje da rade. "O tome su morali da razmišljaju kada su 
preuzeli odgovornost i odluku da izađu na ove izbore", rekao je Čović, koji 
smatra da nije ispravno i moralno biti poslanik s ovako malim odzivom 
Srba.                                     
(Tanjug)