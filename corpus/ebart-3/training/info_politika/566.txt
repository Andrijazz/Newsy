> Izvor: ebart
> Datum: 
> Rubrika: info_politika
> Naslov: Beograd će narednog vikenda biti sinonim za sjaj i glamur. Predstavnici 
> Članak:

Beograd će narednog vikenda biti sinonim za sjaj i glamur. Predstavnici 
kraljevskih dinastija iz Evrope i Azije u prestonicu će doleteti privatnim 
avionima i na Belom dvoru prodefilovati u večernjim toaletama, okićeni 
draguljima.

Povod je proslava šezdesetog rođendana prestolonaslednika Aleksandra 
Karađorđevića. Princu će rođendan među prvima čestitati švedski kralj Karl XVI 
Gustav i kraljica Silvija.
Proslava će početi koncertom na Kalemegdanskoj tvrđavi i vatrometom, koje 
prestolonaslednik daruje Beograđanima, a završiće se na sam Karađorđevićev 
rođendan kulturno-umetničkim programom u Jugoslovenskom dramskom pozorištu. 
Inostrani gosti će na kraju boravka u Srbiji obići Zadužbinu kralja Petra Prvog 
na Oplencu.
Daleko od očiju javnosti, na gala večeri u kraljevskom dvoru smokinge i 
večernje haljine prošetaće 800 zvanica. Među predstavnicima plave krvi, koji će 
uveličati rođendansko slavlje na Belom dvoru, pored švedskog kraljevskog para, 
biće i veliki vojvoda Anri od Luksemburga, princ Filip-Erazmus i princeza 
Izabela od Lihtenštajna, portugalski vojvoda i vojvotkinja od Braganse, 
princeza Šantal od Francuske i baron Fransoa-Ksavijer de Sambisi de Sorg. 
Zvanicama će se pridružiti bivši predsednik Svetske banke Džejms Vulfenson, 
visoki zvaničnici Srbije, SCG i Republike Srpske, kao i predstavnici 
diplomatskog kora, brojni privrednici i javne ličnosti.
- Očekujem da će se u ovim okolnosti i kontaktima ostvariti novi interesi i 
realizovati mnoge ideje - istakao je prestolonaslednik Aleksandar.
Princeza Katarina Karađorđević navela je da će se prestolonasledniku ostvariti 
želja da 60. rođendan proslavi u svom domu u Srbiji, te da će mu ona za 
rođendan pokloniti sebe. Ona takođe očekuje da će proslavi prisustvovati njeni 
roditelji Robert i Ana Batis, sin Dejvid, ćerka Alison, kao i bivši suprug. 
Blagodarenje će u dvorskoj crkvi služiti mitropolit crnogorsko-primorski 
Amfilohije.