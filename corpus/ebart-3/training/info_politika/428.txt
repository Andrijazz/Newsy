> Izvor: ebart
> Datum: 
> Rubrika: info_politika
> Naslov: FORMIRANjE ZDRUŽENE KOMANDE KOPNENIH SNAGA POJAČAVA BEZBEDNOST NA JUGU SRBIJE
> Članak:

FORMIRANjE ZDRUŽENE KOMANDE KOPNENIH SNAGA POJAČAVA BEZBEDNOST NA JUGU SRBIJE

Dosadašnje jedinice Niškog i Prištinskog korpusa, jug Srbije pojačaće 
specijalci iz 63. padobranske brigade iz Niša i 72. specijalne brigade posebne 
namene iz Pančeva

NIŠ - Veliki planovi albanskih terorista na jugu Srbije, samo su ubrzali 
donošenje odluke da se formira Združena komanda kopnenih snaga (ZKKS), koja će 
biti sastavljena od sadašnjih jedinica Niškog i Prištinskog korpusa. Zato i ne 
čudi najava ministra odbrane SVG Prvoslava Davinića da će se novom 
reorganizacijom, u kontekstu ubrzanih reformi, pojačati vojno prisustvo na jugu 
Srbije.
Ideja o formiranju Združene komande konpnenih snaga, sa sedištem u Nišu, nije 
nova jer je i prošle godine bilo predloga da se, posle rasformiranja armijskih 
oblasti, oformi novi "južni korpus". Razmišljalo se, naime, da prema novoj 
organizaciji, postoji samo pet korpusa i jedna brigada: Crnogorski korpus, 
Korpus sever, sa sedištem u Beogradu, i Korpus jug, sa centrom u Nišu, čime bi 
se ukinuo Prištinski korpus. Međutim, Niški i Prištinski korpus "preživeli" su 
ovu najavljenu  reorganizaciju da bi sada, posle formiranja Združene komande 
kopnenih snaga, ipak otišli u prošlost.
Vest o novoj reorganizaciji u Niškom i Prištinskom korpusu dočekali su sa 
iznenađenjem, jer niko od starešina nije bio upoznat ni sa najavom ovakve 
formacijske novine. Zato nismo mogli da dobijemo ni jedan komentar odgovornih u 
ova dva korpusa, jer ni sami nisu imali informaciju šta će zapravo 
predstavljati Združene komande kopnenih snaga.
Kako saznajemo, komanda ZKKS biće u zgradi dosadašnjeg Niškog korpusa i 
nekadašnje Treće armije VJ u Nišu, dok bi se u Leskovcu nalazila operativna 
komanda nove formacijske jedinice.
Ministar Prvoslav Davinić već je najavio da će u delovima zemlje, koji 
gravitiraju jugu Srbije, biti postavljena dva bataljona specijalnih snaga. To, 
praktično,  znači da će pored dosadašnjih jedinica Niškog i Prištinskog, jug  
Srbije nadzirati i specijalci iz 63. padobranske brigade iz Niša i 72. 
specijalne brigade posebne namene iz Pančeva.
Izvesno je da će  na jugu Srbije ostati i pripadnici 78. motorizovane brigade 
Prištinskog korpusa, stacioniranih do sada u vojnoj bazi "Dobrosin".
Pripadnici dva bataljona specijalnih snaga u dogledno vreme biće stacionirani u 
Vojno-policijskom kompleksu "Cepotina", između Bujanovca i Preševa, čija 
izgradnja uskoro počinje.