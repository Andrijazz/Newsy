> Izvor: ebart
> Datum: 
> Rubrika: info_politika
> Naslov: IZJAVA SRPSKOG PREMIJERA 
> Članak:

IZJAVA SRPSKOG PREMIJERA 

Predsednik Vlade Srbije Zoran Živković uveren je da će DOS imati većinu u 
parlamentu i da će i Vlada i predsednici skupštine Nataši Mićić biti izglasano 
poverenje. 

On je juče, odgovarajući na novinarska pitanja, rekao da pitanje većine u 
parlamentu nije pitanje kojim on treba da se bavi, dodajući da je paradoks da 
jedna partija dve i po godine posle izbora, a šest meseci nakon svog osnivanja, 
postane parlamentarna stranka, bez izbora. To, pojasnio je ne on, ne postoji 
nigde u svetu. Tim pre, što je ta ista stranka do pre nekoliko dana govorila da 
ne priznaje taj parlament, jer nema ni legalitet ni legitimitet. 

"Isti je slučaj i sa još jednom strankom koja je bar postojala i pre izbora, a 
sve to je rezultat jedne "hokus pokus"sa odlukama nadležnog suda, koji se 
duboko meša u politiku ove zemlje, ne samo nedozvoljenim izjavama predsednika 
tog suda", rekao je Živković. 

"Uveren sam da u srpskom parlamentu ima više poslanika koji su časni ljudi, 
znaju zašto su izabrani i imaju odgovornost prema građanima i da će takvi 
poslanici svih stranaka biti garant da parlament zadrži svoju doslednost. 
Ukoliko, pak, u parlamentu ima više onih koji bi prodali sve za ništa, onda ne 
želim da budem na čelu Vlade koja ima podršku takvog parlamenta", rekao je 
premijer Živković, napominjući da je u tom slučaju reč o najmračnijem stanju 
srpskog parlamentarizma. 

On je još upitao i da li je slučajan pokušaj obaranja vlade, kroz kupovinu 
poslanika, na dan kada se, posle tri godine, dočeka trenutak da se pregovara sa 
Albancima koji bi trebalo da shvate da njihova budućnost nije u nezavisnom 
Kosovu, već u razgovoru sa Beogradom.