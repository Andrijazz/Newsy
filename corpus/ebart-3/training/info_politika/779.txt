> Izvor: ebart
> Datum: 
> Rubrika: info_politika
> Naslov: JOŽEF KASA O AUTONOMIJI MAĐARA U VOJVODINI
> Članak:

JOŽEF KASA O AUTONOMIJI MAĐARA U VOJVODINI

NOVI SAD - Lider Saveza vojvođanskih Mađara Jozef Kasa usprotivio se idejama o 
povezivanju položaja Mađara u Vojvodini sa položajem Srba na Kosovu ili sa 
položajem Albanaca na jugu Srbije.
Kasa je agenciji Beta rekao da ideje koje plasiraju lideri manjih stranaka 
vojvođanskih Mađara Andraš Agošton, Šandor Pal i Laslo Rac Sabo nisu dobrodošle.
Prema njegovim rečima, Srbi i Albanci su imali krvav sukob, dok se o tome ne 
može govoriti kada su vojvođanski Mađari u pitanju.
Tvrdim da su Srbi i Mađari na ovom prostoru iznad tog nivoa i da će bez 
krvoprolića naći zadovoljavajuće rešenje za dobrobit svih nas, kazao je lider 
SVM.
Dodao je da je poštovanje građanskih prava obaveza kako manjine, tako i 
većinskog življa na jednom prostoru.
- Ako smo predodređeni sudbinom da živimo na ovoj teritoriji zajedno, a živeli 
smo vekovima zajedno, pa zašto ne bismo mogli živeti i u budućim vekovima. Zato 
je naš zajednički zadatak da dođemo do rešenja koje će udovoljiti i većinskom i 
manjinskom narodu, poručio je Kasa.
Kasa je dodao da je SVM započeo "ozbiljan dijalog" sa Demokratskom strankom 
Srbije o autonomiji Mađara u Vojvodini, a slede i razgovori sa Demokratskom 
strankom, kao i sa ostalim demokratski orijentisanim strankama, s ciljem 
postizanja konsenzusa oko pitanja autonomije za Mađare.