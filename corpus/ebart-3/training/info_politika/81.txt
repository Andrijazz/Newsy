> Izvor: matf
> Datum: 
> Rubrika: info_politika
> Naslov: Odbor za Kosmet traži od Nataše Mićić
> Članak:


BEOGRAD - Odbor za Kosmet traži od predsednice Nataše Mićić da problem Kosmeta 
i povratka raseljenih Srba stavi na dnevni red Skupštine. Članovi tog odbora su 
zaključili da od povratka raseljenih sve zavisi, a u krajnjem slučaju i to da 
li će biti mira na Balkanu. Na tom zadatku bi morale da sarađuju sve naše 
institucije, a prvenstveno Koordinacioni centar i Koalicija "Povratak". 
- Nemamo aktivnu politiku za povratak raseljenih na Kosmet, plan koji može 
otvoriti proces povratka, nego pasivnu. Tako se vrtimo u krug, i iz toga moramo 
izaći, izjavio je Momčilo Trajković, predsednik Odbora, najavljujući i 
osnivanje državnog veća u kome će se utvrđivati politika države prema Kosmetu. 
Trajković je za slab povratak izbeglog i raseljenog stanovništva na Kosmet 
optužio međunarodnu zajednicu, a zatim Albance, koji svojim postupcima pokazuju 
da nisu zrelo društvo. On je rekao i da država izdvaja velika sredstva, a da 
rezultati povratka nisu adekvatni.
- Dok neki ovde primaju tri-četiri plate, veliki broj ljudi nema šta da jede. O 
tome bi morali više da brinu državni organi, rekao je Trajković.
Sastanku su prisustvovali i predstavnici Srba s Kosmeta. Odbor je pripremio 
pismo SB-u o tome da se ne sprovodi Rezolucija UN 1244, kao i Sudu u Strazburu 
o kršenju ljudskih prava Srba na Kosmetu. 