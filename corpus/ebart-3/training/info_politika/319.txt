> Izvor: ebart
> Datum: 
> Rubrika: info_politika
> Naslov: Ukidaju se vojni sudovi, popunjen je sastav Suda SCG
> Članak:

Ukidaju se vojni sudovi, popunjen je sastav Suda SCG

BEOGRAD - Vojni sudovi u državnoj zajednici Srbija i Crna sledećeg meseca bi 
trebalo da budu ukinuti, jer bi parlament SCG u julu trebalo da usvoji zakon o 
prestanku rada vojnih sudova.
Milorad Drljević, potpredsednik Skupštine SCG, potvrdio je ovu informaciju, uz 
obrazloženje da će poslanici o tome raspravljati najverovatnije na jednoj od 
sednica u julu.
- Po prestanku rada vojnih sudova, predmeti iz tih sudova prebaciće se u 
civilni sektor, ali o tome još nije zvanično doneta odluka - izjavio je 
Drljević za "Glas".
On nije mogao da precizira kako će to biti regulisano, uz napomenu da će 
završnu reč dati nadležni organi.
Drljević je naglasio da je prekjučerašnjim izborom osmog sudije Suda državne 
zajednice Ratka Vukotića ta institucija konačno konstituisana i da će uskoro 
biti izabran i predsednik.
Kako "Glas" saznaje, upravo je Vukotić viđen za predsednika tog suda. Oko 
izbora Vukotića za sudiju u Skupštini SCG bilo je dosta natezanja među 
koalicionim partnerima u Crnoj Gori DPS i SDP i on je izbran tek iz drugog 
pokušaja.
Dragoslav Ćetković, advokat nekadašnjeg načelnika Generalštaba VJ Momčila 
Perišića, koji je 2002. godine osumnjičen za špijunažu, a čiji se spor vodi u 
Vojnom sudu, pozdravlja odluku o ukidanju vojnih sudova. On smatra da će svog 
klijenta braniti pred civilnim sudovima.
- Uveren sam da će se predmeti iz vojnih sudova prebaciti u nadležnost civilnih 
na nivou država članica, kako i predviđa Povelja. - kaže Ćetković i dodaje da 
bi Sud SCG u tom postupku trebalo da bude krajnja instanca.
Ustavna povelja, članom 66, predvidela je da se nadležnost vojno-pravosudnih 
organa prenosi na organe država članica, dok član 24 Zakona o sprovođenju 
Ustave povelje kaže da vojni sudovi nastavljaju da rade sve do donošenja zakona 
iz pomenutog člana 66.