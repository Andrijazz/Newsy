> Izvor: ebart
> Datum: 
> Rubrika: info_politika
> Naslov: Dragan maršićanin po drugi put  predsednik skupštine srbije
> Članak:

Dragan maršićanin po drugi put  predsednik skupštine srbije

Posle nešto više od dve godine Dragan Maršićanin se juče vratio na čelo 
Skupštine Srbije, i to uz pomoć glasova socijalista. Ta činjenica, sudeći po 
prvim reakcijama, udaljila je DS od učešća u novoj vladi, dok je DSS ostavio 
otvorena vrata i demokratama i SPS za dogovor o podršci manjinskoj vladi DSS, 
G17 plus i SPO-NS.

Za izbor Maršićanina izjasnilo se javnim glasanjem 128 poslanika DSS, G17, SPO, 
NS i SPS, a za drugog kandidata Gordanu Pop-Lazić iz SRS glasao je 81 poslanik 
od ukupno 245 prisutnih. Poslanici DS su, kao i na prethodnom glasanju za 
predsednika parlamenta, bili uzdržani.
Boris Tadić je nakon izbora Maršićanina potvrdio da DS prelazi u žestoku 
opoziciju, "zato što su se SPS i Milošević vratili u zakonodavnu vlast". On je 
"citirajući Koštunicu" ocenio da "u ovom trenutku ne vidi okolnosti" da DS 
učestvuje u novoj vladi, ali nije isključio mogućnost pregovora sa DSS.
- Ovo što se dogodilo u Skupštini jeste poništavanje svih vrednosti 5. oktobra. 
Danas je 4. oktobar 2000. godine. Da je bilo više strpljenja i izvesne 
političke smirenosti, imali bismo dogovor partija demokratskog bloka oko 
zajedničkog kandidata - rekao je Tadić. DS interesuje šta je bio uslov SPS da 
podrži izbor Maršićanina, "kako buduća vlada, verovatno manjinska, ne bi imala 
hipoteke".
Vojislav Koštunica je kao najnotorniju laž i podmetačinu ocenio Tadićeve 
tvrdnje da se Milošević vratio na političku scenu i naveo da DSS nije SPS dao 
nikakve ustupke za podršku izboru predsednika parlamenta, niti će to činiti 
ubuduće. On je odbacio podelu stranaka na podobne i nepodobne i ocenio da bi u 
tom slučaju trebalo unapred propisati koje stranke izlaze na izbore i koje 
treba zabraniti. Upitan kakva će biti dalja saradnja sa SPS, Koštunica je 
rekao: "Videli ste kako izgleda saradnja sa socijalistima".
- Bolje Skupština koja radi, nego ona koja ne radi - ocenio je Koštunica.
I Ivica Dačić je imao spreman odgovor za Tadićeve optužbe. On je zapitao Tadića 
kako to DS nije smetalo to što je ova vlada imala podršku Ivkovićevih 
poslanika, bivših socijalista, prilikom izglasavanja pojedinih zakona u 
Skupštini, to što je DS manipulisao poslaničkim karticama dvojice socijalista 
prilikom izbora guvernera NBS...
Tadić je ocenio da je stvorena parlamentarna koalicija partija koje su jako 
suprotstavljene i dodao da će se tek videti šta će biti sa izborom buduće 
vlade. Koštunica je izjavio da DSS ostaje pri stavu o formiranju manjinske 
vlade i najavio da će razgovarati i sa DS i sa SPS o podršci manjinskoj vladi. 
Upitan da li očekuje podršku DS manjinskoj vladi, Koštunica je odgovorio 
potvrdno i najavio nastavak konsultacija sa demokratama. Lider DSS je naglasio 
da SPS neće učestvovati u toj vladi, što je potvrdio i Dačić.
Dačić je rekao da SPS nije razgovarao sa strankama takozvanog demokratskog 
bloka o formiranju vlade, ali je izrazio spremnost da se o toj temi razgovara.
- SPS neće ući u vladu, ali će podržati manjinsku, ukoliko ona bude zasnovana 
na principima za koje se zalaže SPS - rekao je Dačić. On je naglasio da 
socijalisti nisu ništa tražili da bi podržali Maršićanina, ali je dodao da je 
"značajan preduslov bilo to što je DSS javno rekao da u vladi neće biti sa DS". 
Jedan od čelnika SPO Bojan Dimitrijević rekao je da za DS "nisu zatvorena 
vrata" za pregovore o formiranju vlade. Upitan da li bi SPO prihvatio podršku 
SPS manjinskoj vladi, Dimitrijević je naveo da "ne može ništa da kaže u ovom 
trenutku".
Zamenik predsednika SRS Tomislav Nikolić kazao je da je podrška SPS izboru 
Maršićanina "neprincipijelna i nerazumljiva". On je ocenio da je SPS nastupio 
"kao grupa građana, a ne kao partija sa ideologijom", i dodao da će se to 
"obiti o glavu socijalistima", te da će korist imati samo DSS. Nikolić je 
zaključio da Maršićanin od raspisivanja predsedničkih izbora "beži kao đavo od 
krsta".
Maršićanin je saopštio da su formirani poslanički klubovi. Šef poslaničkog 
kluba SRS je Tomislav Nikolić, a zamenik Aleksandar Vučić. Šef poslaničkog 
kluba liste DS je Boris Tadić, a zamenik Goran Svilanović. Šef poslaničke grupe 
G17 plus je Goran Paunović, a zamenik Ksenija Milivojević. Šef poslaničkog 
kluba SPO-NS je Vuk Drašković, a zamenik Velimir Ilić. Šef poslaničkog kluba 
SPS je Ivica Dačić, a zamenik Žarko Obradović.