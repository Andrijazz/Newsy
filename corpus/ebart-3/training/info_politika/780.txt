> Izvor: ebart
> Datum: 
> Rubrika: info_politika
> Naslov: Ministri pravde i unutrašnjih poslova Evropske unije raspravljaće sutra o 
> Članak:

Ministri pravde i unutrašnjih poslova Evropske unije raspravljaće sutra o 
povećanju cena šengenskih viza sa 35 na 60 evra. Povećanje cena je planirano za 
1. januar naredne godine, ali postoji šansa da građani SCG i ostalih zemalja 
zapadnog Balkana vize dobijaju po starim cenama sve do 2008. godine, dok se ne 
završe pregovori sa EU. Skoro istovremeno juče je pregovarački tim Srbije 
započeo pregovore u Briselu o viznim olakšicama koje bi se odnosile samo na 
pojedine kategorije građana. Tanja Miščević, direktor Kancelarije za 
pridruživanje EU Vlade Srbije, istakla je da je glavni cilj pregovarača iz 
Srbije da zadrži trenutne cene viza. Takođe, tim iz Srbije sa evropskim 
stručnjacima razgovaraće o mogućnosti uvođenja viznih olakšica prvo za studente 
i naučnike, a kasnije i za novinare, biznismene i zaposlene u državnoj 
administraciji. Zahtev da se poveća cena koju izdaju zemlje Šengenskog 
sporazuma potekla je od Francuske, koja je to pravdala povećanjem troškova zbog 
skorog uvođenja biometričkih putnih isprava i njihove provere. Ipak, dalji 
razgovori Srbije o eventualnom održavanju cene viza na istom nivou, kao i 
pregovori o budućim olakšicama za pojedine grupe građana, zavisiće najviše od 
toga u kom će se roku Ratko Mladić naći u Hagu.