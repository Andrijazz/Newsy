> Izvor: ebart
> Datum: 
> Rubrika: info_politika
> Naslov: PREDSEDNIK PARLAMENTARNE SKUPŠTINE SAVETA EVROPE VAN DER LINDEN U BEOGRADU
> Članak:

PREDSEDNIK PARLAMENTARNE SKUPŠTINE SAVETA EVROPE VAN DER LINDEN U BEOGRADU

Predsednik Parlamentarne skupštine Saveta Evrope Rene Van der Linden i 
predsednik Skupštine Srbije Predrat Marković složili su se juče u Beogradu da 
je potrebno efikasno pripremiti predsedavanje Srbije Komitetom ministara SE, 
koje će početi u maju 2007. godine. Van der Linden je na zajedničkoj 
konferenciji za novinare posle razgovora sa Markovićem izjavio da je 
predsedavanje Komitetom ministara SE koje će Srbija preuzeti od San Marina, 
velika privilegija, ali i obaveza. "Pripreme za predsedavajući status Srbije su 
veoma bitne i treba odmah da počnu", rekao je Van der Linden. On je istakao da 
je svestan da Srbija treba da prevaziđe tešku situaciju u kojoj se nalazi i 
izrazio očekivanje da će sve političke stranke prihvatiti zajedničku budućnost 
u Evropi kao cilj. Van der Linden je naglasio da je za razvoj i stabilnost 
Srbije neophodno da ona dostigne potrebne standarde u demokratiji, vladavini 
prava i poštovanju ljudskih prava, a SE je "spreman da pruži punu podršku" za 
to. Marković je izrazio očekivanje da će do početka predsedavanja Komitetom 
ministara SE, Srbija ostvariti napredak u ispunjavanju obaveza, rešavanju 
problema i uspostavljanju standarda, u korist celog regiona. Marković je rekao 
da je sa Van Der Lindenom podelio zabrinutost što u Srbiji mnogi zakoni još 
nisu usvojeni ili se ne sprovode i što se ne ispunjavaju mnoge međunarodne 
obaveze. "Potrebno je pomoći principijalnom politikom SE i saradnjom svih nivoa 
vlasti u Srbiji da se ovi problemi reše", kazao je predsednik Skupštine Srbije. 
Na pitanje Bete o tome da li su razgovarali o novom ustavu Srbije, Marković je 
rekao da nisu stigli, a Van der Linden da je ustav vrlo važno pitanje koje 
uživa stalnu pažnju Saveta Evrope. S gostom iz Sveta Evrope razgovarala je i 
potpredsednica Vlade Srbije Ivana Dulić Marković.Kako je saopšteno SE pruža 
punu podršku evropskim integracijama Srbije uz ispunjenje međunarodnih obaveza 
i okončanje saradnje s Haškim tribunalom.