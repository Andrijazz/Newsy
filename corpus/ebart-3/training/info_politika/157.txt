> Izvor: ebart
> Datum: 
> Rubrika: info_politika
> Naslov: PORUKA PATRIJARHA PAVLA DRŽAVNOM RUKOVODSTVU IZRAELA
> Članak:

PORUKA PATRIJARHA PAVLA DRŽAVNOM RUKOVODSTVU IZRAELA

Srbe i Jevreje zbratimili su zajednički život i mučeništvo, a danas i jedni i 
drugi živimo kao "ostaci zaklanih naroda". Najnoviju balkansku tragediju mnogi 
su iskoristili da prikriju i umanje zločin izvršen nad Srbima u Drugom svetskom 
ratu u kojem leže i koreni ovog novog sukoba - napisao patrijarh povodom 
državne nagrade Izraela koja mu je dodeljena

BEOGRAD (Tanjug) - NJegova svetost patrijarh srpski gospodin Pavle uputio je 
poruku Moše Kacavu, predsedniku Izraela, Arielu Šaronu, predsedniku Vlade 
Izraela i Avneru Salomu, predsedavajućem Uprave Jad vašema, povodom 
pedesetogodišnjice postojanja ovog memorijalnog centra i značajne državne 
nagrade koja mu je ovim povodom dodeljena. 
Trudeći se da sačuva prevashodno imena žrtava stradalih u istorijski 
nezapamćenom pokušaju da se istrebi čitav jedan narod, za vreme Drugog svetskog 
rata, Jad vašem je čuvao najdragoceniji dar koji je Bog čoveku dao, čovekovo 
lično ime, znak čovekove večne bogolike ličnosti, poručio je patrijarh srpski. 
U isto vreme, patrijarh Pavle je, kako prenosi Informativna služba SPC, 
izraelskim zvaničnicima izrazio najdublje saučešće povodom najnovijih žrtava i 
najnovijeg stradanja izraelskog naroda. "Kao i kroz svoju istoriju, Srbi i sada 
osećaju duboko stradanje naroda s kojim su se zbratimili kroz zajednički život 
i zajedničko mučeništvo, kao što oseća i stradanje svakog čoveka i svakog bića 
na kugli zemaljskoj, po biblijskoj reči da sva tvorevina uzdiše, čekajući da se 
jave sinovi Božji". 
"Drugi svetski rat je Srbiji doneo najstrašniju okupaciju u Evropi: za kaznu 
zbog pobune protiv nacističke Nemačke, za jednog ubijenog nemačkog vojnika 
ubijano je stotinu, a za ranjenog pedeset građana Srbije, koje su Nemci već 
bili desetkovali u Prvom svetskom ratu. Zločinci su podjednako ubijali Srbe kao 
i Jevreje. Zato su i mogli da se hvale da je Srbija prva zemlja u Evropi u 
kojoj je rešeno jevrejsko pitanje, kako su oni mislili. 
Ali, srpski narod je uprkos strašnoj pretnji čuvao svoju jevrejsku sabraću 
koliko god mu je bilo moguće, i danas mi ponovo živimo zajedno, i jedni i drugi 
kao 'ostatak zaklanog naroda', kako je to rekao srpski pesnik. U Jasenovcu 
kosti desetina hiljada, još uvek neizbrojanih srpskih i jevrejskih  žrtava 
pomešale su se u grobovima, i kao takve opominju na nezaborav i sećanje srpskog 
i jevrejskog naroda na njih. 
U Dvorani sećanja u Jad vašemu Jasenovac je našao svoje mesto pored Aušvica i 
Bergen-Belsena. Zato se i nadamo  da će on i naše zajedničko stradanje, naći 
svoje mesto i u novoj istorijskoj postavci u Jad vašemu, uprkos činjenici da su 
najnoviju balkansku tragediju mnogi iskoristili da prikriju i umanje zločin 
izvršen nad Srbima u Drugom svetskom ratu, a u kojem leže i koreni ovog novog 
sukoba", napisao je patrijarh Pavle. 
"Sveti arhijerejski sinod je ove godine osnovao Odbor SPC za Jasenovac, čije 
ime je za nas Srbe postalo Novi Vavilon, simbol sveukupnog stradanja u Drugom 
svetskom ratu. Zadatak ovog Odbora nije samo u očuvanju spomena na žrtve tog 
koncentracionog logora, kao najstrašnijeg mesta života i stradanja, nego da se 
u saradnji sa svima u svetu koji se holokaustom bave pobrine da se buduće 
generacije obrazuju da shvate da je nastanak Jasenovca i svih drugih logora 
smrti nesreća za celo čovečanstvo", poručio je srpski patrijarh. 
"Na žalost", zaključio je u poruci patrijarh Pavle, "postoji i danas u svetu 
neshvatljiva težnja da se iskoristi protok vremena i holokaust umanji ili 
potisne u zaborav, čime oni koji to čine postaju saučesnici u nekad izvršenom 
zlodelu. U nastojanju da se učestvuje u otkrivanju i obelodanjivanju istine o 
Jasenovcu i celokupnom stradanju u Drugom svetskom ratu, prvo će se nastojati 
da se na Donjoj Gradini, mestu gde je većina jasenovačkih žrtava ubijena i 
sahranjena, postavi dostojno obeležje, kojeg još nema".