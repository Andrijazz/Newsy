> Izvor: ebart
> Datum: 
> Rubrika: info_politika
> Naslov: LONDON - Bitka za Kosovo i Metohiju preselila se u vašingtonske kuloare moći - 
> Članak:

LONDON - Bitka za Kosovo i Metohiju preselila se u vašingtonske kuloare moći - 
piše Fajnenšel tajms.
Londonski list, kako prenosi Bi-Bi-Si na srpskom, navodi da je prošlog meseca u 
elitnom Metropoliten klubu takozvani Savez za novo Kosovo pokrenuo kampanju za 
nezavisnost pokrajine. Uz pomoć velikog novca, kosovski Albanci pridobili su 
veliki broj bivših američkih zvaničnika i jedan ugledni institut, a angažovali 
su i poznatu kompaniju za međunarodno lobiranje. Na čelu Saveza za novo Kosovo 
je bivši potpredsednik Nacionalnog obaveštajnog saveta Samjuel Hoskinson, a tu 
je i bivši ministar odbrane Frenk Karluci, počasni predsednik kompanije Karlajl 
bliske Bušovoj administraciji. Na skupu u Metropolitenu čula su se mišljenja da 
bi Vašington mogao da nametne rešenje, ako Srbija ne odustane od svoje formule 
"više od autonomije, manje od nezavisnosti".