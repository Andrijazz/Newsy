> Izvor: matf
> Datum: 
> Rubrika: info_politika
> Naslov: NEDOUMICE OKO KONSTITUTIVNE SEDNICE SKUPŠTINE SCG 
> Članak:


Posle verifikacije mandata sledi izbor novog predsednika Skupštine iz Srbije 
  
"Nek` se Srbi dogovore" - poručio je juče iz Bara Ivan Kalezić, šef poslaničkog 
kluba Demokratske partije socijalista u Skupštini Srbije i Crne Gore povodom u 
javnosti izrečenih protivurečnih mišljenja o datumu održavanja konstitutivne 
sednice parlamenta državne zajednice. 

Kao što je poznato posle izjave Dragoljuba Mićunovića, predsednika Skupštine 
SCG, da "nema mogućnosti za održavanje sednice parlamenta državne zajednice dok 
se ne razjasni da li će biti formirana nova vlada Srbije ili će biti raspisani 
novi izbori", potpredsednik Demokratske stranke Srbije Dragan Jočić je ocenio 
da Mićunović odlaganjem zakazivanja sednice Skupštine SCG "direktno razbija" 
državnu zajednicu i opstruiše njen rad. 

Predsednik Ustavnog suda Srbije Slobodan Vučetić juče je objasnio da su 
procedure formiranja vlade i delegiranja poslanika u parlament državne 
zajednice nezavisne, ali da bi po njegovom mišljenju "bilo logično" da se prvo 
obavi formiranje institucija u republici. "U suprotnom, moglo bi se desiti da 
se, za mesec ili dva, ti poslanici ponovo menjaju, a to bi bilo potpuno 
neracionalno", kazao je on.

Dve većine

Međutim, Zoran Šami, šef poslaničkog kluba DSS-a u parlamentu državne zajednice 
smatra da je potpuno besmisleno da se sada zatvori Skupština SCG. 

"Čak i da se raspišu novi izbori u Srbiji, procedura da se izaberu novi 
poslanici trajaće četiri-pet meseci, a zatvoriti skupštinu državne zajednice na 
pola godine je potpuno besmisleni i totalno neodgovorno", smatra Šami.

Sazivanje konstitutivne skupštine državne zajednice, dodaje on, "nije privatna 
stvar nijednog čoveka, pa ni gospodina Mićunovića".

"Poslanici za skupštinu državne zajednice izabrani su regularno, u skladu sa 
zakonom, i potpuno je normalno da se održi konstitutivna sednica te skupštine, 
da se potvrde mandati poslanicima i da se izabere predsednik i potpredsednik 
skupštine. Parlament može dalje da nastavi da radi. Pre svega treba da donese 
Poslovnik, da izabere sudije Vrhovnog suda odnosno suda državne zajednice, i 
isto tako može da donese i neke pripremljene a nesporne zakone neophodne za 
funkcionisanje državne zajednice. Naravno, pošto skupština funkcioniše sa dve 
apsolutne većine, treba postići dogovor sa većinom iz Crne Gore. Ja mislim da 
neće biti mnogo teško da se taj dogovor postigne i naravno onda se može 
otvoriti i rasprava o sastavu Saveta ministara, odnosno vlade državne 
zajednice", kaže Šami.

Srpska radikalna stranka koja je dobila najviše, čak 30 mandata u parlamentu 
SCG, takođe smatra da bi trebalo održati konstitutivnu sednicu.

"U skladu sa sadašnjom voljom građana Srbije trebalo bi konstituisati parlament 
državne zajednice. Kada dođe ponovo do promene te volje onda će se naravno 
ponovo menjati", ističe Aleksandar Vučić, generalni sekretar SRS. 

Tumačenje Poslovnika

U ime zvanične Podgorice, Ivan Kalezić kaže da je za funkcionisanje državne 
zajednice neophodno da se konstituiše izvršna vlast u Srbiji, znači vlada, jer 
"vlada Srbije i Crne Gore vode unutrašnju i spoljnu politiku, po ustavima 
država članica. Znači one su nezaobilazni faktor funkcionisanja državne 
zajednice". 

A, da li zakazati sednicu?

"Ako Skupština Srbije izabere poslanike za Skupštinu državne zajednice ne vidim 
neke Poslovničke mogućnosti da se ne zakaže ta sednica. Treba im verifikovati 
mandate, a posle toga trebalo bi da biramo predsednika skupštine iz Srbije, jer 
to mesto pripada toj republici. Za izbor predsednika skupštine biće potrebno i 
minimum 18 glasova iz Crne Gore. Ako mi ne vidimo koja je to, uslovno rečeno, 
većinska Srbija, ne znam s kim bi pregovarali i kog bi kandidata podržali. 
Inače mi sigurno nećemo opstruirati rad i držaćemo se slova Ustavne povelje", 
kaže Kalezić. 

Analizirajući uticaj izbora u Srbiji na državnu zajednicu Slobodan Samardžić, 
profesor Fakulteta političkih nauka u Beogradu nedavno je izneo mišljenje da 
"iako Ustavna povelja to izričito ne pominje, čini se normalnim da novonastala 
većina u srpskom delu Skupštine, zatraži izbor novog predsednika Skupštine SCG, 
jer njegova kandidatura u ovom ciklusu pripada Srbiji".

Formalno gledano crnogorska delegacija bi, po njegovom viđenju, mogla da 
prilikom izbora za novog predsednika Skupštine izrazi nelojalnost, ali da nema 
razloga za to sve dok se poštuju Beogradski sporazum i Ustavna povelja.

"Posle izbora novi predsednik Skupštine SCG preuzeo bi sve funkcije sadašnjeg 
predsednika te Skupštine sem one o predlaganju kandidata za predsednika državne 
zajednice", kaže Samardžić.