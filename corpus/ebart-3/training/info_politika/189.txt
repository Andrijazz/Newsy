> Izvor: ebart
> Datum: 
> Rubrika: info_politika
> Naslov: udruŽivanje ili potop
> Članak:

udruŽivanje ili potop

Bez obzira na to ko će pobediti, vanredni parlamentarni izbori u Srbiji 
zakazani za 28. decembar u svakom slučaju razbistriće komplikovanu i 
prerazuđenu političku scenu Srbije. Na glasačkom listiću za vanredne 
parlamentarne izbore birači neće naći kandidate koji će stajati iza imena, do 
sada šesnaestočlane, koalicije DOS, uzimajući u obzir činjenicu da su 
prestrojavanja u ovoj grupaciji uveliko počela. Sa druge strane, većina 
opozicionih stranaka najavljuje samostalan izlazak na izbore.
U ovakvoj situaciji, dobar deo malih stranaka DOS shvata da, u situaciji kada 
izborni cenzus od pet odsto nije snižen, a da se velike stranke poput DS, DSS i 
G17 plus deklarativno zalažu za postizborne koalicije, neuspeh na 
parlamentarnim izborima znači i kraj političke egzistencije. Zato u narednim 
nedeljama treba očekivati "trgovinu" u kojoj će male stranke pokušati da u 
okviru predizbornih koalicija sa ovim strankama obezbede opstanak stranke. U 
slučaju da to nije moguće, integrisanje u neku od navedenih stranaka, u zamenu 
za mandate i funkcije liderima i viđenijim članovima, manje je bolno od 
odstranjivanja iz političkog života Srbije.
Demokratska stranka, poučena iskustvima odnosa sa malim strankama, u narednom 
periodu verovatno će radije ići na to da se neke stranke utope u njihovo 
članstvo nego da formiraju predizborne koalicije. Pred njihovim vratima stoje 
GSS, DC, SDU Žarka Koraća, ali i SPOT Momčila Trajkovića. Sve ove stranke ne 
kriju da bi rado ušle u koaliciju sa demokratima, a ukoliko to ne prođe, 
postoji i spremnost na integrisanje u DS.
Trajković je i zvanično potvrdio da SPOT hoće kolektivno da se učlani u DS, dok 
u DC još uvek ne daju nikakav precizniji odgovor. Prema nekim inforamacijama, 
lider SDU Žarko Korać je već postigao dogovor o tome da se njegova stranka 
utopi u DS, a da on bude potpredsednik demokrata. U GSS postoji struja koja se 
zalaže za utapanje u DS i zagovornici te ideje su funkcioneri GSS Ivan Andrić, 
Nataša Mićić, Dragor Hiber, Gašo Knežević... Međutim, u GSS postoji popriličan 
broj "pravovernih" članova i funkcionera koji ne žele da utapanje stranke u DS, 
kako ova stranka ne bi izgubila identitet. Lidera DC među demokratima vide kao 
počasnog predsednika DS, na šta je on spreman, u slučaju da dođe do 
distanciranja ove stranke od njenog biznis-krila za koje se vezuju afere i 
zloupotrebe položaja. 
Predsedništvo DS je ranije nagovestilo da kao stranke pogodne za saradnju vide 
GSS, DC, LSV i Liberale Srbije. Međutim, za DS su interesantne i stranke 
manjina kao što su Sandžačka demokratska partija Rasima Ljajića i Savez 
vojvođanskih Mađara koje moraju u koalicije, s obzirom na to da u Skupštini 
Srbije ne postoje zagarantovana mesta za pripadnike manjina. Ove stranke su, 
međutim, izuzetno "jake" na lokalnom nivou i samim tim i poželjne kao mogući 
koalicioni partneri.
Samostalan izlazak na izbore najavili su DHSS i Liberali Srbije. Sudeći prema 
trenutnim istraživanjima javnog mnjenja, ove dve stranke nemaju ni blizu 
podršku od pet odsto građana Srbije. Da li će se lideri ovih partija 
predomisliti i sa nekim ipak izaći na izbore, ili će samostalno nastupiti i 
tako rizikovati nestanak, ostaje da se vidi, ali DHSS je trenutno bliži 
saradnji sa DS. Poziciju LS otežavaju optužbe na račun njenog lidera Dušana 
Mihajlovića, inače ministra policije, a povodom sukoba interesa, koje mogu da 
budu teret koji eventualni partneri ne bi želeli da ponesu.
Velika nepoznanica za sada je s kim bi na izbore mogla da izađe DA Nebojše 
Čovića. Postojale su najave da bi predizbornu koaliciju mogli da naprave DA, RV 
i SDP Slobodana Orlića, ali taj projekat je po svemu sudeći propao, iako su te 
stranke ostale u bliskim kontaktima. Napominjući da su za DA prihvatljivi svaki 
termin i izborni cenzus, Čović je rekao da ostaje da se vidi sa kim će njegova 
stranka ući u izborno savezništvo. 
Stranke čija je egzistencija dovedena u pitanje, odnosno koje će imati dosta 
problema da se udome, svakako su PDS Momčila Perišića, Koalicija Vojvodina 
Dragana Veselinova, Koalicija "Šumadija" Slobodana Kovačevića i Laburisti 
Dragana Milovanovića.
Izvesnost ulaska u Skupštinu Srbije uticala je na to da DSS,  radikali i 
socijalisti nisu spremni na predizborna udruživanja, dok u vazduhu visi 
mogućnost da SPO i NS naprave predizborni dogovor.