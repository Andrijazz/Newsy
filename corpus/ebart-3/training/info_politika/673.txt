> Izvor: matf
> Datum: 
> Rubrika: info_politika
> Naslov: RUŽICA ĐINĐIĆ ZA "NOVOSTI" O VESTIMA DA POSTAJE POTPREDSEDNIK
> Članak:


- U OVOM sadašnjem vremenu ne mogu i ne želim da se bavim politikom. Zato i 
neću biti potpredsednik Demokratske stranke!
Ovo je juče za "Večernje novosti" izjavila Ružica Đinđić, supruga pokojnog 
premijera dr Zorana Đinđića, povodom vesti u nekim beogradskim medijima da će 
uskoro preuzeti jednu od najvećih funkcija u Demokratskoj stranci. 
- Ne negiram da mi je ponuđeno da budem potpredsednik Demokratske stranke. Ali, 
zasada, tu obavezu ne mogu da prihvatim. Najvažnija su mi deca, Jovana i Luka, 
i njihovo odrastanje i škola. A to zahteva moju maksimalnu posvećenost njima i 
usredsređenost na ono što oni rade. 
Upitana da li to znači da uopšte ne želi da se bavi politikom, Ružica Đinđić, 
inače član Glavnog odbora Demokratske stranke, nam je dala zanimljiv odgovor:
- Ko zna? Možda ću jednog dana i doneti odluku da se profesionalno bavim 
politikom. U svakom slučaju to nije ovo vreme - rekla je gospođa Đinđić 
"Novostima".
Nije na odmet podsetiti da će se u februaru naredne godine održati Skupština 
Demokratske stranke. Već se radi na izmenama Statuta, a prema najavama, ubuduće 
bi jedno od potpredsedničkih mesta morala da zauzme - žena. U stranci se već 
prave kombinacije i o mogućim izmenama na potpredsedničkim mestima (sada su tri 
potpredsednika - Dušan Petrović, Slobodan Gavrilović i Bojan Pajtić, a zamenik 
predsednika, po sadašnjem Statutu je gradonačelnik Beograda Nenad Bogdanović). 
Gotovo je izvesno, najavljuju poznavaoci prilika u DS, da će Dragan Šutanovac, 
jedan od mlađih kadrova, zauzeti jedno od potpredsedničkih mesta.