> Izvor: ebart
> Datum: 
> Rubrika: info_politika
> Naslov: U VLADAJUĆOJ KOALICIJI VOJVODINE PONOVO SUKOB NA RELACIJI PAJTIĆ - KOSTREŠ
> Članak:

U VLADAJUĆOJ KOALICIJI VOJVODINE PONOVO SUKOB NA RELACIJI PAJTIĆ - KOSTREŠ

Tek što je Pajtić pozvao LSV da nađe zamenu za Kostreša, predsednik SAPV 
zapretio izborima

NOVI SAD - Samo dva sata pošto je predsednik Izvršnog veća APV Bojan Pajtić 
juče izjavio da je Bojan Kostreš bojkotom referenduma i kasnijim ponašanjem 
blokirao rad pokrajinske administracije, iz kabineta SAPV stigla je najava o 
neophodnom utvrđivanju datuma pokrajinskih izbora.
Pajtić je, u prisustvu predsednika svoje Demokratske stranke, kazao da je 
Kostreš pozivom na bojkot referenduma, ali i kasnijim ponašanjem, podredio 
funkciju pokrajinskog predsednika interesima svoje stranke Lige 
socijaldemokrata Vojvodine.
- Takvim ponašanjem Kostreš je došao u situaciju da sada sa njim ne sarađuju 
poslaničke grupe i zato očekujem od LSV da razreši ovaj problem - kazao je 
Pajtić, ne precizirajući da li očekuje da LSV predloži novog kandidata za 
predsednika SAPV ili od Kostreša da svoje ponašanje ponovo prilagodi interesima 
vladajuće većine u koaliciji koju čine DS, SVM, LSV i PSS.
Samo dva sata kasnije iz kabineta predsednika SAPV medijima je prosleđeno 
saopštenje da je Kostreš ocenio da posle Usvajanja novog republičkog Ustava, 
nosiocima republičke, ali i pokrajinske vlasti prestaje mandat, te da treba što 
pre utvrditi datum novih izbora. S tim u vezi, Kostreš, kako je najavio, ima 
nameru da se o datumu pokrajinskih izbora uskoro konsultuje i sa premijerom 
Srbije dr Vojislavom Koštunicom uskoro, a u ponedeljak, sa šefovima poslaničkih 
grupa u SAPV.
Ostaje da se vidi da li će oni uopšte prisustvovati tom sastanku i tako 
potvrditi ili demantovati Pajtićeve reči o (ne)gubitku autoriteta Bojana 
Kostreša.