> Izvor: ebart
> Datum: 
> Rubrika: info_politika
> Naslov: Pronađena eksplozivna naprava blizu sedišta Unmika u Prištini
> Članak:

Pronađena eksplozivna naprava blizu sedišta Unmika u Prištini

Albanci, koji teže nezavisnom Kosovu, generalno su sve netrpeljiviji prema 
Kforu i Unmiku koje sve više doživljavaju kao okupatorske snage

BEOGRAD - Kosovskim Albancima Civilna misija, izgleda, postaje kost u grlu. 
Postavljanje eksplozivne naprave ispred sedišta Unmika, uz povremene političke 
pritiske Albanaca na specijalnog izaslanika generalnog sekretara UN i njegove 
saradnike su svakodnevni. Zbog svega nije ni čudo što je još jesenas sedište 
Civilne misije u Prištini ograđeno betonskim zidom. Policajci Kosovske 
policijske službe su juče ujutro otkrili improvizovanu eksplozivnu napravu 
postavljenu neposredno van sedišta Unmika. U akciju uklanjanja  naprave 
uključili su se i vojnici Kfora 
Saopštenjem se juče oglasila i kancelarija šefa Unmika u kome se, između 
ostalog, ističe da se uporedo sa policijskom istragom sada sprovode i 
bezbednosne mere kako bi se sprečili budući napadi ovakve prirode. 
Nije li ovaj događaj još jedno upozorenje međunarodnoj zajednici. Jer, iako su 
ih pre četiri i po godine dočekali kao oslobodioce, Albanci, koji teže 
nezavisnom Kosovu, generalno su sve netrpeljiviji prema međunarodnim vlastima. 
Kfor i Unmik sve više doživljavaju kao okupatorske snage. Radikalne grupe ne 
kriju da su spremne da svoje ciljeve sprovedu silom, a više od 4.000 
međunarodnih i 6.000 lokalnih policajaca, uz oko 18.000 pripadnika Kfora koji 
su svoje pokušaje da se brinu o bezbednosti na Kosovu sveli na posmatranje. 
Svoju nemoć, nepostojanje želje ili naređenja, najbolje su pokazali u leto 
1999. godine, kada je u njihovom prisustvu izvršen najveći broj zločina nad 
Srbima, otimanja imovine, pljačkanja i spaljivanja crkava, izvršen progon Srba. 
I sami pripadnici tih snaga priznaju da mirovne misije Kfora i Unmika ne deluju 
energično protiv ekstremista, jer se plaše masovne osvete prema međunarodnim 
organizacijama.