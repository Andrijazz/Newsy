> Izvor: ebart
> Datum: 
> Rubrika: info_politika
> Naslov: KOŠTUNICA I DRAŠKOVIĆ SA KALFINOM
> Članak:

KOŠTUNICA I DRAŠKOVIĆ SA KALFINOM

EOGRAD - Direktni dogovor Beograda i Prištine najbolji je način da se nađe 
rešenje za Kosovo i Metohiju, uz poštovanje međunarodno priznatih granica.
To je zajednička ocena premijera Srbije Vojislava Koštunice i ministra 
inostranih poslova Bugarske Ivaila Kalfina posle njihovog jučerašnjeg susreta u 
zgradi Vlade.
Koštunica je, zahvalivši se Kalfinu na konstruktivnoj ulozi Bugarske prema 
Kosovu i Metohiji, ponovio principe Vlade Srbije.
Dvojica državnika zaključila su da pri pronalaženju rešenja za Kosmet, ne sme 
da bude narušena stabilnost u regionu. Oni su se dogovorili o uzvratnoj poseti 
Koštunice Sofiji 19. decembra.
Kalfin je razgovarao juče i sa svojim resornim kolegom Vukom Draškovićem. Tema 
su bili i veliki infrastrukturni projekti: elektrifikacija železničke trase od 
Sofije do Beograda, izgradnja gasovoda između dve zemlje kao i uspostavljanje 
avionske linije između dva glavna grada.
- Odnosi Bugarske i naše zemlje najbolji su u poslednjih nekoliko decenija - 
zaključio je Drašković.