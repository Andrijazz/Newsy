> Izvor: matf
> Datum: 
> Rubrika: info_politika
> Naslov: PODGORICA - Stalni predstavnik Međunarodnog monetarnog fonda (MMF) u Srbiji i 
> Članak:

Crnoj Gori Harold Hiršhofer ocenio je da su privatizacija i strukturne reforme 
u Crnoj Gori "najbolji instrument za smanjenje spoljnotrgovinskog deficita". 
Crnogorska vlada, kako je Hiršhofer rekao na konferenciji za novinare, učinila 
je značajne napore da se smanji fiskalni deficit, ali je on i dalje visok.
"Zato bi u 2005. godini trebalo izbeći svako dalje odstupanje od fiskalne 
politike", rekao je Hiršhofer.
On je preneo upozorenje nekih direktora Izvršnog borda MMF-a da je planirano 
smanjenje poreza u Crnoj Gori iduće godine poželjno, ali da može biti rizično i 
dovesti do daljeg smanjenja budžetskih rashoda. Prema rečima Hiršhofera, MMF je 
pozdravio opredeljenje Vlade Crne Gore da se odloži privatizacija Kombinata 
aluminijuma u Podgorici (KAP) i da se budućem kupcu tog preduzeća ne daju bilo 
kakve subvencije za cenu električne energije i druge državne garancije.
"S obzirom na veličinu KAP-a u odnosu na crnogorsku privredu, sve 
makroekonomske posledice potencijalne privatizacije tog preduzeća treba 
pažljivo razmotriti", kazao je Hiršhofer. Stalni predstavnik MMF-a je najavio 
novu misiju Fonda u Crnoj Gori, u drugoj polovini januara, što će biti peto 
razmatranje rezultata u sprovođenju ekonomskog programa u okviru trogodišnjeg 
finansijskog aranžmana sa Srbijom i Crnom Gorom.
Misija MMF-a bila je u poseti Crnoj Gori u septembru i oktobru ove godine. 
Hiršhofer je ocenio da je uvođenje evra u Crnoj Gori pomoglo da se inflacija 
svede na nizak nivo. Međutim, da Crna Gora ima sopstvenu nacionalnu valutu, 
korišćenje njene depresijacije bi, takođe, pomoglo da se ublaže posledice niske 
produktivnosti u toj državi u odnosu na njene trgovinske partnere. On je dodao 
da je javni sektor u Crnoj Gori glomazan i da zbog toga nije spojiv sa 
opredeljenjem za jačanje privatne inicijative u ekonomiji.