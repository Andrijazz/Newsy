> Izvor: ebart
> Datum: 
> Rubrika: info_politika
> Naslov: Tvrdnja direktora BIA Radeta Bulatovića da u Srbiji postoje "privatni centri iz 
> Članak:

Tvrdnja direktora BIA Radeta Bulatovića da u Srbiji postoje "privatni centri iz 
kojih se prisluškuje", kao i nedavna izjava poslanika Rajka Baralića da u 
zgradi republičkog parlamenta "postoji soba iz koje je moguće prisluškivanje 
svega i svakoga", u Narodnoj skupštini Srbije stvorili su gotovo orvelovsku 
atmosferu. Kako "Politika" saznaje, poslanici imaju razloga da budu zabrinuti 
za privatnost svojih razgovora, jer je tehnologija u ovoj oblasti tako 
uznapredovala da je tako nešto, uz malo znanja i dosta novca, sasvim izvodljivo.
- Ako se zna da gotovo svi poslanici koriste mobilne telefone, onda je jasno 
koliko ih je lako prisluškivati. To može da se radi iz same zgrade, ali i sa 
Dedinja, pa i preko satelita... Zaštita od prisluškivanja postoji. To su 
"Faradejevi kavezi", uređaji za automatsko šifrovanje razgovora i takozvane 
gluve sobe. Problem je što je ova oprema vrlo skupa - kaže Milan V. Petković, 
ekspert za oblast bezbednosti.
Prema njegovim rečima, drugo je pitanje da li će biti zloupotrebljen sadržaj 
razgovora koji se zvanično snimaju. - Praksa snimanja važnih sastanaka odavno 
postoji. Da se ne bi vodio zapisnik, a samim tim izbeglo prisustvo zapisničara 
određenom sastanku, razgovor se snima pa se traka sa snimkom nosi u 
daktilobiro, gde je daktilografi "skidaju". Ovako napravljeni zapisnici imaju 
formu zvaničnog dokumenta, a da li će neko delove ovakvih dokumenata 
zloupotrebiti, potpuno je drugo pitanje - kaže Petković.
Prema rečima drugog sagovornika "Politike" koji je želeo da ostane anoniman, 
srpski poslanici bi mogli da budu prisluškivani i iz neke od zgrada koje se 
nalaze u okolini republičkog parlamenta. - Staklo je odličan provodnik zvuka, 
pa bi poslanici mogli vrlo lako da budu prisluškivani, recimo, iz nekog stana u 
Kosovskoj ulici - kaže naš sagovornik. Poslanike bi možda mogla donekle da 
umiri konstatacija našeg izvora, koji tvrdi da prisluškivanje njihovih 
razgovora korišćenjem opreme smeštene u nekom od automobila u neposrednoj 
blizini skupštine praktično nije izvodljivo.
- Ovakav način prisluškivanja razgovora ipak postoji samo u filmovima - 
kategoričan je naš sagovornik.