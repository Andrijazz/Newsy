> Izvor: ebart
> Datum: 
> Rubrika: info_politika
> Naslov: PISANJE KOSMETSKE ŠTAMPE 
> Članak:

PISANJE KOSMETSKE ŠTAMPE 

Nezadovoljstvo angažovanjem Mihaela Štajnera jer je svaki posao započeo, a ni 
jedan nije dovršio 

Priština, 27. marta (Tanjug) 

Šef UNMIK-a Mihael Štajner, u izjavi da današnji prištinski dnevnik na 
albanskom jeziku "Zeri", demantovao je da će pre isteka mandata napustiti 
Kosovo. 

"Zeri", međutim, pozivajući se na neimenovane izvore iz UNMIK-a, piše da bi 
Štajner ipak pre isteka mandata u junu mogao da napusti svoju misiju na Kosovu 
i kao njegove moguće naslednike navodi Žaka Klajna, Elizabet Ren i Pjera 
Šorija. 

Albanski politički zvaničnici ocenjuju da je list "Zeri" dobro informisan i da 
nije isključena mogućnost da Štajner pre juna napusti Kosovo. 

Oni navode da nisu zadovoljni dosadašnjim angažovanjem šefa UNMIK- a, jer je 
svaki posao započeo, a nijedan nije dovršio do kraja. 

Najveća zamerka kosovskih Albanaca odnosi se na to što Štajner nije preneo sva 
ovlašćenja na prelazne kosovske institucije i što nije ubrzao rešavanje 
konačnog statusa Kosova, već je insistirao da se pre toga realizuju predviđeni 
standardi. 

Za Albance je u ovom trenutku od tri ponuđene opcije najprihvatljivije da novi 
šef UNMIK-a bude švedski ambasador pri Ujedinjenim nacijama Šori. 

Albanci kažu da je Klajn neprihvatljiv, a kada je u pitanju Elizabet Ren, 
Albanci imaju loša iskustva s njom jer je kao zvaničnik Saveta Evrope u više 
navrata kritikovala kosovske političke lidere i većinsko albansko stanovništvo 
što ne čine ništa u vezi sa poboljšanjem životnih uslova i bezbednosti Srba. 

Na drugoj strani, ni kosmetski Srbi nisu zadovoljni dosadašnjim angažovanjem 
prvog čoveka međunarodne zajednice u Pokrajini. 

Prema njihovim ocenama, Štajner želi da pre kraja svog mandata prenese sva 
ovlašćenja na prelazne kosovske institucije i započne sa realizacijom 
standarda, iako oni nisu ispunjeni. 

Zbog toga bi kosovski Srbi, kako ističe član koalicije "Povratak" Rada 
Trajković, bili najsrećniji kada bi neko pre vremena zamenio Štajnera. 

Rada Trajković navodi da je za srpsku zajednicu svejedno ko će biti novi 
administrator za Kosovo. 

"Mi bismo želeli da to bude nepristrasna osoba, koja će na samom početku 
pokazati autoritet i zadobiti poverenje i Srba i Albanaca. Najbitnije je da 
novi administrator za pokrajinu apsolutno poštuje Rezoluciju 1244, a ne da je 
improvizuje, kao što je to do sada radio Štajner", zaključila je Rada 
Trajković.