> Izvor: ebart
> Datum: 
> Rubrika: info_politika
> Naslov: Krivične prijave protiv predsednika državne zajednice i ministra odbrane
> Članak:

Krivične prijave protiv predsednika državne zajednice i ministra odbrane

Učiniću to da bi general bio u ravnopravnom položaju sa svojim naredbodavcima, 
kaže njegov advokat Vladimir Petrović. On je 
zatražio izuzeće zamenika Okružnog tužioca Zorana Đošića, 
javnog tužioca Milovana Božovića i Republičkog javnog tužioca Slobodana 
Jankovića, zbog čega je odloženo saslušanje svedoka 

BEOGRAD - General Milun Kokanović, pomoćnik ministra odbrane u sektoru za 
materijalne resurse, koji je jedan od osumnjičenih u aferi "pancir" podneće 
sutra krivične prijave protiv predsednika Srbije i Crne Gore Svetozara Marovića 
i ministra odbrane SCG Prvoslava Davinića, potvrdio je za Glas Kokanovićev 
advokat Vladimir Petrović.
- Zbog pravnog nasilja kojem je izložen general Kokanović sutra ću podneti 
krivične prijave protiv Marovića i Davinića i to za isto krivično delo za koje 
država goni mog klijenta. Tako bi se i oni našli u situaciji da bez krivice 
odgovaraju za nešto što nisu učinili. Takođe, učiniću to da bi general 
Kokanović bio pred zakonom u ravnopravnom položaju sa svojim naredbodavcima - 
kaže Petrović.
Kokanovićev advokat juče je zatražio i izuzeće zamenika Okružnog tužioca Vojnog 
odeljenja u Beogradu Zorana Đošića, okružnog javnog tužioca Milovana Božovića i 
republičkog javnog tužioca Slobodana Jankovića, zbog čega je odloženo 
saslušanje svedoka do daljeg. Čitav slučaj dospeo je pred Vrhovni savet 
pravosuđa, koji treba da se izjasni da li su pomenuta trojica prekršili zakon.
Prema Petrovićevim rečima Đošić je posle saslušanja Kokanovića, koji se tereti 
za zloupotrebu službenog položaja i nanošenje štete Vojsci SCG, i povlačenja 
zahteva za njegovo pritvaranje, po nalogu Božovića zahtevao proširenje istrage.
- Na osnovu istih dokaza mom klijentu sada stavljaju na teret teže delo - 
zloupotrebu službenog položaja u organima državne zajednice i pribavljanje 
koristi. Osim toga, tražio sam izuzeće Đošića i zato što on glavne aktere - 
Marovića i Davinića, ne goni iako su oni naredbodavci - priča Petrović.
Zahtev za izuzeće Božovića, Petrović obrazlaže time što je on od Đošića tražio 
da ponovo goni Kokanovića, a Jankoviću se "stavlja na teret" "curenje 
informacija u medije".
- U novinama sam pročitao o zahtevu za pritvor mog klijenta, a to je 
informacija koja treba da bude tajna. Ukoliko je Janković to radio namerno, 
svesno je prekršio zakon i mora da ode, a ukoliko nije namerno, onda je 
nesposoban da vodi Tužilaštvo - kaže on.
Petrović ističe da je, ustupanjem predmeta Savetu pravosuđa, Sud u liku 
istražnog sudije Novice Mihajlovića postupio savesno, nije podlegao političkim 
pritiscima i nije želeo ishitreno da odlučuje.