> Izvor: ebart
> Datum: 
> Rubrika: info_politika
> Naslov: U velikoj dvorani Centra "Sava" prikazan film o zločinima nad Srbima u 
> Članak:

U velikoj dvorani Centra "Sava" prikazan film o zločinima nad Srbima u 
poslednjem ratu

Čelnici Srpske radikalne stranke juče su pred više od 4.000 ljudi okupljenih u 
Centru "Sava", pre početka projekcije filma "Istina", osudili sve zločine koje 
su počinili drugi u ime Srbije, ali i pozvali da se osude svi ratni zločini 
počinjeni na prostoru bivše Jugoslavije.
- Danas ćemo vam pokazati istinu i na to su nas naterali mnogi iz sveta, ali i 
iz Srbije, pa i mnogi Srbi. Danas se vodi aktivna medijska kampanja ko će pre i 
ko će više da osudi Srbiju, ali naša odgovornost da sačuvamo Srbiju mora biti 
veća od njihove da je satanizuju i unište - obrazložio je zamenik predsednika 
SRS Tomislav Nikolić zašto su radikali odlučili da javno prikažu film o 
zločinima nad Srbima tokom poslednjeg rata.
Skupu su prisustvovali predstavnici Srpske pravoslavne crkve s patrijarhom 
Pavlom na čelu, kao i pojedini članovi diplomatskog kora. Od ličnosti iz 
političkog života viđeni su Žarko Obradović iz SPS-a i poslanici DSS-a 
Branislav Ristivojević i Dragoljub Kojičić. Bile su tu i mnoge ličnost iz 
javnog života: Isidora Bjelica, Nebojša Pajkić, košarkaš Milan Gurović, Brana 
Crnčević, Bora Drljača, Jadranka Jovanović, Marko Nicović, Smilja Avramov i 
mnogi drugi. Ovacije u sali izazvalo je pojavljivanje brata Radovana Karadžića 
Luke, kao i Šešeljeve supruge Jadranke.
Generalni sekretar Srpske radikalne stranke Aleksandar Vučić pročitao je poruku 
koju je iz Haga uputio predsednik SRS Vojislav Šešelj.
- Srbija i srpski narod su u velikoj opasnosti. Mediji i političari u Srbiji 
prednjače da nas pretvore u agresore, ističući da žrtve postoje samo na drugoj 
strani. Mi, koji volimo Srbiju više od svega, prvi smo osudili ratne zločine i 
ponosan sam na vas koji se borite za istinu, slobodu i pravdu. Oprostiti možemo 
sve, ali ne i zaboraviti da nam se ne bi ponovilo - poručio je Šešelj iz 
pritvora u Hagu.
Prema rečima Tomislava Nikolića, "nemoguće je deliti žrtve po nacionalnoj 
pripadnosti, jer su suze i bol svima isti, ali ako neko misli da se rat završio 
tako što su samo Srbi ubijali, vara se". 
Film "Istina" napravljen je od materijala koji je prikupljen od ljudi koji su u 
Srbiju izbegli iz BiH i Hrvatske, ali i od materijala koji je pribavljen od 
"druge strane", dodao je Nikolić.