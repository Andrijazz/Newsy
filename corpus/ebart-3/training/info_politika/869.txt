> Izvor: ebart
> Datum: 
> Rubrika: info_politika
> Naslov: DRAŠKOVIĆ PISAO ČELNICIMA NATO I EU
> Članak:

DRAŠKOVIĆ PISAO ČELNICIMA NATO I EU

Šef diplomatije Srbije Vuk Drašković istakao je u pismu čelnicima NATO i EU da 
bi brz ulazak Srbije u program Partnerstvo za mir i obnova pregovora o 
pridruživanju s EU snažno pomogli učvršćenju proevropskih demokratskih snaga i 
otklanjanju prepreka u saradnji s Haškim sudom. Jedan zvaničnik u sedištu NATO 
je potvrdio agenciji Beta da je generalni sekretar te organizacije Jap de Hop 
Shefer, koji se juče vratio s odmora, pročitao Draškovićevo pismo, ali da zasad 
nema nikakvog reagovanja na iznesene predloge srpskog ministra. Evropski i NATO 
izvori u Briselu su istakli da je Drašković kopiju ovog pisma uputio i šefovima 
diplomatija Atlantskog saveza, predsedniku Evropske komisije
Žozeu Manuelu Barozu, evropskom komesaru Oliju Renu i visokom predstavniku EU 
Havijeru Solani. Drašković je u pismu podvukao da je brz ulazak Srbije u 
Partnerstvo za mir u interesu evroatlantske integracije Srbije, njene vojske i 
celog zapadnobalkanskog regiona. Srpski ministar je istakao neopozivu političku 
volju vlade u Beogradu da sprovede Akcioni plan za uspostavljanje pune saradnje 
s Haškim sudom, što mora dovesti i do hapšenja i izručenja Hagu optuženog Ratka 
Mladića. Drašković navodi da je svestan činjenice da sam plan ne može biti 
zamena za izručenje Mladića Hagu, ali ocenjuje da bi članstvo Srbije u 
Partnerstvu za mir bilo presudna podrška sprovođenju Akcionog plana. Jer bi,
kako je objasnio, mreža koja skriva Mladića i nazadne političke snage shvatile 
da su izgubile odlučujuću bitku i da se Srbija više ne može vratiti u prošlost. 
Time bi, dodao je Drašković, proevropske snage u Srbiji bile snažno ohrabrene, 
a za učvršćenje Srbije na demokratskom proevropskom putu odlučujuće bi bilo da 
se obnove pregovori o sporazumu o stabilizaciji i pridruživanju s Evropskom 
unijom. Drašković dodaje da bi pregovore trebalo obnoviti, ali da oni, 
razumljivo, ne bi bili okončani sporazumumom ako na kraju Mladić još ne bi bio 
u Hagu. Ministar ističe da bi tom cilju trebalo "zajedno" da teže Srbija i 
njeni evroatlantski partneri. U protivnom, naveo je, korist bi mogli da imaju 
samo haški optuženici i političke snage bivšeg režima Slobodana Miloševića. Šef 
diplomatije Srbije je želeo da istakne da je velika većina Srba proevropski i 
demokratski opredeljena, ali da njihove nade treba ohrabriti, a ne ostaviti ih 
da stalno čekaju i uvek pred sobom imaju prepreke koje sputavaju napredak.