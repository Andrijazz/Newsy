> Izvor: matf
> Datum: 
> Rubrika: info_politika
> Naslov: BEOGRAD - Skupština Srbije odbila je juče većinom glasova, 105 protiv i 85 za, 
> Članak:

da u dnevni red uvrsti predlog Rezolucije radikala o drastičnom kršenju 
ljudskih prava građana Srbije optuženih pred sudom u Hagu, što je bio povod za 
dvočasovnu prepirku, u kojoj su međusobne optužbe razmenjivali poslanici SRS-a 
i SPS-a, ne štedeći ni stranke u vlasti, a pogotovo DS, koja ne učestvuje u 
radu parlamenta.
Formalno, odbacivanju rasprave doprinelo je upozorenje predsednika Skupštine 
Predraga Markovića da je predlog SRS-a stigao kasno, kao i to što su 
socijalisti davali kvorum, i time omogućili da se izglasa dnevni red, bez 
Rezolucije. Radikali, ali i neki socijalisti, očito ljuti zbog svega ovoga, 
usprotivili su se zatim predlogu vladajućih stranaka o tome da se objedini 
rasprava o 15 tačaka dnevnog reda, posle čega je u vladajućim redovima 
zavladala panika: Miloš Aligrudić šef grupe DSS-a se hvatao za glavu, Miloljub 
Albijanić šef iz G17 plus unezvereno prebrojavao "svoje" u sali, a na celu 
situaciju Tomislavu Nikoliću, prvom čoveku SRS-a, za govornicom se omaklo:
- Pa vi ste gori od Slobodana Miloševića, on je bio veći demokrata od vas.
Nikolić je optužio vladajuće stranke da su jedva namakli "kvorum za ucene" u 
Skupštini i da su svesni da gube vlast, kao i da ih "u ovoj sali ništa ne bi 
sastavilo sem straha od izbora". Nikolić je čestitao Predragu Markoviću, što je 
posle toliko vremena "smogao snage da uđe u salu i vodi sednicu, protiv svoje 
volje, a po nalogu svoje stranke".
Aleksandar Vučić je pomenuo izjavu Nebojše Krstića, savetnika predsednika 
Republike, o tome da poslanike treba rasterati "motkama, umočenim u biološki 
rastvor smrdljivog sadržaja" i insistirali kod Markovića da Skupštinu zaštiti 
od takvih đilkoša, što je Marković učinio ocenjujući je kao "fašističku 
izjavu", ukoliko je ona tačna.