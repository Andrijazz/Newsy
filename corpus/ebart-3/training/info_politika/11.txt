> Izvor: matf
> Datum: 
> Rubrika: info_politika
> Naslov: U Hagu kažu da nema dovoljno dokaza o zločinima OVK
> Članak:


BEOGRAD - Ministar pravde u Vladi Srbije Vladan Batić, u reagovanju na izjavu 
portparola Tužilaštva Haškog tribunala Florans Artman da vlasti u Beogradu 
nedovoljno sarađuju, pa je to jedan od razloga što ni posle tri i po godine 
istrage nema nijedne optužnice protiv pripadnika OVK, kaže da je to jeftino 
opravdanje.
- Takva izjava je obmana i jeftino opravdanje. Mi smo im poslali dovoljno 
dokaza za podizanje ne jedne, već nekoliko optužnica, a činjenica da nisu 
podigli nijednu govori o različitim aršinima koje primenjuju - kaže Batić za 
"Glas".
Batić dodaje da je i sama glavna tužiteljka Karla del Ponte više puta obećala 
da će podići optužnice protiv pripadnika OVK i da ima dokaze o zločinima.  
Vlasti u Beogradu prošle godine su poslale Tužilaštvu više od 40.000 stranica 
dokaznog materijala o zločinima koje su počinili, ili su odgovorni za njihovo 
izvršenje, Hašim Tači, Agim Čeku, Ramuš Haradinaj, Redžep Selimi, Azem Sulja, 
Sokol Bašota, Naim Maljoku, Šaban Šalja... Osim toga, Ministarstvo pravde i 
odeljenje za pravosuđe Koordinacionog centra za Kosovo i Metohiju pronašli su i 
dostavili Tužilaštvu i imena više od 80 svedoka i očevidaca genocida i ratnih 
zločina. 
- Razočaran sam što nema optužnica protiv terorista i bandita OVK o čijim 
zločinima postoje brojni dokazi - kaže šef Odeljenja za pravosuđe pri 
Koordinacionom centru za Kosovo i Metohiju Vladimir Božović
- Više puta, u direktnim razgovorima, Božović je pozvao tužiteljku Del Ponte na 
profesionalan, jednak i neselektivan pristup i ukazao joj da postoje brojni 
dokazi o zločinima koje su pre, za vreme i posle rata na Kosmetu počinili 
albanski teroristi. 