> Izvor: ebart
> Datum: 
> Rubrika: info_politika
> Naslov: PRED VANREDNE LOKALNE IZBORE
> Članak:

PRED VANREDNE LOKALNE IZBORE

Pola Vlade Srbije podržava Ugljaninovu Listu za Sandžak, a G17 plus i DS 
Ljajićev SDP

NOVI PAZAR - Posle nedavne posete potpredsednika Vlade Srbije Ivane Dulić-
Marković i ministra finansija Mlađana Dinkića Novom Pazaru i njihovog razgovora 
sa predsednikom opštine Sulejmanom Ugljaninom, novinari su uzalud čekali da 
čuju o čemu se iza zatvorenih vrata razgovaralo. Pomalo čudno, s obzirom na to 
da Ugljanin ne propušta priliku da naglasi dobru saradnju sa kabinetom 
Vojislava Koštunice i da kaže da se u Novi Pazar za 50 godina nije ulagalo 
toliko koliko se sada daje. Ugljaninovo ćutanje posle ministarske posete 
postalo je jasnije kada je iz Sandžačke demokratske partije Rasima Ljajića 
stigla, još uvek nezvanična, informacija da će se na izborima za odbornike SO 
Novi Pazar zakazane za 10. septembar na istoj listi naći kandidati SDP-a, G17 
plus i DS-a (čija je saradnja sa Ugljaninovom Listom za Sandžak prestala kada 
se ovaj okrenuo vladajućoj koaliciji na republičkom nivou).
- Lista za Sandžak je ubedljivo najjača politička opcija u Novom Pazaru i 
sigurno pobeđujemo - uveren je generalni sekretar ove koalicije Nermin 
Bejtović. On kaže da Listi za Sandžak zato nije potrebno da se potpomaže nekim 
koalicijama "jer to čine oni koji strahuju da li će preći cenzus".
- Ako se na našoj listi i nađu kandidati DSS-a i Nove Srbije, to nije odraz ni 
našeg ni njihovog straha od slabijeg rezultata, već "spuštanje" na lokalni nivo 
sporazuma o saradnji koji sa tim strankama imamo na republičkom nivou - kaže 
Bejtović.
Ugljaninove pohvale na račun Vlade Srbije najčešće su kada u obilazak brojnih 
gradilišta, puteva i ostalih "kapitalnih investicija" dođe ministar Velimir 
Ilić, koga predsednik novopazarske opštine naziva i dragim prijateljem i rado 
viđenim gostom.
Radomirka Rajević (DSS) i Vujica Tiosavljević (Nova Srbija) zasad jedino kažu 
da će te dve stranke najverovatnije u jednoj koloni ići u trku za odborničke 
mandate. Za ostale kombinacije, napominju, još je rano. U svakom slučaju, pošto 
ove dve stranke učestvuju u radu opštinskog prinudnog organa i obavezna su 
pratnja Ugljaninu i Iliću na gradilištima, u kampanju ne mogu sa kritikama na 
račun predsednika opštine i Liste za Sandžak. Srpsko biračko telo, na koje 
računaju DSS i Nova Srbija, poverenje će meriti kilometrima puteva obećanim pre 
izjašnjavanja o opozivu predsednika Ugljanina 25. juna.
Na "patriotske" glasove Srba računa i SRS koji ostale srpske stranke (za sada 
bez efekta) poziva na dogovor kako se ne bi rasipali glasovi. Stranka za 
Sandžak Fevzije Murića, koja je u raspuštenoj SO imala predsednika i sa tri 
odbornika bila "jezičak" koji je prevagnuo u formiranju odborničke većine, na 
izbore sada izlazi sama.
- Za eventualne koalicije otvoreni smo tek posle izbora, ali je sigurno da 
nećemo sa Listom za Sandžak jer bismo time poništili sve ono što smo do sada 
radili i govorili - kaže funkcioner ove stranke Ešef Rahić.
Izborna matematika i koalicije biće na redu tek posle 10. septembra. Dva su 
moguća rešenja - ili formiranje skupštinske većine u kojoj će biti Ugljaninova 
Lista za Sandžak, ili pobeda Ugljaninovih političkih oponenata, što je put u 
već viđeno dvovlašće.