> Izvor: ebart
> Datum: 
> Rubrika: info_politika
> Naslov: PRIŠTINA  Predsedništvo Alijanse za budućnost Kosova predložilo je sinoć Agima 
> Članak:

PRIŠTINA  Predsedništvo Alijanse za budućnost Kosova predložilo je sinoć Agima 
Čekua, komandanta Kosovskog zaštitnog korpusa i jednog od vođa bivše OVK, za 
novog premijera Kosova, saopšteno je iz te stranke. Dosadašnji premijer Bajram 
Kosumi podneo je juče ostavku na funkciju premijera pod pritiskom vrha njegove 
stranke, a zbog kako je prištinska štampa navela, neispunjavanja međunarodnih 
standarda i nelojalnosti stranci. Ostavkom Kosumija, po Ustavnom okviru Kosova, 
pada i aktuelni sastav vlade.
Gotovo istovremeno, juče je Predsedništvo Demokratskog saveza Kosova na 
vanrednoj sednici donelo odluku da novi predsednik Skupštine Kosova bude Kolj 
Beriša, umesto Nedžata Dacija. Beriša je potpredsednik DSK, a Daci je bio član 
Glavnog odbora stranke.
Nedžat Daci neće prihvatiti odluku Predsednistva DSK da bude smenjen sa te 
funkcije, izjavio je sinoć njegov politički savetnik Ramuš Tahiri. On je za 
Radio Slobodna Evropa preneo Dacijevu tvrdnju da su članovi Predsedništva DSK 
vršili pritisak na njega da podnese ostavku, dodajući da Daci smatra da 
Predsedništvo nije legitiman organ koji može o tome da odlučuje.
Agima Čekua, kandidata za novog premijera Kosova, pravosuđe Srbije tereti za 
genocid nad srpskim narodom u Hrvatskoj i na Kosmetu. Na osnovu međunarodne 
poternice Okružnog suda u Nišu iz 2002. godine, Čeku je kao komandant KZK dva 
puta hapšen, u Ljubljani okgobra 2003. i Budimpešti marta 2004. godine, ali je 
oba puta pušten na intervenciju tadašnjeg šefa Unmika Harija 
Holkerija.                         Agencije