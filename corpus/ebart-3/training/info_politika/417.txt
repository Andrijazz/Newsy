> Izvor: matf
> Datum: 
> Rubrika: info_politika
> Naslov: Predstavnik Vlade Srbije u Nacionalnom savetu za saradnju sa Haškim tribunalom 
> Članak:

Zoran Lončar izjavio je juče da dobrovoljna predaja Dragomira Miloševića 
predstavlja "potvrdu modela dobrovoljne predaje" Vlade Srbije. 
"Miloševićeva dobrovoljna predaja predstavlja nastavak saradnje sa Haškim 
tribunalom. To je odlučan korak ka uspostavljanju pune saradnje i ispunjavanja 
međunarodne obaveze koju imamo kao članica UN. To je potvrda modela dobrovoljne 
predaje za koji se ova vlada zalaže od početka", rekao je on na konferenciji za 
novinare. Lončar, koji je i ministar za državnu upravu i lokalnu samoupravu, 
izjavio je da je Milošević nadležne organe države Srbije prvi put kontaktirao 
juče i da je u Hag otputovao u pratnji predstavnika Vlade Srbije.Lončar je 
rekao da je Vlada Srbije ispunila sve želje i uslove koje je Milošević postavio 
i najavio da će tako činiti i u svakom narednom slučaju dobrovoljne predaje. 
"Nastavićemo da tragamo za najboljim nacinima za saradnju sa Hagom i odlučno 
ćemo ispuniti sve svoje obaveze prema tom sudu", rekao je on. Lončar je 
precizirao da vlastima nije bila poznata adresa na kojoj je Milošević boravio, 
da je on živeo na teritoriji Srbije i da se nalazi na spisku optuženika koje 
Haški tribunal potražuje i od Srbije i od Republike Srpske. (Beta)