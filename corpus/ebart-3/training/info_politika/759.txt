> Izvor: ebart
> Datum: 
> Rubrika: info_politika
> Naslov: PREDSEDNIK DSS VOJISLAV KOŠTUNICA ZA SARADNjU S OPOZICIONIM STRANKAMA U VEZI SA 
> Članak:

PREDSEDNIK DSS VOJISLAV KOŠTUNICA ZA SARADNjU S OPOZICIONIM STRANKAMA U VEZI SA 
VAŽNIM DRŽAVNIM PITANjIMA, ALI BEZ USLOVLjAVANjA

Mogući i prevremeni izbori - ako se donese novi ustav. DS i DSS i do sada 
sarađivali. Uvereni smo da će i ubuduće postojati stabilna skupštinska većina,  
rekao Koštunica

BEOGRAD - Potrebno je i poželjno razvijati različite oblike saradnje sa 
strankama koje ne podržavaju Vladu. Saradnja u vezi s važnim državnim i 
nacionalnim pitanjima ne može se uslovljavati, niti je dobro da bude predmet 
računice - ovaj stav predsednik DSS Vojislav Koštunica juče je saopštio na 
sednici Glavnog odbora ove stranke u beogradskom Sava centru, odgovarajući na 
"ponudu dobre volje" DS i Borisa Tadića.
- Saradnja na ovim pitanjima treba da se odvija normalno, a izbora će biti kada 
im dođe vreme, ili prevremeno, kada donesemo Ustav - rekao je Koštunica.
On je istakao da je "DSS, kao državotvorna stranka, zainteresovana za stvaranje 
što šireg konsenzusa oko najvažnijih pitanja".
- Saradnja DSS i DS je i do sada postojala oko određenih državnih pitanja, i u 
svakom demokratskom društvu prirodna je potreba da stranke pronađu model 
saradnje. Dobro bi, zapravo, neophodno bi bilo ubuduće tu saradnju proširiti i 
na što intenzivniji rad oko donošenja novog ustava, kao uostalom i oko svih 
drugih državnih i nacionalnih pitanja... Kada je dobrobit Srbije u pitanju, 
onda saradnja mora biti bezuslovna i bez partijskih interesa - kazao je 
Vojislav Koštunica.
DSS je, po rečima svog lidera, uverena da će "zbog odgovorne državne i 
nacionalne politike koju vodi", i predstojeći period obeležiti postojanje 
stabilne većine u Skupštini.
U opširnom izlaganju, Koštunica je podsetio da je Skupština Srbije u protekle 
dve godine usvojila 208 zakona na predlog Vlade, čiji je premijer. Od tada, 
Srbija je, po njemu, počela da ostvaruje svoje velike državne i nacionalne 
ciljeve, uz čvrsto opredeljenje ka Evropskoj uniji.
Govoreći o Kosovu i Metohiji, predsednik DSS bio je oštar prema civilnoj misiji 
Ujedinjenih nacija u pokrajini:
- I danas, kada su direktni razgovori o praktičnim pitanjima započeli, čelnici 
Unmika, kršeći temeljne demokratske vrednosti, promovišu vođe OVK, protiv kojih 
su pokrenute istrage za ratne zločine, u političke funkcionere - smatra 
Koštunica.