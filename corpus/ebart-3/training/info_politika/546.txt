> Izvor: matf
> Datum: 
> Rubrika: info_politika
> Naslov: ZORAN DRAKULIĆ NAJAVIO NOVU AFERU
> Članak:


KRUŠEVAC - Predsednik kompanije "Ist point" i doskorašnji visoki funkcioner DSS 
Zoran Drakulić najavio je u Kruševcu otkrivanje jedne velike "biznis" afere, 
teške između dvanaest i četrnaest miliona dolara. Drakulić je, gostujući na 
lokalnoj TV "Jefimija", govorio o razlazu sa predsednikom Koštunicom, 
neslaganju sa funkcionerima G17 plus i o svojoj borbi protiv korupcije i 
kriminala.
- Nadao sam se da će se vlada Vojislava Koštunice izboriti protiv korupcije i 
kriminala. Onog trenutka kada sam shvatio da to nije tako, došlo je do sukoba. 
Ja sam insistirao da se slučaj sa sirijskom naftom raspravi do kraja. U tome su 
me podržali članovi Predsedništva DSS pre šest nedelja i neki ljudi iz G17 
plus, s obzirom na to da i u toj stranci ima časnih ljudi. Međutim, sve se na 
volšeban način promenilo, rekao je Drakulić, a zatim, u prilog svojoj tvrdnji 
da se radi o nezakonitom uzimanju novca, podsetao da su s funkcija smenjeni svi 
oni koji su insistirali da se taj slučaj reši: pomoćnik ministra energetike, 
član Upravnog odbora NIS-a i jedan menadžer za odnose s javnošću.
- Uskoro ću morati da otkrijem jedan sličan "posao". Radi se o razlici između 
12 i 14 miliona dolara, ali ne na nafti. Mislim da je to katastrofa - rekao je 
Drakulić. Na pitanje da li slučaj ima veze sa Ministarstvom energetike, 
Drakulić nije dao odgovor, ali je obećao da će vrlo brzo saopštiti sve detalje.