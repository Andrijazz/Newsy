> Izvor: ebart
> Datum: 
> Rubrika: info_politika
> Naslov: PREDREFERENDUMSKI BEOGRAD
> Članak:

PREDREFERENDUMSKI BEOGRAD

Beogradski studenti iz Crne Gore se spremaju za referendum, i jedni i drugi

Ima u Crnoj Gori jedna anegdota sa poslednjeg popisa 2003. godine, na Žabljaku, 
kad domaćin ispraća popisivača viknuvši mu preko kapije: "I kokot mi je 
Crnogorac!"
A koliko je, u stvari, građanima Srbije stalo do crnogorskih kokota, posebno 
onih srpskog porekla, pokazalo je i poslednje istraživanje Centra za slobodne 
izbore i demokratiju (CESID), po kojem bi se svega 38 odsto građana izjasnilo 
za nezavisnu Srbiju. Čak 54 odsto građana Srbije je za zajednicu sa Crnom Gorom 
(od toga 36 odsto ljudi podržava zajedničku srpsko-crnogorsku državu, a 18 
odsto nema ništa protiv da zajednica Srbije i Crne Gore ostane baš ovakva kakva 
je sad). 
"Tako ću ja dobiti državu, ali i ti ćeš dobiti državu za koju ću se ja 
izboriti", reći će za NIN Cetinjanin Mirko Stanić (25), apsolvent FPN-a u 
Beogradu, predsednik Udruženja crnogorskih studenata, izlazeći iz Skupštine 
državne zajednice SCG, u kojoj je stručni konsultant suverenističkog bloka. 
Inače, "Crnogorac od pamtiveka" i član SDP-a. 
U "Veljinim vozovima", ali i u autobusima i vozovima koje će obezbediti 
unionistički blok iz Crne Gore, biće najviše crnogorskih studenata iz Srbije, 
kaže Marko Pekić iz studentskog pokreta "Njegoš". Ali i onih takozvanih 
crnogorskih gastarbajtera, koji još uvek imaju mesto prebivališta u Crnoj Gori, 
iako godinama već žive i rade u Srbiji. Ima ih, po procenama Pokreta za 
očuvanje zajedničke evropske države, između 15 i 20 hiljada, samo što tačne 
podatke baš i nemaju. Sa onih više od 10 000 crnogorskih studenata u Srbiji, 
bio bi to lep pohod na Crnu Goru 21. maja, nadaju se unionisti. 
S druge strane, dr Časlav Koprivica, docent FPN-a i član IO Pokreta za evropsku 
zajedničku državu SCG, kaže da je država mnogo starija i vrednija od bilo kog 
pojedinca koji dođe i prođe u političkom životu, te da bi izjednačavanje 
referenduma sa pitanjem za ili protiv Mila bilo čista vulgarizacija. "Dobar dio 
ljudi koji su bili vjerni glasači DPS-a neće glasati za suverenu CG. Radi se o 
državi", kaže on.
Crnogorski studenti sa Beogradskog univerziteta, međutim, kojih ima oko 4 000, 
uglavnom ne pate od mitomanije. Ni oni unionistički ni oni suverenistički 
raspoloženi. Sem ukoliko im je "ono malo mita" potrebno za imidž. Istina, 
suverenista je mnogo manje među njima i teško ih je identifikovati, ne 
eksponiraju se. Studentski pokret "Njegoš", koji će mobilisati najviše 
studenata (oko 
5 000, kažu) u Beogradu koristi prostorije Pokreta za evropsku zajedničku 
državu SCG u Rajićevoj 1.
Sasvim racionalno objašnjavaju svoje opredeljenje za zajedničku državu. 
"Finansirani smo, kao redovni studenti, iz budžeta Republike Srbije. 
Ministarstvo prosvete u Crnoj Gori za nas ne daje ni jedan jedini cent. To što 
spominju kako u Srbiji postoji 970 studenata koji se finansiraju direktno iz 
budžeta Republike Crne Gore, to je izmišljotina. Taj podatak demantuje i sam 
Backović, ministar prosvete, koji kaže da u Ministarstvu prosvete CG ne postoji 
odredba u budžetu za finansiranje studenata iz CG koji studiraju u Srbiji", 
kaže Marko Pekić, apsolvent prava, Srbin iz Sutomora.
I Mirko Stanić, iako predstavnik suverenističkog studentskog bloka u Beogradu, 
priznaje da je studije na Fakultetu političkih nauka u Beogradu upisao zato što 
tada nije bilo takvog fakulteta u CG, i zato što mu je studiranje u Beogradu 
bilo najjeftinije. I kaže da će se čim diplomira, vratiti u CG. Bosiljka Tomić, 
apsolventkinja francuskog jezika, pi-ar pokreta "Njegoš", još pita: "Zar nije 
logično da završim studije na BU koji ima vekovnu tradiciju, kad već za Pariz 
nemam novca? Oni koji pričaju kako crnogorska đeca odlaze u Rim i Atinu na 
školovanje, to su oni koji su mogli svoju đecu da pošalju tamo, a njih je malo, 
to je onih pet porodica što Milu sjede uz koljeno. Ostalima je školovanje i u 
Podgorici problem." Stanić je pak, ipak ubeđen da se za crnogorske studente u 
Beogradu ništa neće promeniti ako Crna Gora postane nezavisna. Spominje 
Bolonjsku deklaraciju i: kako studenti iz Republike Srpske? Nisu stranci. Da, 
ali oni imaju specijalni status, a pitanje je hoće li država Srbija taj status 
obezbediti i crnogorskim studentima. Može, a ne mora.
Ali će zato, kaže Stanić, sa suverenošću dobiti reprezentaciju za koju će moći 
da navija, svoju zastavu i himnu na tribinama: "Zašto SCG mora da igra sa 
Maltom na Marakani pred 2 500 ljudi? A može u Nišu, Novom Sadu, Kruševcu, ili 
Podgorici, Nikšiću, Pljevljima, đe bi bilo pet puta više ljudi no na Marakani. 
Od 1992. godine do danas sve reprezentacije ove države su jedan meč odigrale u 
Crnoj Gori, a predstavljamo kao neku zajednicu u kojoj je sve pola-pola? Zašto 
sve vaterpolo utakmice na Tašmajdanu, đe dajemo pola reprezentacije?"
I tako, biće to borba do poslednjeg kokota. A presudiće oni koji se u 
poslednjem trenutku budu priklonili nekom od dva bloka. Dr Slavenko Terzić, 
naučni savetnik Istorijskog instituta SANU i predsednik IO Pokreta za evropsku 
zajedničku državu SCG, kaže da je narod u Crnoj Gori specifičan i po tome što 
bi oni sad najviše voleli da znaju ko će da pobedi pa da se tom carstvu 
priklone: "U svim totalitarnim društvima postoji strah naroda da se slobodno 
izjasni, jer se plaši za posledice. A crnogorsko društvo je apsolutno takvo 
društvo. Tako je bilo i 1945. Tako je i danas."