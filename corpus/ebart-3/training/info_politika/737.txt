> Izvor: ebart
> Datum: 
> Rubrika: info_politika
> Naslov: NOVI PREOKRETI NA KULSKOJ POLITIČKOJ SCENI
> Članak:

NOVI PREOKRETI NA KULSKOJ POLITIČKOJ SCENI

Politički preokreti u kulskom parlamentu, ustanovljeni još od izbora u 
septembru 2004. godine, nastavljeni su ovih dana inicijativom Vojvođanske 
zelene stranke za opoziv predsednika opštine Tihomira Đuričića, posle čega su 
usledili novi potresi na kulskoj političkoj sceni. Naime, zamenik predsednika 
SO Kula Dragutin Medojević dao je ostavku na članstvo u DSS i postao nezavisni 
odbornik.
- Do juče sam bio član i odbornik DSS, međutim, od danas ću nastupati kao 
nezavisni odbornik. Pokrenuo sam mnoga neprijatna pitanja vezana za 
katastrofalno stanje u opštini, što očigledno nekome nije odgovaralo. Moram da 
kažem da se u prethodnih dvadesetak dana vodila hajka protiv mene i da su me 
nekoliko puta posećivale inspekcije i policija. Sada kada se utvrdilo da nema 
ništa nezakonito u mojim privatnim poslovima odlučio sam da se povučem iz 
stranke, a to će uraditi i drugi odbornik DSS Željko Avramović, koji će takođe 
nastupati kao nezavisni ili će postati odbornik Vojvođanske zelene stranke, 
tako da će DSS ostati bez odbornika u SO Kula - kaže Dragutin Medojević. Po 
njegovim rečima, ovakav potez je početak borbe protiv onih koji su hajku 
organizovali. - Po informacijama koje imam i koje su dosta pouzdane, hajku na 
mene je organizovao predsednik opštine Tihomir Đuričić, jer nije mogao da mi 
naređuje, odnosno da me dovede u red, kako je on to jednom rekao - kaže 
Medojević. Dodaje da će apsolutno podržati inicijativu Vojvođanske zelene 
stranke da se u SO Kula glasa o opozivu predsednika opštine.
- Još pre mesec dana najavio sam radikalne promene u mom delovanju u SO Kula i 
upravo je ovo to, a sada će mnogi morati da odgovore na moja pitanja koja ću 
javno postaviti a koja se tiču rada pojedinih ljudi iz opštine - kaže 
Medojević. On kaže da nema ništa protiv radikala i da ne želi da ih ruši u 
lokalnom parlamentu, ali da stvari u opštini moraju da se pokrenu sa mrtve 
tačke. Sa druge strane, predsednik opštine Tihomir Đuričić ni juče nije hteo 
posebno da komentariše ove događaje.
- Njihovo je pravo da pokrenu inicijativu za moj opoziv, ali videćemo šta će 
reći skupština. Bojim se da ovakvi potezi mogu zaustaviti neke projekte koje 
započinjemo i koji su već u toku, kao što je gasifikacija Sivca i Kule. Mislim 
da argumenti koje su naveli apsolutno ne stoje i da su njihove odluke 
ishitrene, tako da ne mogu da kažem kako će se sve ovo završiti - kaže Tihomir 
Đuričić. Bez dvojice sad već bivših odbornika DSS i dva odbornika Vojvođanske 
zelene stranke tesna većinska koalicija radikala, socijalista i ove dve partije 
više praktično ne postoji, ali to još uvek nije potvrđeno. Dalji razvoj 
događaja niko ne može da predvidi, jer je sitacija takva da DSS u Kuli sada bez 
i jednog odbornika drži veliki broj funkcija u javnim preduzećima i ustanovama, 
dok će radikali, koji imaju najveći broj odbornika i koji su predvodili 
većinski blok, najverovatnije ostati bez većine u Skupštini, a možda i bez 
predsednika opštine. Gotovo je sigurno da će do referenduma o poverenju 
Tihomiru Đuričiću doći, jer će Zeleni, pokretači inicijative, sa odbornicima 
koji su napustili DSS i sa opozicijom koju čini DS, SPO, GG7 plus i PSS imati 
22, od ukupno 37 glasova u SO Kula. Pitanje je samo kako će izgledati buduća 
većinska koalicija, jer se o tome još niko nije zvanično izjasnio.