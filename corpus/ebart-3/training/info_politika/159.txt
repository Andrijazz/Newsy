> Izvor: matf
> Datum: 
> Rubrika: info_politika
> Naslov: Obraćanju predsednika Evropskog parlamenta prekjuče nisu prisustvovali 
> Članak:

poslanici DPS-a, SDP-a i SNP-a 

BEOGRAD - Pat Koks, predsednik Evropskog parlamenta, u obraćanju poslanicima, 
kako državne zajednice SCG, tako i "okrnjenom" sastavu srpskog i crnogorskog 
parlamenta, poručio je da "čine pozitivne korake u priključivanju Evropskoj 
uniji, i da ako je to njihov izbor, na tom putu neće biti sami, već da će imati 
podršku Evrope".  Tom obraćanju predsednika Evropskog parlamenta u zgradi 
Skupštine državne zajednice, nisu prisustvovali poslanici vladajuće koalicije 
iz Crne Gore, DPS-SDP, kao ni poslanici crnogorske opozicione  SNP. 
Razlog, zbog čega je nastao nesporazum na relaciji predsednika parlamenta SCG 
Dragoljuba Mićunovića i Ranka Krivokapića, predsednika Skupštine Crne Gore i 
poslanika u parlamentu državne zajednice iz SDP je formalne prirode i odnosi se 
na "poziv", odnosno obaveštenje iz Mićunovićevog kabineta o svečanoj sednici na 
kojoj će govoriti Koks.
Krivokapić je zamerio Mićunoviću što je, mimo skupštinskih službi, pozvao 
poslanike iz crnogorskog parlamenta. Mićunović je demantovao takve navode, ali 
ipak, poslanici vladajuće crnogorske kolicije, kao ni SNP, preksinoć se nisu 
pojavili u Skupštini SCG. Zoran Žižić, istaknuti funkcioner SNP, objasnio je da 
njegove stranačke kolege nisu došle iz "proceduralnih  razloga". Poslanici SNS 
i NS iz Skupštine Crne Gore prisustvovali su sednici, uz obrazloženje"da u ovom 
slučaju treba zanemariti razloge formalne prirode, jer dolazi veoma važan 
čovek".
Milorad Drljević, potpredsednik Skupštine državne zajednice, iz DPS nedolazak 
stranačkih kolega pravdao je "komunikacijskim problemima".  
- U odsustvu nekih pravila saradnje parlamenata desio se i ovaj propust i to je 
jedno upozorenje da treba da napravimo pravila kako parlamenti treba između 
sebe da komuniciraju - rekao je Drljević. On je odbacio tvrdnje da je odsustvom 
poslanika vladajućih crnogorskih stranaka poslata loša poruka Evropi i izrazio 
uverenje da Pat Koks, kao predsednik Evropskog parlamenta, ima razumevanja za 
te probleme.