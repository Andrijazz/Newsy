> Izvor: ebart
> Datum: 
> Rubrika: info_politika
> Naslov: BLAGOTA MITRIĆ, SUDIJA SUDA SCG, O REFERENDUMU
> Članak:

BLAGOTA MITRIĆ, SUDIJA SUDA SCG, O REFERENDUMU

PODGORICA - Eventualnu odluku o crnogorskoj nezavisnosti koju bi građani Crne 
Gore doneli na referendumu, parlament uopšte ne mora da potvrđuje - ocenio je 
juče dr Blagota Mitrić, sudija Suda državne zajednice i dodao da "ukoliko 
Skupština hoće da potvrdi referendumsku odluku, onda je dovoljna natpolovična 
većina".
Crnogorski Ustav predviđa da bi referendumsku odluku trebalo da potvrdi 
dvotrećinska skupštinska većina, ali Mitrić kaže da se, u ovom slučaju, poštuje 
odredba iz Ustavne povelje kao višeg pravnog akta, koja predviđa natpolivičnu 
većinu.
- Kada je u pitanju hijerarhija normi, podsećam da se ta odredba nalazi u 
završnim odredbama, a da se najvažnija odredba da suverenost pripada građanima 
nalazi u osnovnim načelima, što joj daje specifičnu sadržinu. Ova norma potpuno 
obesmišljava onu koja zahteva dvotrećinsku većinu, jer je građanin suveren u 
svim pitanjima u kojima može da se neposredno izjašnjava, pogotovu kada 
odlučuje o državi u kojoj živi - kaže Mitrić.