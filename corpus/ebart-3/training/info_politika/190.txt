> Izvor: ebart
> Datum: 
> Rubrika: info_politika
> Naslov: ZAMENIK šefa diplomatije Igor Lukšić otkrio je da Srbija sama plaća sve 
> Članak:

ZAMENIK šefa diplomatije Igor Lukšić otkrio je da Srbija sama plaća sve 
ambasade SCG. Ekspredsednica crnogorskog parlamenta Vesna Perović, čija je 
partija (LSCG) takođe za otcepljenje, ocenila je da Beograd tako finansira i 
nezavisnost Crne Gore. Uz opasku: "Lukavo, nema šta"! Investira li Srbija 
zaista otcepljenje Podgorice? Čini li to smišljeno ili, ipak, u neznanju?

PREDRAG SIMIĆ

NE ZNAM KO JE LUKAV

- NE znam kakvi su detalji finansijskog aranžmana između Srbije i Crne Gore, pa 
nemam dovoljno podataka za procenu ko je lukav u celoj priči. To bi trebalo 
pitati one koji su to ugovorili. Verujem da su u sve najbolje upućeni u 
ministarstvima finansija Srbije i Crne Gore, jer je u pitanju dogovor dve vlade.
(Profesor Fakulteta političkih nauka u Beogradu)

MILISAV SAVIĆ

ZAŠTO IM SRBIJA POMAŽE?!

- NEMA nikakve logike da crnogorske ambasadore plaća Srbija. S obzirom na to da 
Crnogorci na vlasti ne odustaju od ideje samostalne Crne Gore, kao logičan 
zaključak se nameće  da su pronašli i način da to ne finansiraju sami, nego da 
tome finansijski pomogne Srbija.
Naravno, nemam ništa protiv samostalnosti Crne Gore, ako to ona želi, ali imam 
protiv toga da se za taj cilj vade pare iz džepa poreskih obveznika u Srbiji.
(Književnik iz Beograda)

DuŠan Cicvara

ZA DRUGE SAM RAČUNE

- MOŽDA Srbija neke stvari čini nesvesno, ali Vesna Perović sigurno ništa ne 
prepušta slučajnosti. Srbija je osiromašena zemlja, baš zbog izdržavanja nekih 
stvari koje je vuku na dno. Kada je finansiranje naših ambasadora u pitanju, 
smatram, da bi tu računi trebalo da idu drugim tokom.
(Pisac iz Beograda)

Dr Aleksa Buha

SUZDRŽAVAM SE 

- DUŽE od pet godina suzdržavam se od komentara kada su u pitanju odnosi Srbije 
i Crne Gore, posebno od osvrtanja na izjave slične toj što je javnosti ponudila 
Vesna Perović. Mislim da je najbolje biti sa strane. Takvim izjavama uopšte 
nije potreban komentar.
(Bivši ministar spoljnih poslova RS)

Čedomir Štrbac

"ĐAVOLJIM TOKOM"

- NAJIDEALNIJI komentar na sve, kada je u pitanju Srbija i Crna Gora, jeste ono 
što je rekao vladika Rade, a to sam inače nedavno pročitao u jednom broju 
"Crnogorskih književnih novina". On je rekao: - Sve je otišlo đavoljim tokom!
(Bivši ambasador)

Dr Veselin ĐuretiĆ

MANGUPI I VETROVI

- MISLIM da u ovom trenutku treba izdržavati i najgoreg mangupa, dok se ne 
stišaju politički vetrovi. Jer, krene li talas pod ovim vetrovima, ne ginu 
pobune i krvoprolića. Neće mirovati Boka i Primorje, ni sedam crnogorkih brda, 
niti hercegovske struje u Nikšiću.
(Istoričar iz Beograda)

Brana CrnČeviĆ

SVEJEDNO JE 

- NE slažem se sa procenama da Srbija plaća svoje otcepljenje. Uostalom, u 
našoj diplomatiji niko ništa ne radi, niti se trudi da radi, tako da je sasvim 
svejedno ko finansira ambasadore. Dakle, sasvim je svejedno ko plaća nerad.
(Književnik i publicista)