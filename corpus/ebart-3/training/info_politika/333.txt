> Izvor: ebart
> Datum: 
> Rubrika: info_politika
> Naslov: Prvi radni dan predsednika Srbije
> Članak:

Prvi radni dan predsednika Srbije

Ukoliko ikada Kosmet bude izgubljen za Srbiju, biće izgubljen i za Evropu

Predsednik Srbije Boris Tadić posetio je juče decu ratnu siročad koja borave u 
Školi prijateljstva nevladine organizacije "Naša Srbija" na Tari.

"Hvala Vam što postojite i što ste deca. Radiću sve najbolje u vašem interesu i 
u interesu mladih ljudi ove zemlje kao što sam obećao", rekao je Tadić nakon 
obilaska škole.
Predsednik Srbije obišao je radionicu u sastavu škole i razgovarao sa decom 
koja su roditelje izgubila u ratovima na prostoru bivše Jugoslavije.
"Naša Srbija" je i ove godine organizovala boravak 180 dece na Tari u hotelu 
"Beli bor".
U intervjuu za "Fajnenšel tajms" Tadić je pozvao Evropsku uniju da politički i 
ekonomski podrži Srbiju ubrzanjem sklapanja Sporazuma o stabilizaciji i 
pridruživanju, kao i finansiranjem obnove domova i crkava uništenih u 
martovskom nasilju na Kosovu.
- Kosovo nije izgubljeno. Ukoliko ikada bude izgubljeno za Srbiju, biće 
izgubljeno i za Evropu - rekao je Tadić.
Kako javlja Radio Bi-Bi-Si u programu na srpskom jeziku, list prenosi i 
Tadićevo zalaganje za "punu i poštenu saradnju sa Haškim sudom", ali i ocenu da 
"su sve nacije na Balkanu odgovorne za nasilje", što je novi predsednik Srbije 
ilustrovao opaskom da su njegovog dedu ubile ustaše.
Tadić se založio za civilnu kontrolu oružanih snaga, a proces optuženima za 
ubistvo Zorana Đinđića ocenio je kao odlučujući za budućnost društva i 
kredibilitet pravosudnog sistema, piše "Fajnenšel tajms".