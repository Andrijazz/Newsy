> Izvor: ebart
> Datum: 
> Rubrika: info_politika
> Naslov: ISTRAŽIVANjE AGENCIJE "MARTEN BORD INTERNEŠENEL"
> Članak:

ISTRAŽIVANjE AGENCIJE "MARTEN BORD INTERNEŠENEL"

Najperspektivniji mladi političari Aleksandar Vučić, Dragan Šutanovac, Dragan 
Đilas i Čedomir Jovanović

Najpopularnija partija u Srbiji je Srpska radikalna stranka za koju bi glasalo 
33,7 odsto građana, rezultat je istraživanja agencije "Marten bord 
internešenel". Prema istoj anketi, na drugom mestu je Demokratska stranka, sa 
podrškom 24,5 odsto ispitanika. Treća je Demokratska stranka Srbije za koju bi 
glasalo 12,7 odsto građana.
Četvrta je koalicija Pokreta snaga Srbije i Socijaldemokratske partije sa 11,8 
odsto, dok ostale stranke sada ne bi prešle izborni cenzus od pet odsto. 
Istraživanje "Marten bord internešenela" urađeno je u decembru, na uzorku od 
1.207 punoletnih građana Srbije, bez Kosova i Metohije.
Nešto ispod cenzusa je Nova Srbija koju podržava četiri odsto građana. Slede 
G17 plus sa 3,8 odsto, Socijalistička partija Srbije sa 3,7 odsto, Srpski 
pokret obnove sa 3,1 odsto i Liberalno-demokratska partija sa 2,7 odsto podrške.
Ispitanici najviše poverenja imaju u lidera DS-a Borisa Tadića - 29,7 odsto. 
Nešto manje građana, 29,5 odsto, najviše veruje zameniku predsednika SRS-a 
Tomislavu Nikoliću. Treći je predsednik DSS-a Vojislav Koštunica, kome najviše 
veruje 13,1 odsto građana, a Bogoljubu Kariću 12,2 odsto ispitanika. Slede 
Velimir Ilić sa 5,2, Mlađan Dinkić sa 3,9, Vuk Drašković 2,8, Vladan Batić sa 
1,8 i Nebojša Čović 1,8 odsto poverenja ispitanika.
Prema ovom istraživanju, najperspektivniji mladi političar u Srbiji je 
funkcioner SRS-a Aleksandar Vučić, za koga se izjasnilo 34,7 odsto ispitanika. 
Na drugom mestu je Dragan Šutanovac (DS) sa 14,9 odsto. Slede direktor Narodne 
kancelarije predsednika Republike Dragan Đilas (14,2 odsto) i lider LDP-a 
Čedomir Jovanović (11,2 odsto).
Najpopularniji ministar je Velimir Ilić, koji uživa podršku 28,7 odsto 
ispitanih, dok je ministar finansija Mlađan Dinkić drugoplasirani i ima podršku 
18,1 odsto. Treći je ministar privrede Predrag Bubalo, a četvrti ministar 
zdravlja Tomica Milosavljević.
(Beta)