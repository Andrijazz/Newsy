> Izvor: ebart
> Datum: 
> Rubrika: info_politika
> Naslov: MILE ISAKOV O BIVŠOJ VLADAJUĆOJ KOALICIJI
> Članak:

MILE ISAKOV O BIVŠOJ VLADAJUĆOJ KOALICIJI

Mi smo u kolegijumu vlade, kao lideri stranaka, služili da obezbedimo većinu u 
Narodnoj skupštini

Miodrag Mile Isakov, bivši potpredsednik vlade i lider Reformista Vojvodine, 
trenutno producent u Radio Novom Sadu, objavio je knjigu pod naslovom 
,,ParaDOS", u kojoj, iz svog ugla, analizira zbivanja u prvoj vladajućoj 
koaliciji posle 5. oktobra.

Na predstavljanju knjige rekao je da i Zoran Đinđić i Vojislav Koštunica imaju 
svoj deo odgovornosti za neispunjavanje izbornih obećanja iz 2000. godine. 
Đinđić zato što se, žureći "ka Evropi", nije obazirao na Ustav i zakone, dok je 
Koštunica bio formalni legalista koji je, zbog "pravnog kontinuiteta", 
produžavao vek trajanja Miloševićevog aparata.

- Mnogi su mislili da je najbolje da se njih dvojica, legalista Koštunica i 
pragmatista Đinđić, "dopunjavaju", ali ja sam smatrao da umesto tog 
"dopunjavanja" koalicija treba da donese novi ustav, jer je imala dvotrećinsku 
većinu. Taj ustav bi bio temelj svim kasnije donetim zakonima.

Na pitanje zašto DOS nije doneo novi najviši pravni akt, u razgovoru za naš 
list Isakov kaže da to nije odgovaralo vladi, DS-u, pa i Đinđiću.

- Posle novog ustava usledili bi novi izbori, a pitanje je koliko bi na tim 
izborima iste partije osvojile glasova. Ovako su, naročito posle izlaska DSS-a 
iz koalicije, dobile stoprocentnu vlast, iako je najjača partija u DOS-u, DS, 
tada imala samo deset odsto podrške građana. Neko ko drži vlast sa deset odsto 
podrške nije zainteresovan za donošenje novog ustava koji će mu vlast oduzeti.

Kad je DSS izašao iz koalicije bilo je teško obezbediti dvotrećinsku većinu za 
usvajanje tog pravnog akta?

- Neki su hteli da ustav izglasamo prostom većinom, ali znalo se da tako 
usvojen akt ne bi imao podršku. Predlagao sam tada da donesemo ustavnu 
deklaraciju koja bi definisala osnovne principe i načela, ali i označila 
prestanak važenja starog ustava i početak rada na novom. To se nije dogodilo 
jer su ljudi na vlasti bili zainteresovani za svoj četvorogodišnji mandat.

Mandat ipak nije bio četvorogodišnji?

- U tome se nije uspelo jer se ne može vladati sa deset odsto poverenja birača. 
Ja sam im govorio da održimo bar lokalne izbore, ali odgovoreno mi je da onaj 
ko ima 80 odsto vlasti u opštinama ne treba da je daje drugome.

Bili ste član kolegijuma vlade i Predsedništva DOS-a, ali rekli ste da su 
odluke koalicije faktički donošene na drugim mestima?

- Od početka sam to video, mada sam mislio da ljudi koji se bolje poznaju mogu 
i pre Predsedništva da se sastanu i o nečemu dogovore. U početku su to bili 
Mićunović, Đinđić i Koštunica, posle su umesto Koštunice uvlačeni novi "igrači" 
- Batić, Korać i drugi.

Kasnije ste ušli i u vladu?

- I video sam kako je funkcionisala. Jedan od centara moći bio je premijer sa 
svojim kabinetom, drugi su činili ministri eksperti, na direktnoj vezi s 
premijerom, a treći je bio kolegijum vlade. Umesto da kreira politiku, 
kolegijum je samo verifikovao odluke i obezbeđivao većinu u Narodnoj skupštini. 
Jer, činili su ga lideri stranaka.

Tako je bilo dok je Đinđić bio živ?

- Kasnije se situacija apsolutno promenila, jer nije više bilo autoriteta u 
vladi koji bi mogao da zameni Đinđića. Iz DS-a su, umesto njega, odmah poslali 
dvojicu da ga zamene, ali ni petorica ne bi u tome uspela.

Kako je onda posle Đinđića koalicija funkcionisala?

- To je vreme masovne podrške vladi zbog ubijenog premijera i vlada je tako i 
funkcionisala. Ljudi su u tom trenutku smatrali da neko pokušava da zaustavi 
reforme i ono za šta su se oni borili 5. oktobra. Zato je pozitivno 
raspoloženje prema vladi ponovo poraslo.

Zašto onda stranke DOS-a nisu bolje prošle na izborima?

- Zato što je pozitivno raspoloženje javnosti bilo trenutno. A ubrzo se videlo 
da oni koji su ostali posle Đinđića nisu znali da nastave započeto. Jer, on je 
govorio da je "stranka firma", a da su stranački funkcioneri kao neki trgovački 
putnici koji imaju zadatak da prodaju "proizvod firme". A kad njega nije bilo, 
oni nisu znali šta dalje treba da "prodaju".

Ali vratimo se Koštunici. Kritikujete ga, a podržali ste ga kao kandidata za 
predsednika Srbije?

- Da, jer sam smatrao da Koštunica i Đinđić, ako već ne mogu zajedno, treba bar 
da se međusobno kontrolišu na funkcijama predsednika i premijera. Isto tako, 
kad je Koštunica postao premijer, podržao sam Tadića za predsednika, a ne 
Maršićanina, jer sad lideru DSS-a treba institucionalna kontrola.

Zbog podrške Koštunici, označili su Vas kao opoziciju u DOS-u?

- To su bile gluposti, jer Koštunicu su podržali i Mićunović i Čović. Ali ja 
sam bio opozicija onome kako se radilo u koaliciji, samo što se ni tad ni 
kasnije nisam svrstao ni uz koga, što je, inače, za političku karijeru 
samoubilačka pozicija. Jer, jedna strana ipak pobedi. Međutim, moj cilj nije da 
po svaku cenu ostanem u politici. Niti mislim da je svrha bavljenja politikom 
da obezbedite svoje prisustvo, da biste se vi i vaši iz partije negde smestili.

Zato ste i napustili mesto predsednika Reformista Vojvodine?

- Podneo sam ostavku jer nisam više hteo da se suprotstavljam udarima iznutra 
koji su se svodili na želju nekih drugih stranaka da "progutaju" reformiste. 
Zato sam poslednji put rekao: "Muka mi je od svega, neću u tome više da 
učestvujem".Zato sam sad samo član stranke.

I producent u Radio Novom Sadu?

- Tako piše u rešenju, jer sam podneo zahtev da me vrate na RTS. Po ugovoru, 
trebalo je da me rasporede na isto ili slično radno mesto, ali oni su napisali: 
producent na radiju, iako nikad nisam bio na radiju nego novinar i urednik na 
televiziji. Ali već sam im uputio zahtev za otpremninu, tako da ću se baviti 
nekim drugim poslom.

Bili ste potpredsednik vlade, lider stranke, sad ste bez vlasti?

- Nekome je potrebno duže, nekome kraće vreme da se na to navikne, ali ja se 
nikad nisam uživeo u tu ulogu. Uvek sam bio i "slobodan strelac", proveravao 
mnoge stvari, što u politici nije poželjno. Ko se bavi politikom mora da 
veruje, bez ostatka, u ono što propoveda grupacija čiji je član, a ja na to 
nisam bio spreman.