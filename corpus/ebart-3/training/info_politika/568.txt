> Izvor: matf
> Datum: 
> Rubrika: info_politika
> Naslov: BEOGRAD - Predsednik Centra za slobodno tržište Miroslav Prokopijević ocenio je 
> Članak:

da nisu realna očekivanja da Srbija i Crna Gora pre 2014. godine uđe u Evropsku 
uniju, prenosi Beta. "Najranija godina kada bi bilo koja članica državne 
zajednice SCG mogla da uđe u EU je 2014. godina", kazao je Prokopijević na 
predstavljanju studije "Srbija i EU - elementi moguće strategije". Prema 
njegovim rečima, s obzirom na brzinu reformi koje se sprovode u zemlji, biće 
dobro da SCG "makar i te godine ili čak koju godinu kasnije uđe u Uniju".
Prokopijević je naglasio da članstvo u EU ima i svoju cenu pored prednosti koje 
donosi. "Ulaskom u EU nove članice plaćaju doprinos budžetu u Briselu, koji je 
oko 1,2 odsto njihovog društvenog prihoda, smanjuju im se strana direktna 
privatna ulaganja, a deo suverenosti prenose na Uniju, a imaju i slabiji 
pregled i uticaj na Brisel", naveo je on.
"Različiti su razlozi, kao i računi ulaska pojedinih zemalja u EU. Za neke 
zemlje zapadnog Balkana i Rumunije ulazak u EU je bitan jer one teško da bi šta 
uradile bez pritiska Unije, neke zemlje imaju već skupu privredu, a nekima je 
potrebno razvijanje ekonomskih sloboda i vladavine prava", istakao je 
Prokopijević.