> Izvor: matf
> Datum: 
> Rubrika: info_politika
> Naslov: PREDSEDNIK AUSTRIJE KOD SVETOZARA MAROVIĆA I BORISA TADIĆA
> Članak:


Hajnc Fišer: Nijedan narod ne sme biti ugrožen - ni austrijski, ni srpski ni 
albanski

- AUSTRIJA i državna zajednica SCG imaju izuzetno dobre, prijateljske odnose, a 
Beograd sa Bečom, tokom poslednjih godinu dana, više nego sa bilo kojom drugom 
državom, ima intenzivnu političku i privrednu saradnju, rekao je juče 
predsednik SCG Svetozar Marović posle razgovora sa predsednikom Austrije 
Hajncom Fišerom koji boravi u trodnevnoj zvaničnoj poseti našoj zemlji. Fišera 
je primio i predsednik Srbije Boris Tadić. 
   Šef austrijske države je naglasio, da će Beč "rado pomoći, ukoliko bude u 
stanju i bude to od njega zatraženo, u rešavanju dva posebno osetljiva pitanja 
za Srbiju i Crnu Goru - odnosa unutar zajednice i pokrajine Kosovo, uključujući 
i da bude mesto razgovora". On je istakao da  Austrija pomaže i da će pomoći, 
posebno tokom svog predsedavanja EU sledeće godine, da SCG ide što brže 
evropskim putem.
Fišer je rekao srpskom predsedniku da je mirna budućnost zapadnog Balkana 
interes Austrije i da bi mnoštvo problema bilo rešeno kada bi se Ratko Mladić i 
Ante Gotovina našli u Hagu. Kao cilj EU, on je istakao da nijedan narod ne sme 
da bude ugrožen - ni austrijski, ni srpski, ni albanski.