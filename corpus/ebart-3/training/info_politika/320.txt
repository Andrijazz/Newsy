> Izvor: ebart
> Datum: 
> Rubrika: info_politika
> Naslov: REAGOVANjA NA PROMENU ŠEFA UNMIK-a 
> Članak:

REAGOVANjA NA PROMENU ŠEFA UNMIK-a 

Milan Ivanović: Predlog Kofija Anana ne uliva optimizam 
  
Predstavnici Srba i Albanaca sa Kosova i Metohije različito reaguju na 
imenovanje Sorena Jesena Petersena za novog šefa UNMIK-a.

Generalni sekretar Ujedinjenih nacija Kofi Anan juče je imenovao Danca Sorena 
Jesena Petersena za novog, petog šefa civilne misije Ujedinjenih nacija na 
Kosovu, koji će na toj funkciji zameniti Harija Holkerija. Jesen Petersen je od 
februara obavljao dužnost specijalnog predstavnika Evropske unije u Makedoniji, 
a pre toga radio za Visoki komesarijat UN za izbeglice i u Sekretarijatu UN.

Šef poslaničkog kluba koalicije "Povratak" u Skupštini Kosova i Metohije 
Dragiša Krstović izjavio je da se nada da će se Petersen na svestran način 
pozabaviti pitanjem Kosmeta i da neće kao njegov prethodnik Hari Holkeri iz 
pokrajine otići sa nepovoljnim bilansom.

Predsednik Srpskog nacionalnog veća severnog Kosmeta Milan Ivanović ocenio je 
da predlog Kofija Anana ne uliva optimizam srpskoj zajednici.

"Bojim se da međunarodna zajednica na ovaj način ne prekida kontinuitet 
proalbanske politike na Kosmetu i rezultat svega biće rađanje dodatne 
zabrinutosti među Srbima u pokrajini".

Pokrajinski premijer Bajram Redžepi izjavio je da se nada da će novi šef 
UNMIK-a nastaviti da prenosi nadležnosti sa UNMIK-a na privremene institucije i 
da za svaku sitnicu neće "konsultovati Njujork, već da će o takvim stvarima sam 
odlučivati".

Portparol kosovske vlade Mimoza Kusari izjavila je da je najvažnije da je novi 
šef UNMIK-a imenovan vrlo brzo nakon ostavke bivšeg šefa te misije Holkerija.

Ona navodi da je od posebne važnosti da novi šef UNMIK-a bude upoznat s 
procesima na Kosovu, te da podržava saradnju UNMIK-a s kosovskom vladom i bude 
spreman na prenos ovlašćenja na kosovske institucije.

Analitičari, kako prenose prištinski mediji, ukazuju da Petersen dolazi na 
Kosovo u najsloženijem i najtežem periodu i da, kao šef te misije, treba da 
obavi velike promene u reorganizaciji UNMIK-a.

- Smatram da to treba da bude ličnost koja će hteti da sprovede Rezoluciju 1244 
Saveta bezbednosti UN. Očekujem od Petersena, koji je već radio u ovom regionu, 
da će realno sagledati situaciju i, za razliku od svojih prethodnika, 
izveštavati Vašington i Brisel onako kako treba, sa realnim i jedino istinitim 
činjenicama.Želim da verujem da se napokon našao čovek koji će zaštititi Srbe, 
srpsku imovinu i svetinje ovde i da neće primenjivati dvostruke standarde koji 
su i doveli do svih nesreća a na štetu srpske zajednice - kaže Goran 
Bogdanović, jedini srpski ministar u kosmetskoj vladi.

Predsednik SPOT-a Momčilo Trajković ističe da ne menja mišljenje o šefovima 
misije koji, kako kaže, samo nastavljaju ono što prethodnici započinju.

- Pitanje je da li će novi šef UNMIK-a promeniti mišljenje. Ubeđen sam da će on 
samo nastaviti stopama Holkerija, a ovo je najopasniji period za Srbe na 
Kosovu. Jer, rešavaće se status pokrajine, a to će biti u mandatu sadašnjeg 
šefa misije UN - kaže Trajković i ocenjuje da srpska država, odnosno državna 
zajednica SCG "nije ozbiljan partner i još ne uliva poverenje međunarodnoj 
zajednici koja je zaobilazi".

- Plašim se da ćemo - kaže Trajković - sazreti kao država, ali tek onda kada 
Kosmet bude daleko od Beograda.