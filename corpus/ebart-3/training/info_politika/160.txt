> Izvor: ebart
> Datum: 
> Rubrika: info_politika
> Naslov: Marko Vučković, jedan od vođa "delija"
> Članak:

Marko Vučković, jedan od vođa "delija"

Marko Vučković je jedan od "delija", navijača "Crvene zvezde", koji je jurišao 
na Skupštinu, jurišao na Bastilju. Pred njom je ranjen njegov drugar Ivan 
Nikolić, Marko ga je nosio do Bulevara revolucije. Ivanu je život čudom spasen. 
Sada je negde u Sibiru, šef kuhinje u hotelu, podneo je tužbu za ranjavanje. 
Marko studira sportski menadžment, putuje sa "delijama" po zemlji i Evropi da 
bi bio na utakmicama "Crvene zvezde".
Šta je isto ili gore?
- Policija je ostala ista. Govorim kao navijač. Dakle, isti su i još gori. 
Doneli su zakon, najgori u Evropi. Kao da smo mi jedini i najveći problem u 
zemlji. Ako negde u mojoj blizini izbije tuča, mene kao vođu navijača mogu da 
strpaju u zatvor pet godina jer je nisam sprečio. Nemamo pravo na razglas na 
utakmicama, a preko njega možemo da utičemo na ljude da se ne tuku na 
tribinama. Može policija i sama da proceni da li možemo da uđemo na stadion ili 
ne možemo, to zavisi samo od njene dobre volje.
I loše je što ne sude Miloševiću i ostalim ovde u zemlji. Mislim, dobro je što 
im se sudi, ali bi bilo dobro da im se ovde sudi. Više su krivi nama.
DOS-ovci su vas ranije podržavali; da li ste sada razgovarali sa policijom o 
vašim navijačkim problemima.
- Ma ništa. Kažem, doneli su najgori zakon. U Italiji možete da unesete baklje 
na utakmicu. Mnogi dolaze zbog te atmosfere, a ne zbog fudbala. Naravno, nema 
bacanja baklji u teren. Nismo mi ludi da bacamo baklje, da štetimo svom klubu. 
Gore u Danskoj su gastarbajteri doneli baklje i bacali ih na teren. Mi smo bili 
protiv toga.
A šta je bolje posle 5. oktobra?
- Bolje je čim njih nema. Od njih ništa gore ne može da postoji. Ali, mislim da 
je 90 odsto ljudi očekivalo da će biti bolje nego što je sada.
Cela moja ekipa je verovala u premijera Đinđića. On nam je bio nada, on je 
sigurno predstavljao i više od 50 odsto onoga DOS-a. Ne bi bilo 5. oktobra da 
njega nije bilo. I kada su ga ubili, izgubio sam nadu, i ja i moja ekipa.
Da li se nešto promenilo u vašem privatnom životu?
- Studirao sam i tada i sada, za nijansu možda mogu više da kupim nešto što mi 
je potrebno. Putujem kao i ranije sa navijačima po zemlji i po Evropi, bili smo 
u Moldaviji i Danskoj... Imamo više navijača. Za Podgoricu smo ispunili četiri 
vagona, nakrcali smo našu tribinu protiv Zemuna, što nije bio slučaj poslednjih 
godina.
Da li vam je žao što ste upadali u Skupštinu i Televiziju 5. oktobra?
- Ne, nikada mi neće biti žao. Jedino mi je žao što tada "delije" nisu bile još 
organizovanije. Mislili su će to biti samo još jedne demonstracije posle kojih 
će se ljudi razići kućama bez obavljenog posla.
Intervjui: DRAGAN BUJOŠEVIĆ