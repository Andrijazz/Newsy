> Izvor: matf
> Datum: 
> Rubrika: info_politika
> Naslov: NATAŠA MIĆIĆ PRIREDILA PRIJEM POVODOM DANA DRŽAVNOSTI SRBIJE
> Članak:


Donošenje novog ustava Srbije je najvažniji posao koji imamo u ovoj godini

BEOGRAD - Moramo da okončamo period neodgovorne države koju su vodili i 
zloupotrebljavali neodgovorni ljudi. Ove godine, pred nama su važni poslovi, a 
najvažniji od njih je usvajanje novog ustava Srbije, koji bi za ovo vreme morao 
da bude ono što je Sretenjski bio za 1835. godinu.
Ovim rečima predsednik Skupštine Srbije Nataša Mićić, pozdravila je na 
jučerašnjem prijemu, povodom Dana državnosti Srbije, koji se  obeležava od 
prošle godine, više stotina zvanica, među njima i veliki broj predstavnika 
diplomatskog kora. Prijemu u zgradi Predsedništva nije, kako se i 
pretpostavljalo, prisustvovao niko iz DSS, SRS i SPS.
Podsećajući na 15. februar 1835. godine, kada je Kneževina Srbija donela 
Sretenjski ustav, i time pokušala da se tada priključi evropskim državama sa 
izgrađenim demokratskim principima, Nataša Mićić je istakla da naša zemlja i 
danas, ponovo ima tu priliku.
- Srbija bi, u zajednici sa Crnom Gorom, danas ponovo mogla da postane uzoran 
primer za region, posle niza godina i decenija u kojima to nije bila. Sada su 
okolnosti, međutim, potpuno drugačije - rekla je Nataša Mićić. - Neophodno je 
da shvatimo da svi pojedinci moraju da odgovaraju za štetu i sramotu koju su 
nam naneli. Najstrašnija je stvar zločine počiniti u ime drugih, u ime naroda, 
a onda se iza njega kriti. Suočavanje s tim neophodno nam je danas, ali je još 
značajnije za našu budućnost.