> Izvor: ebart
> Datum: 
> Rubrika: info_politika
> Naslov: PORTRET BEZ RAMA: PATRIJARH SRPSKI PAVLE 
> Članak:

PORTRET BEZ RAMA: PATRIJARH SRPSKI PAVLE 

Naš je zavet da ne rasplačemo nikoga zato što je druge vere i nacije, poučava 
poglavar SPC 

Rečenica po kojoj su ga i najmlađi zapamtili nazvavši ga "patrijarh Pavle 
budimo ljudi", nekima - koji religiju opet smatraju opijumom za narod i 
mračnjaštvom nepriličnim savremenom dobu - nije bila prepreka da ga optuže da 
je ratni huškač, zagovornik srpske hegemonije i velike Srbije, pa čak - i kako 
je 1992. pisalo u naslovu jednih osječkih novina - "satana iz manastira". 

Nikad ne propušta priliku da kaže: "Vera se ne propoveda rečima, već svedoči 
delima", ili: "Mir je podjednako potreban svim ljudima, kako nama, tako i 
neprijateljima našim", ili: "Pod suncem ima dovoljno mesta za sve ljude". 
Njegove pouke kao što je ona iz vremena krvavog raspada prethodne Jugoslavije: 
"Obavezni smo i u najtežoj situaciji da postupamo kao ljudi i nema toga 
interesa, ni nacionalnog ni pojedinačnog, koji bi nam mogao biti izgovor da 
budemo neljudi", ili poruka iz Božićne poslanice 1992. godine: "Naš je zavet da 
ne rasplačemo nijedno dete i ne ucvelimo nijednu staricu zato što je druge vere 
i nacije", među ljudima dobre volje u celom svetu, a on ih uvek pominje u 
svojim besedama, stvorile su o njemu predstavu kao o velikom duhovniku između 
čijih reči i dela nema nesaglasja. 

Smatrajući da je, kako je često podsećao, "služenje istini služenje Bogu", ovaj 
skromni i smireni duhovnik velike energije i blagih reči imao je moralno pravo 
da svima koji krenu u rasprave, makar se one ticale i sudbine Srpske crkve, 
ponovi apostolsku misao: "Neka vam reči budu blage, a dokazi jaki". Otud mu i 
smelost da čak i u vremenu kad je prekid jugoslovenskog rata ne samo bio 
daleko, već i kad je govoriti o pomirenju bilo podjednako nepopularno na svim 
zaraćenim stranama, u intervjuu jednom italijanskom listu izjavio da ima 
poverenje u budućnost jer veruje "u Boga i u ljude dobre volje", rekavši: 
"Verujem da će potomci i Srba i Hrvata i Slovenaca živeti u miru, stideći se 
umesto nas i našeg vremena i naših postupaka". 

Primajući u Patrijaršijskom dvoru čak i političare zbog kojih je oštro 
kritikovan i "kod kuće" i u svetu, poričući da je diplomata iako je malo 
uticajnih svetskih političara koji nisu s njim razmenili mišljenja o 
najozbiljnijim pitanjima od sudbinskog značaja za srpski narod, Njegova svetost 
patrijarh srpski gospodin Pavle je često govorio da "rat započinju moćni, a 
plaćaju ga nedužni", podsećajući time i međunarodnu zajednicu na njenu 
odgovornost za nesreće na Balkanu. "Ne tražimo mi Srbi da budemo povlašćena 
nacija, već samo to da i nas i Hrvate i muslimane mere istim merama", 
upozoravao je uticajne. 

Smatrajući da je čojstvo značajnije od junaštva, ožalošćen zbog nepriličnog 
ponašanja ispred zgrade Srpske patrijaršije u predvečerje katoličkog Božića, 
sišao je na ulicu da kaže ono u šta veruje, a to je da nema ničeg nekanonskog i 
nepravoslavnog u tome da anglikanski sveštenik ispred ikonostasa patrijaršijske 
kapele održi bogosluženje. Bogosluženje nije održano jer oni koji se pozivaju 
na jevanđelje nisu hteli da čuju jevanđeljske reči starog srpskog patrijarha. 

Svetovno ime mu je Gojko Stojčević, rođen je 11. septembra 1914 - na "crveno 
slovo" - u selu Kućanci u Slavoniji, nižu gimnaziju završio je u Tuzli, a višu 
u Beogradu, šestorazrednu bogosloviju u Sarajevu 1936. godine, a Pravoslavni 
bogoslovski fakultet u Beogradu. Zamonašio se u manastiru Rača 1948. godine, 
bio je na poslediplomskim studijama u Atini od 1955. do 1957. godine, kada je 
izabran za episkopa raško-prizrenskog. 

Na Kosovu je bio 33 godine. 


