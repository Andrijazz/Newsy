> Izvor: matf
> Datum: 
> Rubrika: info_politika
> Naslov: Posle akcije snaga bezbednosti kod Bujanovca
> Članak:


BUJANOVAC (Beta) - Sedmorici Šiptara uhapšenih u prekjučerašnjoj akciji 
državnih snaga bezbednosti u selima Veliki Trnovac i Končulj, u opštini 
Bujanovac, istražni sudija Okružnog suda u Vranju odredio je jednomesečni 
pritvor.
Pritvor im je određen nakon višečasovnog saslušanja koje je trajalo preksinoć, 
do kasno u noć, potvrđeno je u državnom Koordinacionom telu za jug Srbije u 
Bujanovcu.
Uhapšeni će ostati u pritvoru Okružnog zatvora u Vranju do okončanja istražnog 
postupka i saslušanja svih svedoka.
U akciji pretresa kuća, tokom koje je pronađena veća količina automatskog 
naoružanja, municije, uređaja za vezu i vojne opreme, državne snage bezbednosti 
uhapsile su 12 lica, od kojih je pet nakon informativnog razgovora pušteno na 
slobodu.
Na protestu pred zgradom Skupštine opštine Bujanovac, više stotina Albanaca 
zatražilo je oslobađanje uhapšenih.
U Bujanovcu je juče bilo mirno, a ulicama grada i lokalnim putem koji vodi 
prema Velikom Trnovcu patroliraju pojačane policijske snage. Saobraćaj se nakon 
jučerašnje protestne blokade normalno odvija i regionalnim putem Bujanovac - 
Končulj - Gnjilane.