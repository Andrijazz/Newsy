> Izvor: ebart
> Datum: 
> Rubrika: info_politika
> Naslov: SKUPŠTINA SCG USVOJILA IZMENE ZAKONA O VOJSCI
> Članak:

SKUPŠTINA SCG USVOJILA IZMENE ZAKONA O VOJSCI

Do kraja godine broj zaposlenih u Vojsci i Ministarstvu odbrane biće smanjen za 
6.700 zaposlenih - 1.300 vojnika i 5.400 civila

BEOGRAD - Iako je održana u atmosferi neizvesnosti oko daljeg funkcionisanja 
zbog isteka mandata poslanicima, Skupština SCG  juče je, ipak, usvojila izmene 
Zakona o Vojsci Jugoslavije, koji predviđa otpuštanje ili penzionisanje 1.300 
profesionalnih vojnika i 5.400 civila koji služe pod ugovorom, ali i njihovo 
socijalno zbrinjavanje.
Za izmene Zakona glasalo je 48 poslanika iz Srbije i 18 iz Crne Gore. Poslanici 
SRS i SPS glasali su protiv, a uzdržanih nije bilo.
Prvoslav Davinić, ministar odbrane, pozdravljajući usvajanje izmena Zakona, 
podsetio je da bi i bez toga bilo otpuštanja ljudi, ali bez socijalnih 
beneficija. Ovako im je omogućen otkazni rok od tri meseca i otpremnina od 12 
bruto mesečnih plata.
Davinić je, međutim, dodao da neće svih 5.400 civila biti na isti način 
zbrinuto, jer će 1.800 njih otići u penziju. Svih 1.300 profesionalnih vojnika, 
istovremeno, otići će u penziju.
Dragoljub Mićunović (DS) zamerio je što nije donet novi zakon o Vojsci. On je 
naglasio da većina građana i dalje ne veruje u rezultate istrage vojnih 
pravosudnih organa povodom pogibije dvojice gardista u Topčideru i posebno 
zamerio tadašnjem vojnom istražnom sudiji Vuku Tufegdžiću na njegovim izjavama.
Jadranko Vuković (SRS) ustao je, međutim, u odbranu Tufegdžića, ali je oštro 
zamerio ministru odbrane što, kako je rekao, na vreme nije presekao "slučaj 
Topčider".
On je, povodom istrage o pogibije dvojice gardista, rekao da je dobio belešku 
Obrada Gajića, radnika beogradskog "Zelenila", koji je izjavio da je čuo 
pucnjavu u blizini kasarne i video maskiranu osobu koja beži autom.
- Posle provere, njegove tvrdnje pokazale su se netačnim. Kesić je u 
međuvremenu pobegao u Bosnu, ili, kako se priča, šiša travu ministru Daviniću - 
pričao je Vuković, dok je Zoran Šami, predsednik Skupštine, bezuspešno 
pokušavao da ga prekine, upozoravajući ga da se ne drži dnevnog reda.
Ministar Davinić podstio je na rezultate istrage Vojne i državne komsije i na 
zaključak Vrhovnog saveta odbrane, da predmet bude prepušten Okružnom sudu u 
Beogradu.
On je odbacio primedbe da Međunarodni monetarni fond "kroji" reforme u Vojsci, 
ali je potvrdio da je ta institucija tražila smanjenje broja civila u oružanim 
snagama. On je ponovio i zalaganje za "manju, ali snažnu i efikasnu vojsku, 
spremnu da odgovori na sve eventualne izazove".
- Ne sumnjajte da je Vojska SCG spremna da odgovori na izazove terorista ili 
ekstremista na jugu Srbije ili na Kosovu i Metohiji - poručio je Davinić.