> Izvor: matf
> Datum: 
> Rubrika: info_politika
> Naslov: Predsednik Odbora za kulturu i vnformisanje Skupštine Srbije Ivan Andrić nije 
> Članak:

juče želeo da komentariše izbor Nenada Cekića za predsednika Radiodifuznog 
saveta, kao ni najavu Snježane Milivojević da će podneti ostavku na članstvo u 
savetu, jer je, kako je rekao, savet nezavisno telo sa kojim parlament, od kada 
ga je izabrao, nema više ništa.
- Mi smo u ime poslanika DOS-a tražili da se odluke saveta ne komentarišu jer 
je on po zakonu nezavisan i njegove odluke možemo samo da poštujemo. Zato svako 
svoje mišljenje treba da zadrži za sebe - rekao je Andrić. On je dodao da 
razume razloge zbog kojih je Milivojevićeva najavila ostavku jer je "pritisak 
javnosti bio veliki".
Andrić je rekao da, po zakonu, ukoliko Snježana Milivojević ostavku dostavi 
skupštini, ona će zatražiti od predlagača da u određenom roku dostavi dva nova 
predloga, nakon čega će parlament od ta dva kandidata izabrati novog člana 
saveta. Međutim, pošto je savet već konstituisan, on može da nastavi da radi i 
bez tog jednog člana.
Šef poslaničke grupe DOS-reforma Srbije Bojan Pajtić takođe kaže da 
Radiodifuzni savet može da radi ako ima najmanje pet članova, jer je to većina 
od ukupnog broja. Ostavka člana saveta, po njemu, predstavlja lični i moralni 
čin, a savet je potpuno autonomno telo nad kojim Skupština nema nikakve 
nadležnosti.