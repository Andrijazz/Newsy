> Izvor: ebart
> Datum: 
> Rubrika: info_politika
> Naslov: U BAČKOJ PALANCI NI TRAGA OD DEMOKRATSKIH PROMENA
> Članak:

U BAČKOJ PALANCI NI TRAGA OD DEMOKRATSKIH PROMENA

Tek posle šest sati i četiri glasanja 42 odbornika Skupštine bačkopalanačke 
opštine konstituisan je lokalni parlament i tako je u minut do dvanaest 
izbegnuto uvođenje novih privremenih mera Vlade Republike Srbije. Za 
predsednika Skupštine izabran je Boris Kuzmanović iz SRS, koji je do sada 
obavljao funkciju zamenika predsednika opštine. Za njegovog zamenika izabran je 
Milorad Paripović iz PSS, a za sekretara SO Dubravka Živić.
Maratonska sednica palanačke Skupštine opštine dobila je epilog kome se malo ko 
nadao, a činjenica da posle konstituisanja niko nije imao razoga za slavlje 
svedoči da je izbor predsednika, njegovog zamenika i sekretara SO više bio 
uslovljen pretnjom privremenim merama nego koalicijom 24 odbornika SRS, SPS i 
PSS.
Demokratska stranka, G 17 plus i Srpski pokret obnove, stranke koje su ranije 
potpisale koalicioni sporazum za funkciju predsednika SO, kandidovale su Kostu 
Stakića, predsednika ovdašnjih demokrata, inače prvog čoveka najjače stranke 
demokratskog bloka u opštini. Očekivalo se da će DSS sa svoja četiri odbornička 
glasa dati podršku demokratima i da će konačno, posle 15 godina,
po prvi put bačkopalanačka opština dobiti demokratsku većinu. Međutim, na 
iznenađenje gotovo svih, za Stakića nisu glasali odbornici DSS. Ali, zato su 
glasali odbornici PSS. Njih petoro je i na ponovljenom glasanju dalo podršku 
demokrati, a radikali i socijalisti su se izjasnili za Zorana Jovičina, 
kandidata SRS, pa je dva puta rezultat bio 19:19.
Posle serije pauze i konsultacija predsedavajući primarijus dr Milan S. 
Mirković saopštio je da će se ponovo glasati, ali sa novim kandidatima. 
Radikali su, umesto Jovičina, predložili Kuzmanovića, a demokratski blok je 
ostao bez kandidata. U pauzi je očito postignut sporazum da Karićevi odbornici 
promene stranu i da, posle demokratskog, glasaju za radikalskog kandidata. Kao 
kontrausluga usledio je izbor Milorada Paripovića iz PSS za zamenika 
predsednika SO.
U Bačkoj Palanci posle septembra 2004. godine, od kada traje kriza lokalnog 
parlamenta, nije došlo do suštinskih demokratskih promena. Slobodan Škorić, 
predsednik odborničke grupe SPS i predsednik socijalista, rekao je da ovo nije 
ničija pobeda, ni poraz i da tri stranke nisu ušle u koaliciju, već da je reč o 
sprečavanju novog uvođenja privremenih mera.
Dr Milutin Rujević, šef odborničke grupe PSS i predsednik Karićeve grupe u 
Bačkoj Palanci, rekao je da je pet njihovih odbornika ispunilo obećanje dato 
građanima. Tačnije, rekao je
Rujević, probali su da podrže demokratski blok, ali su na kraju ipak morali da 
glasaju za konstituisanje SO.
Dragan Bozalo, predsednik opštine i šef ovdašnjih radikala, sa skupštinske 
govornice je poručio da ne postoji nikakva koalicija radikala sa socijalistima 
i Karićevim odbornicima, a da je Skupština konstituisana samo zato da ne bi 
došlo do novih privremenih mera, jer je 28. februar bio poslednji zakonski rok. 
Bozalo je najavio da Skupštini predstoji teži deo posla, a to je usvajanje 
opštinskog budžeta za 2006. godinu, jer, ukoliko se to ne uradi do kraja marta, 
Vlada Srbije ponovo mora uvesti privremene mere u lokalni parlament.