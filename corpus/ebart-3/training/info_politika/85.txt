> Izvor: ebart
> Datum: 
> Rubrika: info_politika
> Naslov: Nebojša Čović, potpredsednik, za "Blic"
> Članak:

Nebojša Čović, potpredsednik, za "Blic"

Potpredsednik Vlade Srbije Nebojša Čović ocenio je juče za "Blic" da ga 
poslednjih dana "pojedini kritičari iz opozicije na političkoj sceni Srbije 
kritikuju da je preterano ambiciozan samo zato što nije želeo da o nekim 
stvarima ćuti".
- Očigledno je da je vreme da odgovorim svojim kritičarima koji govore: "Čović 
je ambiciozan". Ako ih zapitam da li bi svoj život dali u ruke lekaru bez 
ambicije ili da li bi za svoju decu odabrali učitelja bez ambicija, odgovorili 
bi mi, bez sumnje, da su oni moju ambiciju videli kao taštinu i težnju za 
isticanjem - kaže Čović. Zapitavši se čime je zaslužio takav predznak, Čović 
ističe da je to verovatno zato što je odbio da u ličnim interesima vidi državni 
interes.
- Zaslužio sam to i zato što sam tražio, a i dalje tražim da se država 
beskompromisno i transparentno obračuna s kriminalcima. Da sam ćutao o onome o 
čemu moji kritičari iz opozicije ćute, ne bi me oni u svojim izjavama stavljali 
u neprijatan kontekst. Naprotiv, kod njih bi zaradio prijateljski osmeh i lepu 
reč u medijima - rekao je Čović.
Lider DA ističe da to što ga neki ocenjuju ambicioznim u stvari znači: "Čuvajte 
ga se, nekuda je krenuo, negde želi da stigne".
- Želim da stignem tamo gde smo i krenuli 5. oktobra 2000. godine, u civilno 
društvo s jasno definisanim mehanizmima kontrole javnih poslova. Na ovom 
principu gradim jedinstvo DOS i uveren sam da ćemo u tome uspeti uz maksimalno 
poštovanje dogovora - zaključio je Čović.