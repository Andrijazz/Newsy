> Izvor: ebart
> Datum: 
> Rubrika: info_politika
> Naslov: Komentari
> Članak:

Komentari

Rodoljub Šabić  poverenik za informacije

Nedavno je GRECO (Inicijativa grupe zemalja SE za borbu protiv korupcije) 
objavio izveštaj o stanju korupcije u našoj zemlji sa odgovarajućim 
preporukama. Dobro je što jedna od preporuka ukazuje na nedovoljno korišćenje 
antikorupcijskog potencijala Zakona o slobodnom pristupu informacijama od 
javnog značaja.
Dobro je i što GRECO traži obuku kadrova u organima vlasti za primenu Zakona o 
slobodnom pristupu informacijama. Doduše, tužno je da nas ma ko mora podsećati 
na to, budući da je takva obuka kadrova, kao obaveza svih državnih organa, 
izričito predviđena samim zakonom. Ali, kad se već nije postupalo po zakonu, 
utoliko pre po preporuci (inače obavezujućoj) treba postupiti. 
Nesporan je značaj obuke. Znanje svakako daje šanse za kvalitetniju primenu 
zakona. Ali, samo znanje nije dovoljno. Potrebna je i volja, odlučnost da se 
zakon konsekventno primenjuje. To, kad treba, podrazumeva i sankcije i prinudu. 
A, u dosadašnjoj, bezmalo dvogodišnjoj primeni, nadležni organi izvršne vlasti, 
i pored više hiljada prekršaja zakona, nisu nijednom pokrenuli prekršajni 
postupak. I ni u jednom od, istina, malog broja slučajeva kada je traženo 
prinudno izvršenje odluke poverenika za informacije, nisu to učinili. Treba li 
čekati neku novu preporuku GRECO-a da bi se ovakvo stanje promenilo?