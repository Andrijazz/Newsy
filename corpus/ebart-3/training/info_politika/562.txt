> Izvor: ebart
> Datum: 
> Rubrika: info_politika
> Naslov: PREDSEDNIK HRVATSKE U TRODNEVNOJ ZVANIČNOJ POSETI SRBIJI I CRNOJ GORI
> Članak:

PREDSEDNIK HRVATSKE U TRODNEVNOJ ZVANIČNOJ POSETI SRBIJI I CRNOJ GORI

Stjepan Mesić: Krivica mora da bude individualna, Srebrenica je tako veliki 
zločin da ga ne bi trebalo relativizovati sa nekim drugim. Svetozar Marović: 
SCG spremna da podrži Hrvatsku kao člana Saveta bezbednosti. Boris Tadić: Idem 
u Srebrenicu. Vojislav Koštunica: Sve rešavati kroz institucije

BEOGRAD - Zajednički cilj SCG i Hrvatske je dalji razvoj bilateralnih odnosa na 
dobrobit svih građana, uz istovremeno rešavanje preostalih otvorenih pitanja - 
saglasili su se juče predsednici SCG i Hrvatske Svetozar Marović i Stjepanu 
Mesić, u prvom zvaničnom susretu kojeg je hrvatski predsednik imao po dolasku u 
trodnevnu posetu SCG.
- Ponovili smo našu privrženost evropskim ciljevima i punu spremnost da na tom 
putu jedni drugima međusobno pomažemo - naglasio je Marović. - Sa naše strane, 
ponovili smo da je Srbija i Crna Gora spremna da, u mandatu 2008 - 2009. 
godine, podrži Hrvatsku kao člana Saveta bezbednosti. Očekujemo, s druge 
strane, podršku Hrvatske u našem pristupanju Partnerstvu za mir kao i u našoj 
nameri da postanemo punopravni član jadranske inicijative.
Marović je podvukao da pred, još uvek otvorenim problemima između SCG i 
Hrvatske "ne želimo da zatvaramo oči". Nabrojivši neka od njih kao što su 
pitanja raseljenih, nestalih, imovine privatnih lica i preduzeća, granica na 
severu, on je naveo da se moraju rešavati brže i efikasnije, s obzirom da za to 
već postoje pravni preduslovi.
Uz ocenu da "mi možemo sarađivati daleko bolje kako bismo našim građanima 
omogućili bolji život", hrvatski predsednik osvrnuo se i na nedavnu prošlost.
- Najlakše je ući u rat, teško je izaći iz rata, ali sanirati posledice rata je 
najteže. Mi se sada nalazimo u toj, trećoj fazi kada sve ono što se dogodilo, 
moramo da saniramo, da uspostavimo dobre odnose i da krenemo dalje. Ne 
zaboravljajući ono što se dogodilo. A, za to postoje domaća pravosuđa, ali i 
Haški tribunal, kojem izražavamo punu podršku time da je potrebno potpuno 
sarađivati, da se krivica mora individualizovati, da moraju da odgovaraju 
konkretni ljudi za konkretna dela i da prestanu da se optužuju kolektiviteti. 
Neka odgovaraju konkretni Srbi, konkretni Hrvati, konkretni Bošnjaci i tako se 
oslobađa odgovornosti kolektivitet - naglasio je on.
Govoreći o ekonomskoj saradnji, Mesić je konstatovao da na tržište bivše SFRJ 
"naše firme mogu da izlaze zajedno, i to tržište ne treba prepustiti drugima".
- Mislim da i naši građani treba da shvate da ne smemo robovati prošlosti nego 
da se moramo okrenuti budućnosti - podvukao je Mesić, a na pitanje novinara 
vidi li sebe kao regionalnog lidera, odgovorio je:
- Nemam nameru niti iluziju da bi trebalo da budem lider celog regiona.
Novinare je interesovalo i kakav je stav dvojice predsednika prema predlogu 
Igmanske inicijative da 11. jul bude proglašen u SCG, Hrvatskoj i BiH Danom 
sećanja na sve žrtve rata. Mesić je naveo da ne bi hteo da ulazi u odluku za 
koju nije dobio mandat, ali je ponovio da je "Srebrenica tako veliki zločin, 
najveći koji je posle Drugog svetskog rata učinjen bilo gde u svetu i da ga ne 
bi trebalo relativizovati s nekim drugim zločinima koji su, takođe, počinjeni".
I predsednik Marović konstatovao je da ne može odlučivati u ime onih koji o 
tome treba da odluče podsećajući da je Savet ministara veoma oštro osudio 
zločin u Srebrenici koji će "verovatno ostati simbol i paradigma jednog vremena 
ubijanja i zla i verujem da svako ko oseća potrebu da se suoči sa zločinima bez 
obzira da li su oni učinjeni na vašoj ili tuđoj strani, mora da se pokloni pred 
žrtvama svakog zločina".