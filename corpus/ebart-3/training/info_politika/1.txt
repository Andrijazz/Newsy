> Izvor: matf
> Datum: 
> Rubrika: info_politika
> Naslov: Vanredni parlamentarni izbori u Srbiji: 
> Članak:


Radikali dominiraju na "svojoj polovini" i ostvaruju neupotrebljivu pobedu. Za 
sklapanje postizborne koalicije radi sastavljanja nove vlade potrebna 
saglasnost DSS-a, DS-a, G17 plus i SPO-NS. Aktere znamo: kad se oni 
usaglašavaju - sve je moguće

Što bi sad bilo dobro biti kralj ili predsednik.
 
Za skupštinske mandate konkurisalo je 60, a u izbornoj noći izgledalo je da će 
mandate dobiti šest partija. Od tih šest, vladu mogu sastaviti četiri partije 
demokratskog bloka - DSS, DS, G17 plus i SPO-NS. Tri od njih su svaka sa svoje 
strane obeležavale politiku posle pada Slobodana Miloševića, a jedna je deset 
godina vukla protiv tog režima. Birači su na najbolji način kaznili te aktere - 
teraju ih da nađu sporazum i kompromis. Ta vlada će morati da vodi računa o 
prilično jasnom raspoloženju birača i o neophodnim prioritetima.

Prva poruka - glasači u Srbiji uopšte nisu apolitični, kako su voleli da im 
imputiraju različiti komentatori. Na izborima 28. decembra 2003. na biralište 
je pozvano ukupno 6.511.450 birača, a izašlo je oko 3.8 miliona, to jest oko 59 
odsto upisanih birača, dakle oko sedamsto hiljada glasova manje nego 24. 
septembra 2000, kada je izašlo 4,7 miliona glasača, no tada su bili sudbinski 
izbori, konačan sudar dve opcije koji je obeležio jedan istorijski zaokret.

Za vreme režima Slobodana Miloševića (1990-2000) uspostavljen je trend 
smanjivanja izlaznosti - od pet miliona glasača 1990. do 4,1 milion glasača 
1997, a ti izbori su bili delimično bojkotovani.

Pod DOS-ovim režimom glasalo je - u decembru 2000. godine - 3.7 miliona birača, 
u septembru 2002. godine - 3.6 miliona, u oktobru 2002. godine - 3 miliona, u 
decembru 2002. godine - 2.9 miliona i u novembru 2003. godine - 2.5 miliona 
birača. Ako je prvopomenute obeležavalo bekstvo simpatizera starog režima od 
DOS-ove revolucije i kriznih štabova, tri od četiri ostala turnusa obeležavao 
je manji ili veći, otvoren ili prikriven bojkot nekog od aktera. Biračko telo 
je konstituisano. A vlada?

Drugo. Radikali.

 
 
Radikali su ostvarili relativnu pobedu koja nije mnogo upotrebljiva. Njihov 
koalicioni potencijal je u ovim okolnostima veoma slab. Ostaje njihova 
satisfakcija što na ovim izborima stiču pravo da govore u ime nezadovoljnih. To 
je relativan mandat. Šešeljeva stranka je do sada profitirala u vakuumu (1992, 
na saveznim izborima; 1997. na predsedničkim kada je deo demokratske opozicije 
bojkotovao izbore i na neuspelim predsedničkim izborima 2003), a sada su 
profitirali na socijalnom nezadovoljstvu, na raspadu DOS-a i na krizi SPS-a 
koja je duboka.

Ipak, 1,1-1,2 miliona glasova, koliko su osvajali Šešelj (2002) i Nikolić (2003 
- 1.116.986 glasova), pokazalo se kao merilo snage te partije, koja je 
definitivno postala glavni reprezent tzv. starog režima.

Srpska radikalna stranka je za dva koplja iznad vlastitih parlamentarnih 
rezultata (406.196 glasova na skupštinskim izborima u decembru 2000 - dobili 
svega 322. 333 glasa), ali ona tu snagu ne može ni po izbornom rezultatu ni po 
koalicionom potencijalu pretvoriti u - vlast.

PREŽIVljAVANjE: SPS će proglasiti uspeh na rezultatu koji je gotovo deset puta 
manji od nekadašnje snage ove partije. Najveći izborni trijumf SPS je ostvario 
1990 - na osnovu 2.320.587 (45,8 odsto) dobijenih glasova, Slobodan Milošević 
kao predsednički kandidat osvojio je 3.285.799, odnosno 63,34 odsto glasova 
izašlih birača. Godine 1992 - 1.359.086, kada je mnogo birača prepušteno 
radikalima. U septembru 1997. imali su 1.418.036 glasača. Slobodan Milošević je 
2000. izgubio vlast sa - 1.826.799 glasova. 

U decembru 2000. SPS je osvojio 516.326, na predsedničkim izborima približio se 
granici poniženja sa 119.052 glasa, koliko je u septembru 2002. uzeo Bata 
Živojinović. Tada je Slobodan Milošević podržao predsedničku kandidaturu 
Vojislava Šešelja. Sada imaju nešto ispod 300.000 glasova.

To znači da reč Slobodana Miloševića sluša možda oko 200.000 glasača SPS-a. I 
druge liste koje su imale haške optuženike nisu zabeležile vidljiv rezultat. 
Uspeh radikala je sasvim druga priča.

SPS PLUS SRS: U trenutku gubitka vlasti SPS i SRS su imali (1.532.841 plus 
406.196 glasova) oko dva miliona glasača, a sada imaju sedamsto hiljada manje.

Ako se gleda rezultat iz decembra 2000, kada s terena izlazi milion glasača 
bivšeg režima i odlazi u apstinenciju - i Socijalističkoj partiji Srbije ostaje 
516.326 a Srpskoj radikalnoj stranci 322.615, te ako se uračuna decembarska 
(2000) snaga Stranke srpskog jedinstva, 200.052 - to je bilo milion glasača. 
Taj blok je sada povećao biračku podršku za jednu trećinu. Ivkovićevi narodni 
socijalisti ostvarili su slab rezultat, koalicija u kojoj je bio SSJ takođe ima 
nezapažen rezultat.

Zahvaljujući činjenici da je iz igre verovatno ispalo 13 članica bivšeg DOS-a, 
s izbornom snagom od 15 odsto biračkog tela, ove dve partije će imati veliku 
zastupljenost u parlamentu, što će biti od izvesnog uticaja na pisanje ustava - 
što radikali knjiže i kao svoj cilj.

Dakle, nije bitno uvećana podrška za stranke bivšeg režima, Srbija se ne vraća 
nazad.

RELATIVNO: DSS nije ostvario na demokratskom polu ono što je radikalima pošlo 
za rukom na "svojoj polovini". Vojislav Koštunica ne može biti zadovoljan 
rezultatom, jer oni će poljuljati utisak o njegovoj nedostižnoj ličnoj 
dominaciji u biračkom telu. To bi moglo znatno otežati njegove očigledne 
planove u budućem periodu. On je četiri puta dobijao najviše glasova na 
predsedničkim izborima (2,4 miliona - 2000, zatim 2002. godine - 1,1 milion - 2 
miliona i 1,7 miliona). Za DSS je sačuvao tek trećinu biračkog tela koje je 
2000. optiralo za DOS.

Njegova Demokratska stranka Srbije sada "ima napismeno" da je od male stranke s 
rasutim glasovima (218.056 na izborima 1993. godine) došla do stranke srednje 
veličine od oko 700.000 glasova. Predizborne sondaže su locirale ovu stranku tu 
negde u okvirima sadašnjeg izbornog rezultata. Sociolog Slobodan Antonić je na 
osnovu dosadašnjih rezultata u jednom članku za "Prizmu" procenjivao da DSS 
neće podržati čvrsti antidosovski glasači, da će oni koji su više ekonomski 
orijentisani otići u G17 plus, a oni više nacionalno orijentisani u SRS, dok će 
i Velja Ilić odvesti svoj deo glasača iz 2002, a Vuk Drašković deo svojih 
starih pristalica. Na osnovu te računice, on je predviđao da bi snaga DSS-a 
mogla da iznosi 700.000 - 800.000 glasova. Nešto malo ispod te donje optimalne 
granice DSS se približio nekadašnjoj snazi SPO-a iz vremena kada je Vuk 
Drašković bio vođa opozicije. Videće se kako će izgledati koalicioni pregovori, 
no DSS će po svoj prilici morati da pravi koaliciju sa DS-om, G17 plus i 
koalicijom SPO-NS. Pošto to, s obzirom na dosadašnji politički život, 
predstavlja veliki izazov, biće zanimljivo traženje formula. Koštunica se 
previše obavezao kada je rekao da s Demokratskom strankom neće u koaliciju i 
upravo toj stranci će morati da da koncesije. One bi se mogle tražiti recimo da 
Koštunica ne dira aranžman na nivou državne zajednice.

DS: Demokratska stranka je platila cenu vladavine, erozije vlasti i u raspadu 
DOS-a, i vratila se u okvire koje je imala pre deset godina.

(DS 1993. godine 497.582 glasa, DS 2003 - oko 480.000, a ima satisfakciju u 
tome što je nadmašila direktnog konkurenta G17 plus i što je rezultat učinio 
praktično bespredmetnim Koštuničinu najavu da s Demokratskom strankom neće ući 
u koaliciju.) Ta stranka će biti nezaobilazan faktor u pravljenju buduće vlade. 
Naravno, četvrtinu poslaničkih mandata osvojenih na ovoj listi koristiće DC, 
GSS, SDU i Koalicija "Sandžak". Drugo mesto u demokratskom bloku verovatno će 
olakšati postizborne unutrašnje rasprave u ovoj stranci. Nije isključeno da će 
DS računati i s tim da do novih vanrednih izbora mora doći uskoro.

SANAK: G17 plus je očito očekivao bolji rezultat, ali pitanje je koliko je to 
realno. Pošto su G17 plus i DS računali na isti deo biračkog tela (Labus 2002. 
godine 0,9 miliona glasova), njihovo nadmetanje obeležilo je jedan od 
najinteresantnijih derbija u okviru bivšeg DOS-a u kome je G17 plus malo lošije 
prošao od starijeg brata. Zbir glasova DS-a i G17 plus je nešto ispod 900.000. 
Zbir poslaničkih mesta ne stavlja G17 plus u dominantnu poziciju pri pravljenju 
buduće koalicije za buduću vladu, ali će ova partija biti nezaobilazna.

POVRATAK: SPO se vratio na scenu s nešto manje od polovine svoje nekadašnje 
snage. Na nekadašnjim izborima SPO je, bez obzira na to da li je s nekim u 
koaliciji ili nastupa sam, imao biračko telo koje se kretalo oko brojke za 
trećinu manje od milion (794.783 - na izborima '90; Drašković, kao predsednički 
kandidat na izborima 1990. osvaja 824.674 glasa; zatim 809.731, koalicija 
Depos, '92; pa 715.564, koalicija Depos II, decembar '93; pa 969.296, Koalicija 
Zajedno 1996. i na kraju 793.988, samostalno na izborima 1997, kada je na 
predsedničkim izborima Drašković osvojio 852.800 glasova).

SPO će verovatno biti zadovoljan iz dva razloga - prvo, zato što se "vratio iz 
mertvih" (114.296 birača u decembru 2000, odnosno 159.959 glasova koliko je 
Drašković dobio na poslednjim predsedničkim izborima na kojima je učestvovao, u 
septembru 2002). Druga satisfakcija za Draškovića je to što je posle trinaest 
godina u "lokalnom derbiju" pobedio SPS.

CENA RAŠČIŠĆAVANjA: Na prvim izborima 1990. sadašnji cenzus od pet odsto prošle 
bi samo tri stanke - SPS, SPO i DS (ukupno osvojile 69 odsto glasova), što 
znači da bi broj glasova bačenih na male dosezao i do 31 odsto. Na drugim 
republičkim izborima, 1992. godine, procenat bačenih glasova iznosio je 14 
odsto , na trećim 1993. godine 9 odsto, na četvrtim 1997. godine 8 odsto i na 
četvrtim 2000. godine 8 odsto. U tih 8 odsto (308.208 glasova), sa decembarskih 
izbora 2000, nalazilo se i 114. 296 glasova za nekada moćni SPO, koji se sada 
vraća u život.

Ukrupnjavanje scene sada je platilo trinaest lista, a u ukupnom zbiru to je 
odnelo glasova za jednu celu partiju - oko 15 odsto onih koji su glasali, 
odnosno oko devet odsto biračkog tela.

Posledice toga će biti verovatno najgora zastupljenost nacionalnih manjina u 
srpskom parlamentu od početka višestranačja u Srbiji.

Dok nastaje ovaj tekst, jedna lista se još bori s giljotinom cenzusa, to je 
koalicija Zajedno za toleranciju (Čanak-Kasa-Ljajić) i poslednja je od izbornih 
lista koja ima dobre šanse za ulazak u parlament. U prvoj polovini 90-ih 
godina, najuspešnija stranka vojvođanskih Mađara bio je DZVM, koji je redom 
osvajao:132.726 (1990), 106.831 (maj 1992), 140.825 (decembar 1992) i 112.342 
glasa (1993). U drugoj polovini 90-ih glavna mađarska stranka u Srbiji postao 
je SVM i osvajao je 81.311 (1996) i 50.960 (1997) glasova. Imali su poslanike u 
svim skupštinskim sazivima.

S druge strane, najbolji rezultati muslimanskih stranaka bili su 84.156 glasova 
za SDA (1990) i 49.486 glasova za Listu za Sandžak - Sulejman Ugljanin (1997). 
Ta lista će imati poslanike na listi Demokratske stranke, ali to neće mnogo 
promeniti generalni utisak da je giljotina za male pogodila nacionalne manjine.

Koalicija Zajedno za toleranciju - Čanak-Kasa-Ljajić okupljala je Ligu 
socijaldemokrata Vojvodine, Sandžačku demokratsku partija i Savez vojvođanskih 
Mađara, Koaliciju Šumadija, Demokratski savez Hrvata Vojvodine, Hrvatski 
narodni savez, Demokratski evropski pokret, Građanski pokret vojvođanskih 
Mađara, Demokratsku stranku Roma Srbije, Demokratski savez Bugara u Srbiji, 
Vojvođansku unija, Evropsku partiju, Stranku za Sandžak, Liberalnu bošnjačku 
organizaciju, Socijaldemokratsku radničku partija i stranku Negotinske krajine.

U žrtve giljotine spada još jedna koalicija s velikim brojem članica koju je 
predvodio dosadašnji potpredsednik srpske vlade i predsednik Reformista 
Vojvodine Mile Isakov: izbornu listu pod rednim brojem 14, Reformisti - 
Socijaldemokratske partije Vojvodine - Srbije - Miodrag Mile Isakov, činile su 
Alijansa vojvođanskih Rumuna, Banatski forum, Vojvođanski građanski pokret, 
Vojvođanski pokret - konferencija individualnog članstva, Demokratska stranka 
vojvođanskih Mađara, Demokratska unija Aškalija, Demokratski pokret za Pančevo, 
Jugoslovenska demokratska stranka, Nova socijaldemokratska stranka Vojvodine, 
Socijaldemokratska partija Roma Srbije i Crne Gore, Somborska stranka 
prosperiteta i Srpski kulturni pokret. Kao kandidat Koalicije "Vojvodina", 
Isakov je na predsedničkim izborima 1997. osvojio 111.166 glasova. Sadašnja 
lista koju je predvodio Isakov doseže možda petinu tog broja.

U te žrtve svakako spada, kako izgleda u izbornoj noći, i Demokratska 
alternativa, čiji je predsednik Nebojša Čović igrao važnu ulogu u političkom 
životu. Kao predsednički kandidat DA i Seljačke stranke Srbije, Nebojša Čović 
je 1997. sakupio 93.133 glasa.

MISLIĆE SUTRA: Kad se pokupe čaure, to što je u parlament ušla svaka deseta 
stranka može biti znak raščišćavanja scene, ali to teško da je smanjilo 
komplikacije u političkom životu. Nova raspodela moći očito otvara mnoga 
pitanja. Prvi test će predstavljati izbor predsednika skupštine, mada je za taj 
izbor potrebna samo većina prisutnih poslanika. Odnos "novi režim" - "stari 
režim" od 176 prema 74, sada je možda (čitalac će znati tačnu brojku) došao na 
odnos 147 prema 103. Mereno u palim listićima, stranke demokratske orijentacije 
imaju pedeset odsto više birača od stranaka starog režima. Ta većina ima manje 
članica od DOS-a iz 2000, ali teško da je manje opterećena programskim 
razlikama i ličnim međusobicama. Njena politika biće verovatno različita od 
dosadašnje politike vlade, naročito od one koja je vođena u poslednjim 
mesecima. Kad se računaju glasovi koje je dobila Demokratska stranka, kao i 
izgubljeni glasovi na male bivše članice DOS-a, dosadašnja vlada nije sakupila 
više od nekih dvanaest odsto biračkog tela od šest i po miliona. Stolica 
budućeg predsednika mora imati četiri noge, a premijer pada ako jedna popusti. 
Jedan uslov za tu koaliciju postoji - zna se koliko je ko težak.