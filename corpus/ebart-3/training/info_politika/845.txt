> Izvor: ebart
> Datum: 
> Rubrika: info_politika
> Naslov: komentari
> Članak:

komentari

Nenad Čaluković, novinar

Skupština Srbije zaposliće skoro sto radnika koji su radili u parlamentu bivše 
SCG. Ne bismo imali ništa protiv da stručnjaci u radnoj knjižici promene samo 
adresu parlamenta da ta vest ne otvara sumnju da država nema iste aršine prema 
svima koji su u Srbiji ostali bez posla.
Jer, zašto bi tih sto ljudi bilo povlašćeno u odnosu na blizu 3.000 ljudi koji 
su radili u saveznoj administraciji, a ostaće bez posla nakon 1. avgusta? Ili u 
odnosu na stotine hiljada zaposlenih u preduzećima koja su privatizovana? Zašto 
privilegovanima iz bivšeg saveznog parlamenta nije bila potrebna 
prekvalifikacija kao drugim građanima kojima su ugašene firme, a hteli bi negde 
da se zaposle? Zbog čega i nekima od njih, kojima je ostalo pet godina do 
penzije, ministar Dinkić nije poručio da kose travu pored autoputa, kao što je 
to predložio njihovim vršnjacima da bi zaradili tu penziju. Neko će reći da je 
evropski standard da na svakog poslanika dolaze po dva stručna lica. U redu 
stručnjaka, ali u srpski parlament iz saveznog prelaze i vozači, električari, 
frigomonteri, spremačice. Bez ikakve zle namere, ali kako je do sada mogao da 
funkcioniše parlament bez tog kadra. Jedino ako se ne radi o stranačkim 
aktivistima i rođacima.
Možda bi još bezobzirnije bilo ako sad iz Skupštine počnu da nas ubeđuju kako 
će njihov angažman presudno uticati na podizanje srozanog rejtinga parlamenta.