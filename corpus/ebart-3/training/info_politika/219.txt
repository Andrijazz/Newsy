> Izvor: ebart
> Datum: 
> Rubrika: info_politika
> Naslov: Demokratska stranka gubi jer je obelodanila laž  
> Članak:

Demokratska stranka gubi jer je obelodanila laž  

BEOGRAD - Priznanje potpredsednika Demokratske stranke Borisa Tadića da narodni 
poslanik Neda Arnerić nije bila u Skupštini Srbije kada se glasalo o izboru 
guvernera Narodne banke Srbije Kori Udovički, kako ocenjuju analitičari, došlo 
je u pogrešno vreme, a najveću štetu od ovoga na predstojećim izborima 
pretrpeće ova stranka.
Milan Nikolić, direktor Centra za proučavanje alternativa, ocenjuje da gube oni 
koji su lagali, bez obzira što su imali snage da priznaju.  - Priznanje ne 
znači mnogo biračima. Možda će značiti u obračunu u DS, između poštenih i onih 
koji su sve ovo napravili. Posle izbora ovu stranku moraće da napuste oni koji 
su lagali - kaže za "Glas" Nikolić.
Međutim, on smatra da oni koji su smislili ovu prevaru mogu da  iskoriste 
izborni neuspeh Borisa Tadića, iako će tome doprineti i ova prevara, za 
"obračun" u stranci. On napominje da DS posle izbora mora da se "očisti" od 
kadrova koji su učestvovali u ovoj prevari, jer uništavaju imidž partije, kao 
partije poštenih ljudi. 
On navodi da je trenutno glavni obračun u okviru izvornog DOS-a i da gube sve 
stranke ove koalicije, dok radikali dobijaju. Nikolić kaže, da je zanimljivo i 
to što radikali sve prozivaju, a njih niko ne napada, iako se zna kako su 
vladali u Zemunu i kako su delili dozvole za podizanje kioska i radnji. 
Dušan Janjić, politički analitičar, smatra da će na predstojećim izborima, zbog 
priznanja DS, najviše glasova dobiti oni koji nisu učestvovali u radu Vlade i 
za koje građani veruju da su "čisti".
- To su Otpor, radikali(kojima nije otkrivena ni jedna afera) i DSS koji se na 
vreme izvukao. Najviše će izgubiti DS i to se uklapa u opšte raspoloženje da se 
ova stranka kazni za sve što nije valjalo - rekao je za "Glas" Janjić.
On napominje da je DS u velikom problemu i ističe da se postavlja pitanje da li 
će ova stranka preći cenzus.
- Osnovni problem je što su lagali i što su to priznali u pogrešno vreme, kao i 
to što će kampanja krenuti putem afera, a Dinkić tu ne stoji dobro. DS će 
početi da govori o Dinkićevom "plasiranju" novca u inostranstvo. Ovim događajem 
u Skupštini diskreditovana je ideja izbora, parlamentarizma i odgovornosti 
parlamenta. Sada je pravo vreme da se mesto u parlamentu veže za radni odnos, 
tako da poslanici budu i zaposleni u Skupštini, što je jedini način se reše 
onih koji lažu, manipulišu - kaže Janjić.