> Izvor: matf
> Datum: 
> Rubrika: info_politika
> Naslov: Ristić: Nije utvrđen datum sednice Ustavne komisije
> Članak:


PODGORICA (Tanjug) - Kopredsedavajući Ustavne komisije Boško Ristić potvrdio je 
juče da još nije utvrđen datum održavanja sledeće sednice Komisije, na kojoj bi 
trebalo da budu usvojeni ustavna povelja i zakon o njenom sprovođenju. On je 
rekao da se to može očekivati pre 15. januara, ističući da odlaganje usvajanja 
povelje "direktno utiče na životni standard građana Srbije i Crne Gore i ima 
"političke štete za obe republike na međunarodnom planu". "Posao oko povelje je 
trebalo okončati pre Nove godine, jer od toga zavisi prijem u Savet Evrope, 
održavanje Donatorske konferencije i korišćenje svih onih prava koja su 
definisana međunarodnim finansijskim ugovorima", rekao je Ristić podgoričkim 
elektronskim medijima.  "Ukoliko budemo insistirali da, uprkos praznicima, bude 
nastavljen rad na povelji onda je realan termin za izglasavanje povelje pre 
Julijanske Nove godine", kazao je kopredsedavajući iz Demokratske stranke. 
Član Ustavne komisije iz DSS Dragan Jočić izjavio je da ne očekuje zakazivanje 
sednice Ustavne komisije pre 9. januara, zbog Božića, i sednice skupštine Crne 
Gore, na kojoj treba da se izabere nova vlada. Jočić je upozorio da bi bilo 
besmisleno zakazivati sednicu Komisije bez prethodnog konsenzusa o spornom 
pitanju ko će predstavljati državnu zajednicu pred međunarodnim finansijskim 
organizacijama i naglasio da je na predsedavajućem sednice Dragoljubu 
Mićunoviću da u tom smislu "okupi, nađe i sinhronizuje (članove Komisije) i 
pripremi sednicu".