> Izvor: matf
> Datum: 
> Rubrika: info_politika
> Naslov: Dubravka Filipovski  portparol NS
> Članak:


Predlog izmene Zakona o finansijskoj pomoći porodicama, koji predviđa da se i 
za rođenje prvog deteta isplaćuje roditeljski dodatak od 30.000 dinara, sigurno 
je prijatno iznenadio buduće roditelje, ali i pokazao ozbiljnost nadležnih 
institucija da novim merama povećaju efekte populacione politike za podsticaj 
rađanja.
Duboko sam uverena da je iz ovog zakona donetog u junu 2002. godine potpuno 
neopravdano izostavljena finansijska pomoć za rođenje prvog deteta, imajući u 
vidu da se sve više mladih parova ne odlučuje na brak zbog nedostatka 
materijalnih sredstava. Prema podacima Gradskog zavoda za statistiku, samo u 
Beogradu 2003. godine 9.098 parova sklopilo je brak, što je za 2.000 manje u 
poređenju sa istim periodom pre dve decenije.
Iako je roditeljstvo duboko lična i intimna odluka, već nekoliko decenija 
prisutne negativne demografske karakteristike u srpskom društvu pobuđuju na 
brigu i razmišljanje. Podaci na koje ukazuju demografi više su nego 
zabrinjavajući - od onog da je nivo rađanja za 25 odsto niži od potrebnog za 
prosto obnavljanje stanovništva, da stanovnici centralne Srbije i Vojvodine 
spadaju u grupu najstarijih evropskih populacija do onog na koji ukazuju lekari 
- da je abortus domaća preovlađujuća metoda kontrole rađanja.
S obzirom na to da svaka mera za poboljšanje zahteva vreme za efekat, očekujem 
da će najnoviji predlog izmene Zakona o finansijskoj pomoći porodica ubrzo 
pomoći ostvarenju porodične funkcije.