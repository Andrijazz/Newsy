> Izvor: ebart
> Datum: 
> Rubrika: info_politika
> Naslov: POSLE IZJAVE GORANA SVILANOVIĆA O NEZAVISNOSTI KOSMETA
> Članak:

POSLE IZJAVE GORANA SVILANOVIĆA O NEZAVISNOSTI KOSMETA

DS: Svilanović iznosi lični stav

Demokratska stranka Srbije očekuje da predsednik Srbije i Demokratske stranke 
Boris Tadić reaguje na postupak "svog poslanika" Gorana Svilanovića, koji se 
kao član Međunarodne komisije za Balkan zalaže za nezavisnost Kosova i Metohije 
u četiri faze, izjavio je juče portparol DSS-a Andreja Mladenović. "Tadić bi 
trebalo da reaguje na izjave Svilanovića, koji je za poslanika u Narodnoj 
skupštini Srbije izabran na listi DS-a, i da jasno stavi do znanja za šta se 
on, kad je u pitanju Kosmet, zalaže", ocenio je Mladenović na konferenciji za 
novinare.

Plan Međunarodne komisije za Balkan je za DSS krajnje neprihvatljiv, a posebno 
je zabrinjavajuće što u toj komisiji učestvuje Svilanović, koji je bio ministar 
inostranih poslova SCG, a sada je poslanik u republičkoj skupštini, dodao je 
on. "Za DSS nikada neće biti prihvatljivo da Kosovo i Metohija bude nezavisna 
država i DSS nikada neće prihvatiti Kosmet kao nezavisnu državu", istakao je 
Mladenović.

S druge strane, portparol Demokratske stranke Đorđe Todorović rekao je juče da 
Goran Svilanović, koji se zalaže za nezavisnost Kosova i Metohije u četiri 
faze, jeste poslanik Demokratske stranke, ali nije član te stranke i ne iznosi 
njene stavove, već lični stav. "Stav Svilanovića je njegov lični stav i nije 
stav DS-a, a on je kao poslanik u Narodnoj skupštini Srbije vlasnik svog 
mandata", izjavio je Todorović Tanjugu.

Stanovište DS-a o Kosovu i Metohiji je poznato, rekao je on i ponovio da je za 
tu stranku pokrajina deo SCG i Srbije i da se na Kosmetu mora poštovati 
Rezolucija 1244. "Što se tiče budućeg statusa Kosova i Metohije, moguće je 
govoriti o nečemu što je više od autonomije, a manje od nezavisnosti", podsetio 
je portparol DS-a.

(Tanjug)