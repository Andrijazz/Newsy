> Izvor: ebart
> Datum: 
> Rubrika: info_politika
> Naslov: BORIS TADIĆ POSLE SUGESTIJE KOFI ANANA DA SRBI SA KIM POTPIŠU UGOVOR SA KEK
> Članak:

BORIS TADIĆ POSLE SUGESTIJE KOFI ANANA DA SRBI SA KIM POTPIŠU UGOVOR SA KEK

BEOGRAD (Beta) - Predsednik Srbije Boris Tadić izjavio je sinoć da se mora 
uzeti u obzir sugestija generalnog sekretara UN Kofija Anana da kosmetski Srbi 
potpišu ugovore sa Kosovskom elektroenergetskom korporacijom, ali je ocenio da 
oni nisu u stanju da redovno plaćaju račune za struju. 
 "Oni već pet godina nemaju mogućnost da zarade i zato je država Srbija dužna 
da nađe način da pokrije te dugove", rekao je Tadić Radioteleviziji Srbije. 
 On je naglasio da su kosmetski Srbi "narod koji živi u najtežim uslovima u 
Evropi". 
 "Zato se prema njima ne možemo ponašati kao da žive normalno i da mogu da 
plaćaju dugovanja. Problem je mnogo veći - a to je da se birokratskim 
potpisivanjem nekih ugovora preuzima obaveza da se računi plaćaju svakog 
meseca", rekao je predsednik Srbije. 
 Prema njegovim rečima, država Srbija i njena javna preduzeća moraju da se 
uključe u traženje rešenja za taj problem.