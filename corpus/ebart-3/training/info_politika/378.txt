> Izvor: ebart
> Datum: 
> Rubrika: info_politika
> Naslov: Predsednik Srbije Boris Tadić izjavio je juče da posle završetka lokalnih 
> Članak:

Predsednik Srbije Boris Tadić izjavio je juče da posle završetka lokalnih 
izbora očekuje nastavak demokratskih i proevropskih procesa u zemlji, 
naglašavajući da ni jedan politički korak ne sme biti suprotstavljen tom 
strateškom cilju. "S druge strane, i ovi izbori su deo političkih poruka koje 
Srbija odašilja u svet. Mi se ponovo nalazimo u veoma teškom trenutku, naše 
veze sa svetom su prilično lomljive i potrebno je osnažiti ih", kazao je Tadić 
posle glasanja u drugom krugu izbora. 

On je naglasio da se, bez partnerskih odnosa sa najvećim svetskim silama, 
Srbija ne može izboriti za legitimne nacionalne interese, bilo gde da su oni 
ugroženi. "Danas se ponovo nalazimo kao zemlja, ne samo u situaciji da biramo 
lokalne organe vlasti, mi se nalazimo u toj situaciji da branimo naše interese 
na Kosovu i Metohiji u trenutku kada imamo određeni problem vezan za izlazak 
ili ne izlazak Srba na izbore", istakao je predsednik Srbije. 

Tadić je dodao da ni jedan organ vlasti svojim gestom ne sme da udalji Srbiju 
od partnerskih odnosa sa svetom i velikim silama, "jer samo tako možemo se 
izboriti za nacionalne interese i na Kosovu i Metohiji".

TANJUG