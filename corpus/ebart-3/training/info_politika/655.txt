> Izvor: ebart
> Datum: 
> Rubrika: info_politika
> Naslov: RASIM LjAJIĆ O BUDUĆOJ SARADNjI SA HAŠKIM TRIBUNALOM
> Članak:

RASIM LjAJIĆ O BUDUĆOJ SARADNjI SA HAŠKIM TRIBUNALOM

Ministar ne očekuje nove predaje. Pribe: Hapsiti što pre

BEOGRAD - Ministar za ljudska i manjinska prava Srbije i Crne Gore Rasim Ljajić 
izjavio je da ne očekuje dobrovoljnu predaju preostalih haških optuženika, ali 
da u decembru očekuje pozitivan izveštaj glavne tužiteljice Karle del Ponte o 
saradnji Beograda sa Tribunalom. 
- Ne očekujem dobrovoljnu predaju, već intenzivniju saradnju koja treba da 
rezultira hapšenjem i izručenjem preostale četvorice optuženika - rekao je 
Ljajić novinarima u Palati federacije u Beogradu, posle plenarnog sastanka 
devetog unapređenog stalnog dijaloga SCG i Evropske unije. 
Na konferenciji za novinare sa direktorom Direkcije za zapadni Balkan Evropske 
komisije Rajnhardom Pribeom, Ljajić je ocenio da saradnja s Hagom ide "uzlaznom 
linijom". 
On je rekao da je predstavnike EU upoznao sa naporima da se lociraju odbegli 
haški optuženici, ali da nije mogao da im ponudi nikakva obećanja i konkretne 
rokove. 
Upitan da li bi eventualni negativan izveštaj Karle del Ponte mogao da zaustavi 
te pregovore, Ljajić je rekao da ne misli da će izveštaj biti negativan i 
najavio da sledeće sedmice treba da se sastane sa Del Ponteovom u Hagu. 
Rajnhard Pribe rekao je da su predstavnici SCG na sastanku izneli "dosta 
detaljne informacije" o tome šta preduzimaju kako bi ispunili preostale obaveze 
prema Haškom tribunalu. 
- Mislim da preostale optuženike, ako se ne predaju, a to po svemu sudeći neće 
biti slučaj, treba uhapsiti - rekao je Pribe, dodajući da bi to trebalo učiniti 
u skorije vreme, kako ne bi došlo do "poremećaja" u pregovorima SCG o 
stabilizaciji i asocijaciji sa EU.