> Izvor: matf
> Datum: 
> Rubrika: info_politika
> Naslov: PROTESTI NA IVICI EGZISTENCIJE 
> Članak:


Teret reformi prenet na pleća najsiromašnijih, kojima štrajk glađu ponekad 
preostaje kao jedino rešenje 

Štrajk radnika kod nas više nije vest za novine sve dok nije štrajk glađu. Niti 
se nadležni, čini se, naročito uzbuđuju dok štrajkači glađu ne dospeju u fazu 
egzistencijalne ugroženosti. Oni koji protestuju su tu lekciju savladali, pa se 
kod nas sve češće organizuju ova događanja s lekarima kao neminovnim 
učesnicima. 

Ili dolazi do protesta u kojima niko nikome ne ugrožava život, ali se recimo 
zaustavlja saobraćaj i tako na sebe skreće pažnja javnosti. 

Ovi "protesti iznudice", u kojima se stavlja na kocku sve, pa i sopstveno 
zdravlje, u svetu nisu uobičajeni. Dr Darko Marinković, profesor "Megatrend" 
univerziteta, kaže da ovi ljudi žive na ivici egzistencije i da nemaju drugog 
izbora. Zato su ovakvi protesti više instrument samoodržanja a manje sindikalna 
i politička akcija. Jer, sindikalne akcije koje se na Zapadu organizuju i u 
kojima zaposleni traže svoja prava nisu rezultat njihove ugrožene egzistencije, 
dok je kod nas upravo o tome reč. Najnoviji štrajk glađu u robnoj kući 
"Kragujevčanka", čiji radnici traže isplatu 40 (!) zaostalih zarada, i blokada 
puta Beograd - Zrenjanin, zbog neisplaćene zarade od prošlogodišnjeg (!) roda 
šećerne repe, pokazuju, međutim, da naši radnici protestuju kad im je "dogorelo 
do nokata" i kad drugog rešenja nemaju. 

Uhodani mehanizmi 

- U zemljama Zapada protesti nisu instrument samoodržanja, tamo egzistencija 
zaposlenih nije ugrožena kod nas, a i postoji uhodani mehanizam mirnog 
rešavanja konflikata. To su, kaže dr Marinković, uređena društva u kojima se 
ide u susret mogućim konfliktima. Ovde mehanizmi socijalnog dijaloga nisu 
izgrađeni, a svi smo očekivali da će posle petooktobarskih promena postojati 
minimalni konsenzus o socijalnoj ceni izlaska iz krize. 

Marinković upozorava da je teret reformi skoro isključivo prenesen na pleća 
najsiromašnijih slojeva. Pored toga, naše društvo je potpuno dezintegrisano, u 
velikoj je moralnoj krizi, bez međusobne solidarnosti. Ljudi se u takvim 
uslovima zatvaraju u sebe i pokušavaju unutar svojih najužih socijalnih grupa 
da poboljšaju svoj položaj. 

Direktor Centra za proučavanje alternativa Milan Nikolić primećuje da su ovakvi 
protesti znak očajanja, jer šta bi štrajk glađu kao vid pretnje samoubistvom 
uopšte mogao nešto drugo biti. Nikolićev Centar je nedavno završio jedno 
istraživanje prema kojem se socijalna situacija u Srbiji čak pogoršava. 
Istraživanja, naime, pokazuju da je oko šezdeset odsto građana Srbije ispod 
linije siromaštva, i a broj nezaposlenih se povećava, i to su objektivni 
razlozi nezadovoljstva. Subjektivno, situacija je lošija nego pre godinu-dve 
jer je došlo do gubitka nade. 

- Dok je Milošević bio na vlasti verovalo se u to da će njegovim odlaskom mnogo 
toga krenuti nabolje, ali sad je prošlo dovoljno vremena od političke promene, 
a socijalna situacija se za mnoge ne popravlja - i zato dolazi do očajanja i 
očajničkih poteza najugroženijih. Nikolić upozorava da klasični oblici 
sindikalne borbe ne daju rezultate u uslovima kad milion ljudi čeka posao. 

Kod nas nema jakih sindikata, ne postoji atmosfera socijalne solidarnosti, 
nemamo ni uticajne partije socijaldemokratskog usmerenja koje bi se u 
parlamentu borile za ugrožena radnička prava. Na sceni je neoliberalna 
koncepcija koja je podrazumevala da će strani kapital u Srbiji dovesti do 
razvoja celokupnog društva. Strani kapital ovde nije došao, privatizacija nije 
dovela da porasta broja zaposlenih, i kao posledicu svega toga imamo 
nezadovoljstvo i gubitak nade i zaposlenih i nezaposlenih. I imamo povremeno 
očajničke poteze onih koji su u najtežem materijalnom položaju. 

"Argentinski scenario" 

Milan Nikolić upozorava na to da velike mase stanovništva mogu izgubiti nadu i 
dospeti u "dešperaciju". Tada se javlja opasnost od "argentinskog scenarija", 
sa posledicama koje se ne mogu sagledati. 

Sociolog Vladimir Vuletić kaže da ovakvi protesti pomalo deluju kao "društveno 
opravdani terorizam" za kojim se poseže kad drugog rešenja, za one koji traže 
svoja prava, nema. 

- Zanimljiva je u ovakvim situacijama pozicija države: od nje se zahteva da 
reši probleme za koje nije nadležna. Jer, novac za šećernu repu treba da 
isplati šećerana, plate u RK "Beograd" - same robne kuće, ali pošto ova 
preduzeća to nisu u stanju, od države se očekuje da pomogne onima koji, 
protestujući, ugrožavaju svoj život ili blokiraju saobraćajnice. 

Vuletić kaže da se u ovakvim situacijama očekuje pritisak javnosti na državu da 
reši problem, i tako često i biva, ali u principu država ne može svoj budžet da 
koristi za rešavanje ovakvih socijalnih situacija, a pogotovo ne u društvu u 
kojem je onih na rubu egzistencije jako mnogo. 

Darko Marinković kaže da dugoročnog rešenja ovih problema nema bez dijaloga o 
socijalnoj ceni izlaska društva iz krize.