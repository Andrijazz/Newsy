> Izvor: matf
> Datum: 
> Rubrika: info_politika
> Naslov: NOVI PREDSEDNIK SKUPŠTINE KOSOVA KOLj BERIŠA, NOVI PREMIJER CELOG DANA 
> Članak:

OSPORAVAN PA - IZABRAN

Pristalice smenjenog Nedžata Dacija, Hašima Tačija i Vetona Suroija bile protiv 
izbora Agima Čekua. Odluka pala kasno popodne

PRIŠTINA - Sednica kosovskog parlamenta, na kojoj je za novog predsednika 
izabran Kolj Beriša, a za člana predsedništva njegov partijski drug iz DSK 
Sabri Hamiti, juče se popodne pretvorila u žestok stranački obračun.
Bivši vođa OVK Agim Čeku novi je premijer. Sa skupštinske govornice na tečnom 
srpskom jeziku obratio se Srbima sa Kosova i Metohije porukom da će u 
"demokratskom Kosovu i Srbi imati budućnost".
Za to se, oceni Čekua, oni mogu izboriti ako učestvuju u Skupštini, Vladi, 
lokalnoj vlasti i  drugim kosovskim institucijama.
Iako je u prvom delu sednice izgledalo da će Čeku  proći bez teškoća, poslanici 
Tačijeve DPK, Suroijeve ORA, dela DSK koji se pre podne na glavnom odboru, 
pocepao na dva krila, za i protiv Nedžata Dacija (smenjen glasanjem), bili su 
protiv Čekuovog izbora. Gotovo svi govornici iz pomenutih partija smatraju da 
je "Čeku mnogo izgubio na autoritetu, samim tim što je napustio KZK i sebi 
dozvolio da postane kandidat za predsednika vlade."
  Dacijeve pristalice su isticale da je Čeku nametnut sa strane i da on nije po 
volji većine poslanika, a da i oni koji će ga glasati to čine što moraju, da se 
ne zamere nalogodavcima iz međunarodne zajednice.
Do kasno po podne vodila se oštra polemika oko Čekua, koji je promenio 
kompletan kabinet, pa je na spisku za ministre ostavio samo ime Slaviše 
Petkovića, za kojega se lično založio šef UNMIK Soren Jesen Petersen.
Poslanicima se obratio novoizabrani predsednik parlamenta Kolj Beriša, ali ga 
mnogi nisu ni slušali jer su bili u holu. Neki su smatrali da je i Beriša 
nametnut sa strane i da njime samo želi da se posle smrti Rugove maskira raskol 
u vladajućoj DSK.
Mnogi albanski novinari smatraju da ni parlament ni nova vlada nisu dugog veka, 
a da je sve samo početak razdora.