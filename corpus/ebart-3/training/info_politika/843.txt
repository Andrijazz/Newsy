> Izvor: ebart
> Datum: 
> Rubrika: info_politika
> Naslov: U SRBIJI VELIKE VRUĆINE DO KRAJA JULA
> Članak:

U SRBIJI VELIKE VRUĆINE DO KRAJA JULA

EKSTREMNO toplo vreme koje je zadesilo mnoge delove Evrope, nije zaobišlo ni 
Srbiju. Živa u termometru se celog dana retko gde spustila ispod 30 podeoka, a 
najtoplije je bilo u Valjevu i Somboru gde je zabeleženo 34 stepena. Samo 
stepen niže bilo je u prestonici.
Prema rečima meteorologa Branka Sparavala, visoke temperature možemo očekivati 
do kraja jula, a prijatnije vreme tek početkom  avgusta.
- Sledećih sedam dana temperatura u Srbiji će se kretati od 31 do 36 stepeni i 
biće uglavnom ujednačena. Sredinom nedelje, a naročito u petak temperatura će 
skočiti iznad 35 stepeni u više od pola gradova Srbije.
U "Meteosu" kažu da kiša neće doneti osveženje i da će kratki, lokalni 
pljuskovi zahvatiti svega 10 odsto teritorije, uglavnom Vojvodinu i Istočnu 
Srbiju.
Jučerašnji vruć vazduh zadao je muke mnogim Beograđanima. Lekari Hitne pomoći 
do 14 časova imali su 79 intervencija, od toga je 15 bilo na javnim mestima. 
Lekari kažu da pravila nema i da se ovih dana na visoke temperature podjednako 
žale hronični bolesnici, ali i zdravi ljudi.