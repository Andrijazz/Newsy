> Izvor: matf
> Datum: 
> Rubrika: info_politika
> Naslov: Inauguracija Borisa Tadića: pogled iznutra
> Članak:


Država koja nema gotovo nijedan simbol inaugurisala je predsednika kroz 
ceremoniju kakve se viđaju u uređenim delovima sveta

Tek što je napravio prvih nekoliko koraka u svom kabinetu, Boris Tadić, novi 
predsednik Srbije, izjavio je kako je predsednička inauguracija - obavljena u 
nedelju, 11. jula - trebalo da simbolizuje ozbiljnost i temeljitost same 
države. Time je, zapravo, sažeto prepričao osnovnu ideju i poruku koju je, kroz 
osmišljavanje ceremonije, želeo da prenese njegov kreativni tim; isti tim koji 
je, sa Nebojšom Krstićem i Srđanom Šaperom na čelu, brinuo o njegovoj kampanji.
Šaper i Krstić, mnogima poznati i kao članovi "Idola", "Najvažnije beogradske 
novotalasne grupe", već godinama se sa velikim uspehom bave marketingom. Srđan 
Šaper vodi beogradski ofis poznate agencije McCann-Erickson, a Nebojša Krstić 
je menadžing direktor ovdašnje agencije NOVA, članice svetskog lanca Young & 
Rubicam. Uz to, Krstić je bio kreativni direktor Tadićeve predsedničke kampanje.
Njih dvojica su najzaslužniji što je inauguracija Borisa Tadića bila 
besprekorna na nivou ideje. Osim toga, dodajmo, bila je savršena i na nivou 
organizacije; to saznanje je tim lepše ako se zna da je upravo organizacija 
stepenik na kojem se u Srbiji obično polome obe noge.
"Od početka nam je bilo jasno da bi Tadićeva inauguracija morala da ima dva 
dela", kaže Krstić za NIN. "Osim prvog, koji je propisan protokolom i u kojem 
nije bilo puno prostora za intervencije - a to je polaganje zakletve - morao 
je, smatrali smo, da postoji i drugi. U tom drugom delu je trebalo pokazati da 
je ovo država koja nije do kraja lišena ozbiljnosti, koja ume da poštuje samu 
sebe i svoje građane i koja će, držeći do svog nivoa i značajno ga podižući, 
ceremoniju proglašenja predsednika izvesti onako kako se to radi u uređenom 
delu sveta."
Što se tiče polaganja zakletve, protokol predviđa da to mora biti pred 
poslanicima, ali ne nužno u skupštinskoj sali. Zato, kaže Krstić, nije bila 
opravdana primedba radikala da bi se polaganjem zakletve van skupštinske 
dvorane, na nekom drugom mestu, ponizili poslanici. Uz to, dodaje on, SRS 
verovatno nije bio pravovremeno informisan, jer je još pre primedbi koje su se 
iz te stranke čule, bila doneta definitivna odluka da Tadić položi zakletvu u 
sali Skupštine.
Drugi deo inauguracije bio je mnogo veći izazov, pošto takvi događaji kod nas, 
jednostavno, dosad nisu postojali; nema, dakle, protokola niti bilo kakvih 
pisanih dokumenata koji bi definisali "pravila igre". Krstić kaže da se, "kao 
Titovo dete", seća nekih svečanih scena iz Savezne skupštine - scena koje su mu 
bile uzbudljive - i da, naravno, pamti da je Slobodan Milošević jednu zakletvu 
polagao na istom mestu, i to, između ostalog, iz praktičnih razloga: jedino 
dvorana Savezne skupštine je, naime, dovoljno velika da primi sve goste koji u 
takvim prilikama moraju biti pozvani. No, polaganja zakletvi su sve što se 
dešavalo - u slučaju Milana Milutinovića mnogima čak ni to nije ostalo u 
memoriji - dok se na dodatne ceremonije, u slučajevima Miloševića i 
Milutinovića, nije ni pomišljalo.
"Zbog toga smo", kaže Krstić, "na neki način sve to morali da izmislimo. Za 
nedelju dana trebalo je kreirati događaj koji je morao da ima jak simbolički 
naboj i organizovati ga besprekorno u tehničkom smislu. Nadamo se da će to od 
sada biti tradicija. Ovo nije bila inauguracija Borisa Tadića, nego predsednika 
Srbije. Sledeći predsednik će se možda drugačije zvati, ali inauguracija bi 
morala da bude zadržana."
Kao mesto inauguracije odabrana je zgrada Predsedništva Srbije, ne samo zato 
što je tu radno mesto, već i zbog toga što je, kako naglašava Krstić, trebalo 
repromovisati i samu zgradu, inače bivši Muzej princa Pavla.
"Decenijama je ta zgrada delovala mračno, kao neka kuća duhova", kaže Krstić. 
"A to je, u stvari, lepa, arhitektonski odlično rešena, svečana zgrada koja je, 
kao bivši muzej, puna slika i drugih umetničkih dela. I zato ju je, naprosto, 
trebalo oživeti: da umesto nekog kafkijanskog objekta bude, poput države same, 
svetlo, prijatno mesto."
Osim što za inauguraciju predsednika Srbije dosad nije postojao protokol, 
problem je bio i to što država još nema svoje simbole.
"U redu, sad imamo predsednika, koji je takođe simbol države", kaže Krstić, 
"ali nemamo grb, nemamo himnu, a ne znam koliko ljudi bi smelo da se zakune da 
imamo zastavu. Ipak, pošlo nam je za rukom da izazovemo žmarce kod ljudi koji 
su, uživo ili preko televizije, gledali ceremoniju. Mi obično unižavamo 
sopstvenu zemlju; uvek se, na primer, nađe neko ko će da zviždi važećoj himni 
ili nekoj drugoj svečanoj pesmi. Ovog puta bilo je drugačije. Red i pristojnost 
su se podrazumevali u sali u kojoj je obavljena inauguracija ali, kažem, i 
mnogi koji su svečanost pratili putem televizije, prepoznali su državni 
dignitet i ozbiljnost događaja."
Tome su, svakako, doprinele i dve svečane pesme - "Bože pravde" i "Vostani 
Serbie"; prvu je otpevala Divna Ljubojević, dirigent i solista hora "Melodi", 
koji se bavi pravoslavnom i vizantijskom muzikom.
"Šaper i ja poznajemo Divnu godinama", komentariše Krstić, "i mislimo da ima 
jedan od najblistavijih glasova za koje znamo. Kada smo je prvi put čuli, u 
jednoj beogradskoj crkvi, bukvalno smo se sledili. Sada smo je pronašli u 
Parizu i ponudili joj da otpeva te dve pesme. Po receptu kojem su skloni mnogi 
režiseri - da je manje ponekad više - odlučili smo da ona peva sama, bez hora. 
I mislim da nismo pogrešili: Divna stvarno ima anđeoski glas i njeno pevanje je 
predstavljalo neke od najdirljivijih trenutaka čitave ceremonije."
"Iako 'Bože pravde' nije himna", nastavlja Krstić, "opšte je prihvaćena kao 
oficijelna pesma, pa smo zato smatrali da je moramo imati. Međutim, nismo hteli 
da prejudiciramo njen izbor za himnu, tako da smo uvrstili i 'Vostani Serbie'. 
Mada, posle ovog nema sumnje da će prva pesma postati himna: na njene prve 
taktove svi su ustali, dok uz drugu nije stajao niko."
Iako su se u više navrata čuli komentari da je Tadićeva inauguracija "delovala 
američki", Nebojša Krstić otkriva kako je kreativnom timu reper, zapravo, bila 
Putinova ceremonija.
"Naravno, imali smo u vidu američke inauguracije, jer oni su zaista majstori za 
te stvari; međutim, najviše smo se ugledali na ono što je uradio Putinov tim. 
Namera nam je bila da sve ima simboličku težinu i emotivnu dimenziju. Mislim da 
smo u ljudima uspeli da probudimo ponos, ali ne onaj jeftin nego pravi, 
istinski. Mnogi su bili dirnuti. To pouzdano znam, jer mi je u dosta navrata 
kazano da su ljudi čak i zaplakali videvši Tadića kako je, u zaista svečanom 
ambijentu, poljubio zastavu."
U Bosni nisu podelili ovu dirnutost: odande su stigle oštre pritužbe zbog toga 
što se datum inauguracije Borisa Tadića poklopio sa godišnjicom masakra u 
Srebrenici. Nebojša Krstić priznaje da to niko iz Tadićeve okoline nije na 
vreme uočio i da je do poklapanja datuma došlo sasvim slučajno.
"Nismo bili u obavezi da odaberemo neki određeni datum, jer to nigde nije 
regulisano nikakvim zakonom", kaže on. "Želeli smo da bude nedelja, kako bi se 
izbegao saobraćajni kolaps. Dolazak stranih delegacija podrazumevao je visok 
nivo obezbeđenja, a poslednja nam je namera bila da građani budu tog dana 
maltretirani. Osim toga, nedelja je pružala najviše šansi da strani zvaničnici 
uspeju, uprkos kratkom roku, da uvrste dolazak u svoju agendu. Zbog brige o 
tome, za trenutak je ispušten širi kontekst. Na kraju krajeva, Tadić je i u 
govoru pohvalio hrabar i ljudski gest rukovodstva Republike Srpske kojim je 
prihvaćena odgovornost za Srebrenicu."
Naposletku, upitan koji je najveći kompliment među mnogima koje je Tadićev tim 
dobio što od naših ljudi, što od stranaca, Krstić kratko kaže: "To što mnogi 
nisu znali da dosad nije postojao protokol za ovakav događaj. Neki čak nisu ni 
poverovali da smo celu stvar osmislili za nekoliko dana, nego su bili sigurni 
da smo se pridržavali odavno utvrđene procedure."