> Izvor: ebart
> Datum: 
> Rubrika: info_politika
> Naslov: Portret bez rama: Mile Dragić
> Članak:

Portret bez rama: Mile Dragić

Napraviću hotel sa pet zvezdica, kaže prvi čovek firme "Proizvodnja Mile 
Dragić" Mile Dragić, vlasnik istoimene zrenjaninske firme, specijalizovane za 
izradu vojne i policijske opreme, protekle nedelje je postao suvlasnik hotela 
"Moskva". Of šor firma "Netvest finans" je 51 odsto akcija "Moskve" platila oko 
8,4 miliona evra. "Iza ove firme stoje finansijeri iz Švajcarske koji trguju 
vojnom opremom. Oni su mi pružili mnogo povoljnije kreditne uslove nego naše 
banke. Ja sam ovde njihov zastupnik. Papiri i pare su čisti, to vam garantujem. 
Pošto ja sa njim sarađujem godinama postoji mogućnost da jednog dana sve to 
otkupim i postanem vlasnik Moskve", objašnjava.
"Moskvu" ću da pretvorim u hotel sa pet zvezdica. Tamo gde je sad letnja bašta 
hotela, ako dobijem dozvole, napraviću bazen, fitnes centar, teretanu, 
kongresnu salu i parking", dodaje. "Nema sreće od kocke", kaže, negirajući 
glasine da ima u planu i otvaranje kockarnice. 
Mile Dragić, po nacionalnosti Srbin, a po verskoj opredeljenosti pravoslavac, 
slavi Svetog Jovana, od oca Srete, koji je bio vojno lice, i majke Zore, 
domaćice, rođen je 4. aprila 1962. godine u Brčkom. Osnovnu i srednju mašinsku 
školu je završio u Zrenjaninu. U Novom Sadu je diplomirao na Mašinskom 
fakultetu, a zatim na fakultetu tehničkih nauka stekao zvanje magistra 
tehničkih nauka. Tvrdi da nikada nije bio ni u jednoj stranci,
"Bio sam vukovac, sportista, reprezentativac, ali nisu hteli da me prime u 
Savez komunista. Odbijali su me tri puta zato što sam uvek imao svoj stav", 
seća se. Kaže i da je u periodu od 1990. i 2000. godine video kuda vodi 
Miloševićeva politika i da nije hteo da učestvuje u tome. Svoje sadašnje 
preduzeće "Proizvodnja Mile Dragić" osnovao je 1985. godine, kao samostalnu 
zanatsku radnju. "Tada sam imao 22 godine i još sam je bio student", kaže. Od 
prvih para, koje je zaradio kopajući kanale, preko Studentske zadruge, kupio je 
jedan automatski strug za obradu metala. Trenirajući džudo kaže da se 
sprijateljio sa ljudima iz specijalnih jedinica. Kada su počeli sukobi na 
prostoru bivše SFRJ policija je od njega kupila opasače i posao mu me krenuo. 
"Radimo za vojsku i policiju. Mi ne pravimo ubojita, već zaštitna sredstva 
zahvaljujući kojima je do sada spaseno oko 15.000 života", kaže ponosno. Danas 
na specijalizovanim sajmovima najveće interesovanje izazivaju njegov šlem M97, 
koji je čak za 150 grama lakši od šlema koji nose vojnici u zemljama NATO-a, a 
uz to je i znatno jeftiniji, i maskirne mreže koje pružaju vizuelnu, radarsku i 
termalnu zaštitu.
"Proizvodnja Mile Dragić" razvila je i novu vojničku čizmu koja pruža 
višestruko bolju zaštitu vojnicima angažovanim na delikatnim zadacima 
razminiranja. U paleti novih proizvoda izdvaja se i novo odelo za zaštitu od 
bojnih otrova. Odelo je od materijala četvrte generacije. Takva odela nosili su 
i američki vojnici u Iraku. Ali, zato što SCG još nije ušla u Partnerstvo za 
mir, njihovi proizvodi još uvek nemaju NATO kod. "U tom NATO kodu prva dva 
broja su brojevi države iz koje dolaze proizvodi, a naša država nema taj broj", 
kaže. "Više puta tokom moje poslovne karijere sam imao ponude da otvorim firmu 
u inostranstvu. Poslovni partneri su mi čak nudili da mi sagrade halu u 
bescarinskoj zoni, ali vođen svojim korenima i svojim precima ja nisam hteo da 
se odvojim od svog naroda", kaže. Bivši džudista voli skijanje i sportove na 
vodi. Nije gurman.
Voli da pije vino koje pravi njegova majka. Sluša domaću zabavnu muziku. Vozi 
"mercedes" i helikopter. "Kupio sam helikopter od Vojske, 2001. godine, na 
licitaciji. Prodavalo se devet helikoptera, osam je otišlo za Mađarsku, a jedan 
je ostao kod mene. Platio sam ga oko 145. 000 maraka, ali ja sam rekao Vojsci 
da i dandanas čuvam zelenu farbu za taj helikopter i ako ustreba moji ljudi će 
u roku od 12 sati da ga prefarbaju i vrate", tvrdi.. Inače, novi "mercedes" 
sada košta više od helikoptera, dodaje.
Za sada još nije dobio dozvolu pa helikopterom upravlja pilot koji je zaposlen 
kod njega. Ima kuću u Sremskoj Kamenici, od oko 600 metara kvadratnih, sa 
bazenom i helidromom. Oženjen je i ima troje dece.