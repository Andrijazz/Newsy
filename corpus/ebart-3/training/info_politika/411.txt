> Izvor: ebart
> Datum: 
> Rubrika: info_politika
> Naslov: NA JUGU SRBIJE I NA KOSMETU JUČE OBELEŽEN ALBANSKI NACIONALNI PRAZNIK, 28. 
> Članak:

NA JUGU SRBIJE I NA KOSMETU JUČE OBELEŽEN ALBANSKI NACIONALNI PRAZNIK, 28. 
NOVEMBAR

Odbornici četiri albanske političke partije na sednici lokalnog parlamenta 
jednoglasno usvojili političku deklaraciju kojom od vlasti u Beogradu traže 
zvaničnu upotrebu albanskog jezika i slobodno korišćenje nacionalne zastave

PREŠEVO - Usvajanjem političke deklaracije na sednici Skupštine opštine i 
isticanjem crvene zastave sa dvoglavim orlom za zgradi SO, u Preševu je 
pompezno obeležen Dan albanske zastave. Odbornici četiri albanske političke 
partije na sednici lokalnog parlamenta jednoglasno su podigli ruke, u znak 
usvajanja deklaracije koja se zasniva na "Končuljskom sporazumu" iz 2001. 
godine, a čiji su temeljni osnovi zahtev da vlasti u Beogradu odbore zvaničnu 
upotrebu albanskog jezika i slobodno korišćenje nacionalne zastave.
U deklaraciji, koja će biti upućena srpskoj i Vladi SCG kao i međunardnoj 
zajednici, Albanci sa juga Srbije traže i demilitarizaciju regiona i 
omogućavanje slobodnog protoka ljudi i robe, kao i stvaranje uslova za povratak 
iseljenih lica. Pored toga, zahteva se poštovanje amnestije za borce OVPBM i 
uključivanje albanskih kadrova u organe državnih institucija. Albanci zahtevaju 
nastavak ekonomskih aktivnosti na jugu Srbije i rešavanje problema u kulturi i 
zdravstvenoj i socijalnoj zaštiti. Političkom deklaracijom se zahteva i sloboda 
upotrebe albanskih simbola kao i obeležavanje istorijskih, nacionalnih 
albanskih praznika. 
- Ova skupština je prvi put uspela da izađe sa jedinstvenim stavom da se usvoji 
politička deklaracija Albanaca Preševske doline - istakao je Skender Destani, 
predsednik Demokratske unije doline.
Predsednik SO Preševo Ragmi Mustafa predočio je da su  odbornici dobili zahtev 
učenika Gimnazije i Srednje tehničke škole kao i određenog broja građana za 
slobodno isticanje zastave povodom nacionalnih praznika. 
- Rokovi za ispunjenje zahteva iz deklaracije nisu ograničeni, jer ona nije 
ultimatum - precizirao je Ragmi Mustafa.
Posle sednice loklanog parlamenta, na prostoru ispred zgrade Skupštine opštine, 
održan je skup kojem je prisustovalo par hiljada Alabanaca sa zastavama 
Republike Albanije. Posle gromoglasnog aplauza, kojim je pozdravljeno 
postavljanje albanske zastave pored srpske trobojke na zgradi SO i čitanja 
usvojene deklaracije, održan je kulturno-umetnički program. Učesnici su 
izrazili zahvalnost "borcima OVPBM kao i nacionalnom junaku Ademu Jašariju". 
- Ovaj skup predstavlja masovno upozorenje aktuelnoj srpskoj vladi, koja je 
jednostrano prekinula proces koji  se ovde odvija od 2001. godine - istakao je 
Riza Haljimi, predsednik opštine Preševo. 
U centru Preševa primećeni su i policajci, ali je skup protekao bez incidenta.