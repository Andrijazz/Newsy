> Izvor: ebart
> Datum: 
> Rubrika: info_politika
> Naslov: UOČI SAMITA U SOLUNU 
> Članak:

UOČI SAMITA U SOLUNU 

Ministar za ljudska i manjinska prava Rasim Ljajić izjavio je da ne treba 
stvarati nerealna očekivanja pred susret predstavnika Beograda i Prištine na 
samitu u Solunu. 

"Ako dođe do sastanka, to će više biti kurtoazni susret na oproštaju šefa 
UNMIK-a Mihaela Štajnera koji želi da ubere bar neki poen od svoje generalno 
neuspešne misije na Kosovu - da je, eto, na kraju mandata uspeo da dovede za 
isti sto Srbe i Albance", rekao je Ljajić agenciji Beta. 

Prema njegovim rečima, za Srbiju je važno da se put Srbije i Crne Gore u Evropu 
ne koči problemom i statusom Kosova. 

"Mislim da je to stvar koju moramo da rešimo, možda već na samitu u Solunu. Ako 
ništa drugo da dobijemo naznake da naš put i dinamika puta (ka Evropi) neće 
biti uslovljavani rešavanjem statusa Kosova", rekao je Ljajić. 

Ministar za ljudska i manjinska prava je ocenio da je Mihael Štajner, od svih 
administratora na Kosovu, "najdalje odmakao u kršenju Rezolucije 1244" i da je, 
pored toga, "dezavuisao" rad radne grupe koja je formirana sporazumom Hekerup - 
Čović. 

Komentarišući izbor Štajnerovog naslednika, Ljajić je ukazao da su Amerikanci 
najavili da neće imati kandidata, ali da nisu podržali predlog Švedske. Dodao 
je da je na mestu visokog predstavnika u BiH Britanac, a da je Francuz već bio 
na čelu UNMIK-a. 

(Beta)