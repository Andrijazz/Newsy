> Izvor: ebart
> Datum: 
> Rubrika: info_politika
> Naslov: Evropska komisija u svom godišnjem izveštaju navodi da je Srbija postigla 
> Članak:

Evropska komisija u svom godišnjem izveštaju navodi da je Srbija postigla 
političke i ekonomske rezultate, ali da je Hag i dalje problem.U delu izveštaja 
o reformama u zemljama koje žele u EU, a koji se odnosi na Srbiju, konstatuje 
se ekonomski i napredak u demokratizaciji, a kao najveći problemi navode se 
saradnja s Hagom i još uvek nedovoljna reforma državne uprave. Evropska 
komisija saopštila je da je Srbija ostvarila napredak u jačanju demokratije, 
ekonomskom razvoju i primeni evropskih standarda. Međutim, u ime Evropske 
komisije, komesar za proširenje Oli Ren ponovio je da je nedovoljna saradnja s 
Haškim sudom i dalje prepreka za sporazum o pridruživanju sa Evropskom unijom. 
"Stvari koje se dešavaju u Srbiji su ohrabrujuće, makroekonomska situacija se 
poboljšava i Srbija ima zavidni insitiucionalni kapacitet koji pokazuje da ona 
zaista ima potencijala da sustigne druge zemlje u regionu na putu ka EU, jednom 
kada ispuni neophodnu saradnju sa Haškim tribunalom", rekao je on.
- Dame i gospodo, očigledno je da proces pridruživanja za zemlje koje žele da 
uđu u EU nije brzi voz, euro star ili francuski "TGV", već je Orijent ekspres, 
koji na žalost nije eskpresni voz. Da, to je spori voz koji dolazi, ali je 
ključno da ostaje na šinama - rekao je Ren.