> Izvor: ebart
> Datum: 
> Rubrika: info_politika
> Naslov: Na sarajevskom groblju Kovači
> Članak:

Na sarajevskom groblju Kovači

Eksplozija uništila deo spomenika

Grob Alije Izetbegovića na groblju u sarajevskom naselju Kovači teško je 
oštećen u eksploziji juče oko tri sata ujutro. Kako "Blic" saznaje u 
bosanskohercegovačkoj policiji, najpre se sumnjalo da je bačena bomba, međutim, 
istragom je utvrđeno da je podmetnut eksploziv za koji se još utvrđuje kako je 
detoniran.
Eksplozija je napravila krater od 70 centimetara i uništen je deo nadgrobnog 
spomenika, takozvanog nišana. Po rečima tužioca BiH Miroslava Markovića, 
posmrtni ostaci prvog predsednika Predsedništva BiH nisu oštećeni. Za 
počiniocima se traga, ali, kako je istakao Marković, "motivi za ovaj 
teroristički akt su političke prirode".
- Već je ustanovljeno da je video nadzor pre otprilike 15 dana isključen. Sada 
se pokušava utvrditi ko ga je i zašto isključio. Do pre pola godine, dok se 
nisu udružile oružane snage, na mezaru Izetbegovića bila je i oružana straža  - 
kaže za "Blic" portparol tužioca Markovića, Boris Grubišić.      
Međutim, direktor Fonda Kantona Sarajevo za izgradnju i očuvanje grobalja 
šehida i poginulih boraca Emir Zlatar odmah se oglasio i utrvdio da video 
nadzor "u poslednjih godinu dana nije najbolje funkcionisao".
Izetbegović je sahranjen na groblju Kovači u opštini Stari grad, gde su 
sahranjeni i brojni drugi pripadnici Armije BiH poginuli tokom rata. 