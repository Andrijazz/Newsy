> Izvor: matf
> Datum: 
> Rubrika: info_politika
> Naslov: Dana 1. oktobra ove godine DžI vanredni kongres Liberala Srbije izabrao je 
> Članak:

novog predsednika stranke gospodina
Radivoja Lazarevića. Taj događaj, redak na srbijanskoj
političkoj sceni, otvorio je pitanje: zašto sam otišao sa političke scene?

Dušan Mihajlović

Uz opasku, da niko danas u Srbiji ne može pobeći od politike, jer će ga ona 
stići ma gde se sakrio, bilo da je to u Ševeningenu, ili na divnim dolinama 
slobodnih srpskih planina, pokušaću da o tome nešto kažem iz nekoliko uglova, 
ličnog, stranačkog, istorijskog, opšteg.
Lično sam predugo čekao ovaj trenutak. Iako sam upoznao sve slabosti Titove 
Jugoslavije i znao da moramo izvršiti kontrarevoluciju na evolutivan način, 
predugo sam živeo u "starom" sistemu, istina u njegovom "zlatnom" dobu, da bih 
mogao biti temelj novog sistema. Moja želja je bila da rušenje berlinskog zida 
i slom komunizma iskoristimo za mirnu tranziciju i "konačno" dovršenje 
nacionalne i državne misije naših predaka - uvođenje južnoslovenskih naroda 
(koje je Srbija, kao Pijemont, okupila u tranzitnu stanicu zvanu Jugoslavija) u 
zajedničku kuću evropskih naroda i država. Sebe sam video kao iskusnog čoveka 
koji može pomoći mladim naraštajima u ostvarenju tog plemenitog nauma. Reč je, 
mislio sam, o istorijskom preokretu, opštem procesu preumljenja, koji bi Srbiju 
civilizacijski vratio u zapadnoevropsku civilizaciju, kojoj svojim korenima i 
temeljima istinski pripada.
Iz stranačkog ugla - odgovor je jednostavan. Došao je bolji političar na čelo 
stranke čije ime - liberali - označava program bez koga nema obnove i 
modernizacije Srbije. Moja uloga prvog među jednakima" je završena. Izabrali 
smo lidera koji će biti pravi vođa, jer ne pripada generaciji političkih 
dinosaurusa kao ja.
Istorijski ugao je mnogo komplikovaniji. Pamtim Titovo vreme, bio sam važan, u 
svom rodnom Valjevu u vreme Stambolića, pozvan sam da reformišem državu pod 
Miloševićem, sarađivao sam i sukobljavao se sa njim, upoznao sve aktuelne 
političke lidere vlasti i opozicije, pre i posle Miloševića, koji je od 
"faktora mira i stabilnosti" postao "balkanski kasapin", bio ponovo 
potpredsednik vlade i sedamdeset treći ministar unutrašnjih poslova predsedniku 
Koštunici i premijeru Đinđiću, to sam nastavio i u vladi "nejakog Uroša", da 
bih pretrpeo, po ko zna koji put, težak poraz, posle kojeg sam se suočio, ne 
samo sa političkom, već i poslovnom, ličnom, ukupnom, katastrofom. Tako i moj 
odlazak iz politike može neko posmatrati i kao bežanje iz katastrofe, koju sam 
sebi priredio.
Važnije od toga je pitanje, da li je sav moj četrdesetogodišnji angažman imao 
smisla i u čemu je on, ako uopšte postoji?! Da li sam, sve ovo vreme, i sam bio 
samo običan lutak u pozorištu koje sam hteo da demaskiram? Sudeći po 
rezultatima, mogu ponuditi dva odgovora.
Onaj optimistički, utešan , govori da mogu biti zadovoljan jer su sve ideje, 
zbog kojih sam davno bio izdajnik naroda i državni neprijatelj, danas 
opšteprihvaćene. Niko više nije protiv mira i Evrope, čak ni protiv NATO-a.
Ali, iako ovi današnji ponavljaju moje nekadašnje misli kao aksiom, ja i dalje 
sumnjam i preispitujem se. Uz nerazumevanje koje prati moje ponašanje, ponovo 
sam postao državni neprijatelj, koji "ugrožava bezbednost države".
Možda ove službe imaju aparat za čitanje misli, pa znaju da me opake misli 
progone. Muči me to što niko ne prevodi građanima jezik kojim govori tzv. 
međunarodna zajednica, što niko ne kaže da smo "dobrodošli", tamo gde svi 
hoćemo, kao "beogradski pašaluk" - "balkanski Luksemburg", a ne više kao 
regionalna ekonomska, politička i vojna sila.
Ali, više me muči drugi aspekt ovog ugla istorije, a to je pitanje: da li su 
ove reforme u kojima sam kao učestvovao stvarne ili lažne? Da li smo svi mi, 
mislim na Stambolića, Miloševića, Ćosića, Mićunovića, Draškovića, Pešićku, 
Šešelja, Đinđića, Koštunicu i druge, sve do novokomponovanih Labusa i Dinkića, 
nešto stvarno odlučivali, ili smo bili samo instrument - pajaci, čije su konce 
vukli neki nevidljivi moćnici iza javne scene? O tome sam nedavno razgovarao sa 
dvoje starih prijatelja. Sa Fedorom Rajićem, emigrantom iz Kanade, koji se 
vinuo u sam vrh političke, državne i privredne elite ove napredne zemlje i sa 
bardom srpske borbe za demokratiju Vesnom Pešić. Postavilo se pitanje 
autentičnosti svih revolucija u nas. Složili smo se da se radi o lažnim 
revolucijama" u režiji struktura domaćih i stranih službi bezbednosti, civilnih 
i vojnih, čiji su se pripadnici samoreprodukovali u svim vremenima, svim 
partijama, u svim strukturama društvene elite, i u svim istorijskim događajima.
To nema veze sa činjenicom da su mnogi aktuelni gospodari naše sudbine bili 
njihovi saradnici, iz nužde, entuzijazma, ili zbog bogaćenja, svejedno. Nije to 
glavni problem, već mehanizam reprodukcije i moć ovog nevidljivog sektora, koji 
je bio, i ostao, bez bilo kakve demokratske odgovornosti i kontrole.
Ostaje opšti ugao, zaključak. Kratko i jasno. Izgubio sam se u maglama 
istorije. Išao sam, išao, tražio nove vidike kroz guste balkanske magle i, evo 
šta danas vidim.
Vidim virtuelnu predstavu zemlje čuda koju je Svetska banka stavila na prvo 
mesto, koju hvali MMF, kao, i nekada strašna Karla, koja odjednom postade prva 
rupa na vladinoj svirali. U toj zemlji tajni, psihijatrijskih dosijea, i afera, 
svi su loši sem dobre vlade; većini su džepovi prazni dok se budžet preliva od 
suficita; sem jednog ministra svi su lopovi, uključujući predsednika zajedničke 
države i ministra odbrane, itd. itd. Koliko vidim mafije više nema, kao ni 
tajkuna, jedini problem su oni koji su ih progonili.
 I vrapci vide da taj svemoćni ministar, savremena verzija vezira Iznoguda, 
koji je preuzeo i obnovio tu tajnu vladu, pokušava da svoju pljačku i nemoć 
maskira bezočnim bacanjem prašine u oči svima nama. Kako mu proizvodnja afera 
škripi, u poslednje vreme vuče očajničke poteze i pokušava da surovim 
policijskim progonom ućutka kritičare i zastraši nezadovoljne građane.
To što vezir Iznogud nije čitao Povlenske magle i vidike'', nije velika šteta, 
ali je očito da nije gledao film Francuska revolucija''. Zato zaboravlja da 
svaki teror, svaka revolucija, na kraju, pojede i svoju sopstvenu decu. Srećan 
sam što nisam u njegovoj koži.
Sećam se da je ta floskula borbe protiv kriminala bila i glavna politička ideja 
Miloševića posle završetka ratova. Radi se o veštoj zameni teza, umesto da se 
borimo za bolji život, borićemo se protiv kriminala. Svi znamo u šta se ta 
floskula izrodila i šta nam je donela. Igre nisu večita zamena za hleb, pa je 
na koncu stradao i tvorac ove dobre namere''.
Na kraju, sve ovo što nam se dešava, tera me da, kao moj veliki zemljak vladika 
Nikolaj, uzviknem: Ubi nas neznanje! Jer sve to što sam nabrojao - šta je drugo 
nego neznanje, strašno i duboko nepoznavanje suštine svega što nas okružuje i 
što nam život znači i svega onoga čemu nas istorija uči.
Možda neupućenima sve ovo gorko zvuči, pa može zaključiti da sam postao 
pesimista, razočaran u saveznike, kao moj (takođe kontroverzni) prezimenjak pre 
nešto više od šest decenija.
Mogu da kažem, da nije tako.