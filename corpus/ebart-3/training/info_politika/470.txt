> Izvor: ebart
> Datum: 
> Rubrika: info_politika
> Naslov: NAJAVA ŠEFA KANCELARIJE ZA PRIDRUŽIVANjE EU
> Članak:

NAJAVA ŠEFA KANCELARIJE ZA PRIDRUŽIVANjE EU

Šef vladine Kancelarije za pridruživanje Evropskoj uniji Radmila Milivojević 
najavila je juče da će naša zemlja u februaru ili martu naredne godine podneti 
zvaničnu kandidaturu za pristupanje EU, a realno je očekivati da postanemo njen 
član u periodu između 2012. i 2015. godine.

Ona je objasnila da odluka o kandidaturi nije preuranjena, jer od 2007. do 
2013. godine započinje novi budžetski ciklus Unije, a da bi naša zemlja ušla u 
treću fazu tranzicije koja zahteva još teže sistemske rezove i veća finansijska 
sredstva, neophodan je pristup evropskim fondovima.

Obraćajući se novinarima, radi pripreme javnosti za početak pregovora o 
sporazumu o stabilizaciji i pridruživanju EU, ona je potvrdila da će studija 
izvodljivosti biti objavljena do kraja marta, a da se otpočinjanje pregovora o 
tom sporazumu može očekivati u septembru ove godine. "Sporazum o stabilizaciji 
i pridruživanje je u suštini 70 odsto trgovinski sporazum - stvaranje zone 
slobodne trgovine s EU, pa će glavni cilj pregovora biti utvrđivanje roka koji 
je potreban našoj državi za otvaranje nacionalnog tržišta za bescarinsku 
razmenu s Evropom", objasnila je Milivojević.

Pripreme su uveliko u toku i veliki deo glavnih uslova za proces pridruživanja 
realizovan je usvajanjem sistemskih zakona, među kojima je olakšavanje 
osnivanja preduzeća i donošenje Zakona o porezu na dodatu vrednost. 

(Tanjug)