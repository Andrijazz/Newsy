> Izvor: ebart
> Datum: 
> Rubrika: info_politika
> Naslov: BEOGRAD - Zamenik predsednika SRS Tomislav Nikolić podneće Parlamentarnoj 
> Članak:

BEOGRAD - Zamenik predsednika SRS Tomislav Nikolić podneće Parlamentarnoj 
skupštini Saveta Evrope predlog u kojem se osuđuje postupak makedonske države i 
vlasti zbog "progona, osude i zatvaranja vladike Jovana, suprotno svim 
međunarodnim pravnim normama" - izjavio je generalni sekretar Srpske radikalne 
stranke Aleksandar Vučić. On je rekao da će Nikolić prikupiti potpise od 
poslanika Parlamentarne skupštine SE i da će potom doći do usvajanja akta koji 
osuđuje zatvaranje vladike Jovana. Vučić ocenjuje da je na Kosovu i Metohiji 
situacija sve teža i da ljudi iz severnog dela južne srpske pokrajine strahuju 
da će "Kosovo dobiti nezavisnost i da država ima uvid u to, ali niko ništa ne 
preduzima po tom pitanju". On je ukazao i na "kriminal u pravosuđu" i podsetio 
da je SRS pre nekoliko meseci podnela krivičnu prijavu protiv bivšeg ministra 
inostranih poslova Gorana Svilanovića, a da je stiglo obrazloženje da "nema 
dovoljno dokaza da je Svilanović želeo da učestvuje u otcepljenju Kosova i 
Metohije od Srbije, iako se čovek otvoreno zalagao za to". - Dokaz da je 
tužilaštvo korumpirano jeste i izostanak reakcije povodom krivične prijave koju 
je SRS podneo protiv direktorke Fonda za humanitarno pravo Nataše Kandić jer je 
optužila Nikolića da je učestvovao u ratnom zločinu - napomenuo je Vučić.