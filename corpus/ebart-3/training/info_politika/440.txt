> Izvor: ebart
> Datum: 
> Rubrika: info_politika
> Naslov: Šef Unmika Soren Jesen Petersen razgovarao je juče sa predsednikom i premijerom 
> Članak:

Šef Unmika Soren Jesen Petersen razgovarao je juče sa predsednikom i premijerom 
Srbije Borisom Tadićem i Vojislavom Koštunicom o načinu na koji će se rešiti 
problem isključenja struje Srbima na Kosmetu, ali na sastancima nije došlo do 
konkretnih dogovora kojim bi bile zadovoljne obe strane.

Kako za "Blic" kaže savetnik predsednika Branko Radujko, od Petersena je 
zatraženo da Srbima u Lipljanu i selu Batuse struja bude odmah uključena, 
međutim šef misije nije odgovorio potvrdno. U saopštenju iz kabineta premijera 
navodi se da je Petersen obećao da će u "najkraćem roku" razmotriti problem 
snabdevanja strujom i da "smatra da će taj problem biti rešen".
Šef misije UN je, obraćajući se novinarima, obećao da će po povratku na Kosovo 
njegovi savetnici obići ugrožena mesta i utvrditi na pojedinačnim slučajevima 
"gde nova politika, da se struja mora plaćati, otežava život pojedinca". 
- Ovaj problem pokušaćemo da savladamo kroz socijalnu pomoć koja postoji u 
svakom društvu - najavio je Petersen. On je istakao da ne prihvata da se 
problem isključenja struje tretira kao političko pitanje, kako to čine u 
Beogradu, i da ona nisu uperena protiv Srba. Naglasio je da se ovaj problem 
može posmatrati isključivo kao humanitarno pitanje, ali i to na pojedinačnom 
nivou.
Šef misije UN još jednom je pozvao kosmetske Srbe da se uključe u rad radne 
grupe za decentralizaciju, a koja je već gotovo finiširala pilot projekte od 
kojih se neki odnose i na srpsku zajednicu.
- Rekao sam Koštunici da pristane da se odredi što skoriji datum da se okupimo 
i razmenimo informacije o nestalima - istakao je Petersen i dodao da rokova 
nema, ali da je svaki dan dok procesi o ovim pitanjima teku a Srbi nisu 
uključeni izgubljen. 
Petersen je bez preciziranja rekao da ima pomaka na polju bezbednosti, ali, 
kako je i sam priznao, mali je napredak u slobodi kretanja, a najmanji mogući 
ostvaren je u povratku raseljenih.