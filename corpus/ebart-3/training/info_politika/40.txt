> Izvor: matf
> Datum: 
> Rubrika: info_politika
> Naslov: ODGOVOR NAŠEG NOVINARA NA DEMANTI TEKSTA "KO JE POJEO 175 MILIONA KIFLI"
> Članak:


POLEMIKE

Tekst je pisan na osnovu nalaza stručnjaka a autori demantija ne nude ni jednu 
brojku kao dokaz

U demantiju teksta "Ko je pojeo 175 miliona kifli", ni jednom brojkom ili 
činjenicom nije opovrgnuta suština: da li je Crveni krst Beograda isporučio 
Beogradskoj pekarskoj industriji oko 6.900 tona brašna više nego što je bilo 
potrebno za realizaciju Programa đačkih užina od 1999. do 2001. godine.
Umesto argumenata, očigledno po logici da je napad najbolja odbrana, autori 
demantija svom žestinom obrušavaju se na - novinara, optužujući ga da je na 
"tendenciozan, neprofesionalan i kompromitujući način prikazao ulogu Beogradske 
pekarske industrije u akciji snabdevanja đaka beogradskih osnovnih  škola 
besplatnim užinama", a da je ugovor o tome nazvao štetnim.
Tekst je pisan na osnovu nalaza Milana Tatića, ovlašćenog revizora, stalnog 
sudskog veštaka, direktora preduzeća "Konsultant - Revizija" u Beogradu i 
Snežane Kostić, stalnog sudskog veštaka, ovlašćenog revizora u tom preduzeću, 
koje je angažovao Crveni krst Beograda. U njihovom izveštaju stoji da su  
veštačenje obavili na osnovu dokumentacije kojom raspolaže Crveni krst Beograda.
U demantiju stoji da je "matematika kojom se autor teksta služi previše prosta 
u odnosu na kalkulacije koje se koriste u pekarstvu, pa će i priučeni pekari 
bolje da mu objasne ovu računicu". Iako se pozivaju na matematiku, autori 
demantija nisu naveli - ni jednu brojku.
Verovatno bi i taj "priučeni pekar" mogao da sračuna koliko peciva može da se 
napravi od oko 6.900 tona brašna koliko je po nalazu veštaka Crveni krst 
Beograda više isporučio Beogradskoj pekarskoj industriji nego što je po 
normativu Žitozajednice bilo potrebno za proizvodnju peciva za đačke užine. 
Možda bi taj "priučeni pekar" mogao da zna i gde je nestalo toliko brašna 
Svetske agencije za hranu, koje je naknadno država morala da nadoknadi 
vlasniku, da bi se nastavile međunarodne humanitarne akcije u Srbiji. O svemu 
tome, kako ističu u Crvenom krstu Beograda, vodi se i istraga, a za svaku 
iznetu tvrdnju imaju dokaze. I da je Beogradskoj pekarskoj industriji 
isporučivano brašno za đačke užine čak i za vreme letnjeg raspusta - kao avans!
Ne objašnjava se u demantiju kako se došlo do računice da u ugovoru o đačkim 
užinama kilogram brašna košta 3,70, a jedna kifla od 60 grama - 3,20 dinara. U 
kiflu, po normativu, ide svega 40 grama brašna. Zašto Beogradska pekarska 
industrija nije objasnila zbog čega ugovor ne sadrži normative o utrošku 
sirovina za proizvodnju peciva, što je proizvođač po Zakonu o računovodstvu 
obavezan da dostavi? Autor demantija ističe da zaista nije stvar Beogradske 
pekarske industrije čije je brašno bilo, kako je moralo biti utrošeno, ko je 
trebalo da obavi tu kontrolu. A ko je u tekstu tvrdio da je to stvar Beogradske 
pekarske industrije?!
Autori demantija zaista nemaju mere. Smeta im što je sve to pisao stalni 
dopisnik Novosti iz Valjeva! Tako nešto ne bi čudilo ni "priučenog pekara", 
budući da je odluka ko će i šta pisati ipak stvar redakcije.