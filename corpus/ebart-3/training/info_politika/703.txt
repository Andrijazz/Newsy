> Izvor: ebart
> Datum: 
> Rubrika: info_politika
> Naslov: BEOGRAD - Srpske opštine na Kosovu i Metohiji treba formirati u Severnoj 
> Članak:

BEOGRAD - Srpske opštine na Kosovu i Metohiji treba formirati u Severnoj 
Mitrovici odnosno na severu Kosova, na centralnom Kosovu, u Kosovskom 
Pomoravlju i u Metohiji, navodi se u platformi pregovaračkog tima Srbije i SCG 
za Kosovo, prenosi Beta.

"Sadašnje i novoformirane opštine sa srpskom većinom ne bi činile kompaktnu 
teritoriju, ali bi zahvaljujući svojoj funkcionalnoj povezanosti predstavljale 
institucionalni okvir za normalan život i siguran opstanak srpske zajednice u 
pokrajini", navodi se u delu platforme o decentralizaciji, koja je usvojena u 
četvrtak.

U dokumentu, čiji je deo juče dostavljen javnosti, piše i da bi deo srpskog 
entiteta bila i najvažnija sedišta pravoslavne vere na Kosovu, a "to bi svakako 
bili Pećka patrijaršija, Visoki Dečani, Bogorodica Ljeviška, Sveti Arhanđeli i 
Devič, sa "zaštitnim zonama" oko njih".

Formiranje srpskih opština, odnosno srpskog entiteta, deo je procesa koji bi 
trebalo da obezbedi tri vrste ustavnih jemstava i zakonske zaštite kako bi Srbi 
mogli da opstanu u toj pokrajini. U Platformi se navodi da Srbi na Kosovu i 
Metohiji moraju uživati sva individualna prava i slobode koje države EU, SCG i 
Srbija garantuju svojim građanima: ne sme se dozvoliti da, kao danas, stav 
pokrajinskih vlasti prema Srbima diktira etnička netrpeljivost, a ne političke 
vrednosti civilizovanog sveta.

Navodi se i da srpskoj zajednici na Kosmetu moraju biti data institucionalna 
jemstva i obezbeđeni institucionalni mehanizmi normalnog života i sigurnog 
opstanka u pokrajini.