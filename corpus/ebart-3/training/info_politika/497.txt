> Izvor: ebart
> Datum: 
> Rubrika: info_politika
> Naslov: Izmenu Ustavne povelje treba da ratifikuju sva tri parlamenta
> Članak:

Izmenu Ustavne povelje treba da ratifikuju sva tri parlamenta

BEOGRAD - Sporazum o izmeni Ustavne povelje trebalo bi da ratifikuju tri 
parlamenta zasebno - Srbije, Crne Gore i državne zajednice. Pošto je o izmeni 
Povelje postignut politički dogovor na najvišem nivou, očekuje se i da glasanje 
u skupštinama protekne bez ikakvih problema.
O novom dokumentu će se, izgleda, prva izjašnjavati crnogorska skupština. Kako 
nam je rekao šef poslaničke grupe DPS Miodrag Vuković, šefovi poslaničkih grupa 
treba da odluče hoće li Povelja biti stavljena kao prva tačka prve sednice ili 
će se o njoj raspravljati na posebnoj sednici parlamenta tokom ove nedelje. 
Dilema je, kaže on, i da li će dokument koji usvaja Skupština biti u formi 
amandmana na Ustavnu povelju, ili će eventualno biti dat kao aneks Ustavne 
povelje.
- Potrebno je da dokument bude što pre usvojen. Očekujem da on glatko prođe uz 
podršku DPS i SDP, tako da poslanici i Skupština unije najzad dobiju 
legitimitet - ističe Vuković, dodajući da vladajuće stranke imaju komotnu 
većinu od 39 poslanika, od ukupno 75. On navodi i da je Crna Gora još pre dve 
godine predlagala isti tekst kakav je sada unet u Povelju, u delu koji se 
odnosi na mandate i izbor poslanika za Skupštinu SCG, ali da tada u "delu 
vlasti u Beogradu" nije bilo volje da se to sprovede.
Od trenutka potpisivanja nove Povelje, a posebno posle izjava visokog 
predstavnika EU Havijera Solane, u Crnoj Gori su se otvorile političke rasprave 
o delu Povelje koji se tiče referenduma, tačnije standarda za njegovo 
održavanje, te Vuković insistira na stavu da će on biti održan "u skladu s 
poznatim principima međunarodne prakse".
U Skupštini SCG poslanici će se sastati da ratifikuju Povelju čim je usvoje 
parlamenti članica.
- Za usvajanje Povelje ne postoji rok, ali se podrazumeva da dokument treba što 
pre usvojiti, pošto je već doneta politička odluka - kaže Aleksandar Pravdić, 
šef poslaničke grupe DSS u Skupštini SCG. On očekuje da se o dokumentu 
parlament SCG izjasni najkasnije za desetak dana.