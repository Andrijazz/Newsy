> Izvor: ebart
> Datum: 
> Rubrika: info_politika
> Naslov: ZVANIČNICI KONTAKT GRUPE SA ALBANCIMA U AMERIČKOJ KANCELARIJI U PRIŠTINI
> Članak:

ZVANIČNICI KONTAKT GRUPE SA ALBANCIMA U AMERIČKOJ KANCELARIJI U PRIŠTINI

Formira se "Grupa za podršku Kosovu" od diplomata SAD, Velike Britanije, 
Rusije, Francuske, Italije i Nemačke koja će procenjivati i kako se primenjuju 
"Standardi za Kosovo"

PRIŠTINA (Beta) - Zvaničnici Kontakt grupe, koji bi trebalo da čine i buduću 
međunarodnu Grupu za podršku Kosovu, počeli su juče nešto posle 13 sati u 
Prištini razgovor sa političkim predstavnicima kosovskih Albanaca.
U sedište Američke kancelarije u Prištini, gde se susret i održava, ušli su 
predsednik Demokratskog saveza Kosova Ibrahim Rugova, predsednik Demokratske 
partije Kosova Hašim Tači i predsednik alijanse za budućnost Kosova Ramuš 
Haradinaj.
Tom razgovoru prisustvuje i šef UNMIK-a Hari Holkeri.
Predstavnici zemalja Kontakt grupe borave na Kosovu da bi razmotrili načine da 
pomognu političke i ekonomske procese i dostizanje osam standarda demokratskog 
društva, definisanih dokumentom Ujedinjenih nacija "Standardi za Kosovo".
Pomoć bi bila pružena preko posebne međunarodne "Grupe za podršku Kosovu", čije 
bi formiranje trebalo da se ozvaniči.
To telo bi bilo sastavljeno od diplomatskih predstavnika zemalja članica 
Kontakt grupe, koji će procenjivati kako napreduje proces primene standarda u 
pokrajini.
"Grupu za podršku Kosovu" činiće diplomate iz SAD, Velike Britanije, Francuske, 
Italije, Nemačke i Rusije, koji će se svakih šest nedelja sastajati da bi 
procenili kako napreduje proces primene standarda.
Juče popodne došlo je i do susreta zvaničnika Kontakt grupe sa političkim 
predstavnicima kosovskih Srba - Oliverom Ivanovićem, Dragišom Krstovićem i 
Miloradom Todorovićem.