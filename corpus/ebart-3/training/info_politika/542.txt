> Izvor: ebart
> Datum: 
> Rubrika: info_politika
> Naslov: PRIŠTINA - Imovinska pitanja i garancije za održivi povratak bila su osnovna 
> Članak:

PRIŠTINA - Imovinska pitanja i garancije za održivi povratak bila su osnovna 
pitanja koja su juče razmotrena na sastanku Radne grupe zvaničnika Prištine i 
Beograda za povratak raseljenih lica na Kosovo.
"Povratak ne predstavlja samo brojke, povratak podrazumeva kvalitet, jer 
govorimo o održivom povratku, kada ljudi treba da imaju mogućnosti da  žive 
normalnim životom, da imaju slobodu kretanja" rekao je predsedavajući sastanka 
u Prištini, visoki zvaničnik Visokog komesarijata Ujedinjenih nacija za 
izbeglice Gotfrid Kifner.
Na sastanku je, prema rečima Kifnera, zaključeno da je 12 hiljada povratnika, 
koliko se do sada vratilo na Kosovo, mali broj.
Kifner je saopštio kako su se predstavnici Prištine i Beograda dogovorili da 
organizuju radno putovanje u Bosnu i Hercegovinu, da bi se na licu mesta 
upoznali sa načinom rešavanja imovinskih problema posle rata.
Radna grupa će prema navodima Kifnera, razmatrati povratak onih koji žele da se 
vrate ali ne onih koji su prodali imanja i ne žele da se vrate.