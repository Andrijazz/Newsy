> Izvor: ebart
> Datum: 
> Rubrika: info_politika
> Naslov: ĐUKANOVIĆ O NOVIM ZAHTEVIMA ZA HARMONIZACIJU 
> Članak:

ĐUKANOVIĆ O NOVIM ZAHTEVIMA ZA HARMONIZACIJU 

Građanima Crne Gore niko ne bi mogao da objasni poskupljenje hrane 

Podgorica, 22. juna (Tanjug) 

Crnogorski premijer Milo Đukanović ocenio je danas da bi podizanje carinskih 
stopa za poljoprivredne proizvode koje Crna Gora uvozi dovelo do pada vlade. 

Osvrćući se na nove zahteve za usaglašavanje propisa sa Srbijom u okviru 
procesa harmonizacije, Đukanović je rekao da bi podizanje carina na uvoz 56 
strateških poljoprivrednih proizvoda, definitivno, bio razlog za pad vlade, jer 
bi građani bili izloženi velikim neopravdanim troškovima. 

"Građanima Crne Gore niko ne bi mogao da objasni poskupljenje ključnih 
proizvoda, a to bi izazvalo pad vlade i u iole demokratskoj državi. Mi, 
nažalost, ne proizvodimo te proizvode i zato smo zainteresovani da kroz uvoz 
dođemo do jevtinije robe", objašnjava Đukanović.