> Izvor: ebart
> Datum: 
> Rubrika: info_politika
> Naslov: Predsednik Koordinacionog centra za Kosovo i Metohiju Nebojša Čović izjavio je 
> Članak:

Predsednik Koordinacionog centra za Kosovo i Metohiju Nebojša Čović izjavio je 
juče da ne postoji sukob tog tela i vlade Srbije, već da te dve institucije ne 
funkcionišu "u smislu sprovođenja određenih projekata".
On je rekao da zbog smanjenog budžeta Koordinacioni centar ne može da finansira 
određene projekte u zdravstvu, obrazovanju, infrastrukturi, a da finansiranje 
još nisu preuzela nadležna ministarstva.
Koordinacioni centar je dobio dopis raznih ministarstava da ne
maju novac za finansiranje projekata, rekao je Čović i dodao da se u tom 
slučaju postavlja pitanje šta će biti s ljudima na Kosovu i Metohiji ako im 
država ne pomogne da se vrate i omogući da tamo žive.
Aludirajući na ocenu predsednika vlade Srbije Vojislava Koštunice, on je na 
konferenciji za novinare u Demokratskoj alternativi, čiji je predsednik, rekao 
da taj centar nikad nije bio "paralelna institucija" i da nije nikakav problem 
da projekte preuzmu ministarstva, ali ne pričom  već radom.
Čović je ukazao da zaposleni u tom državnom telu nisu primili plate, da su im 
ukinuti bonovi za gorivo, da im ne plaćaju telefonske račune i zapitao "zašto 
je potrebno takvo ponižavanje".
On je naglasio da neće dozvoliti da ponovo počne funkcionisanje "sistema 
zastrašivanja" i da u Srbiji, posle 5. oktobra 2000, "niko nikoga ne treba da 
plaši".
Na pitanje da li to znači gašenje Koordinacionog centra, on je rekao da 
objašnjenja za takvo ponašanje nema i da će vreme pokazati da li to znači i 
njegovo gašenje.
Čović je naglasio da nema ništa protiv da neko kaže da menja strukturu 
Koordinacionog centra i dodao da ga prethodne tri godine rada i rezultati koje 
je to telo postiglo na Kosovu i Metohiji i na jugu Srbije motivišu da ne daje 
ostavku.
(Tanjug)