> Izvor: matf
> Datum: 
> Rubrika: info_politika
> Naslov: Svetozar Marović, predsednik 
> Članak:


Paten: Srbija i Crna Gora na dva koloseka u EU

Predsednik SCG Svetozar Marović najavio je da će inicirati razgovore sa čelnim 
ljudima Srbije i Crne Gore o rešavanju pitanja koja bi mogla uticati na 
ubrzanje procesa evropeizacije državne zajednice .

Predsednik SCG je ocenio da je harmonizacija ekonomskih sistema Srbije i Crne 
Gore "pitanje za koje treba pronaći rešenje, uvažavajući specifičnost dva 
ekonomska sistema, uz mogućnost pronalaženja i formalne verifikacije tih 
razlika u odnosu na Evropu". 
Komesar EU za međunarodne odnose Kris Paten, kako je javio B92, u pismu 
ministrima EU predlaže da se državna zajednica ne rastura, a da se 
približavanje Srbije i Crne Gore EU odvija na dva paralelna koloseka. Paten 
kaže da "sadašnja situacija blokira obe države članice, što je posebno 
očigledno u slučaju Srbije, za koju je jasno da bi mogla mnogo brže da 
napreduje ka Evropi".
Predsednik Vlade Srbije Vojislav Koštunica izjavio je juče da se izbori za 
Skupštinu SCG moraju održati kako je to propisano Ustavnom poveljom i izrazio 
uverenje da EU neće dozvoliti kršenje beogradskog sporazuma.
"Pre svega, smatram, da sve ono što bi kvarilo odnose između Beograda i 
Podgorice nije dobro", rekao je Koštunica za nedeljnik NIN i napomenuo da se ne 
bi trebalo pridružiti kvariteljima tih odnosa, ukoliko ih ima.
Koštunica je izrazio uverenje da Brisel "ne bi mogao sebi da dopusti da 
zajednica koja se kvalifikuje za ulazak u Evropu krši jednu vrstu sporazuma sa 
Evropom".
"Jer beogradski sporazum predstavlja i sporazum Beograda i Podgorice sa 
Briselom", predočio je Koštunica. Upitan da li takav njegov stav znači da neće 
biti razgovora Beograda i Podgorice o nekim izmenama ili modifikacijama Ustavne 
povelje, Koštunica je odgovorio da "može biti samo razgovora o sprovođenju 
Povelje".