> Izvor: matf
> Datum: 
> Rubrika: info_politika
> Naslov: Advokati sumnjaju u svedočenje ubice
> Članak:


BEOGRAD - Nijedan od branilaca porodica oštećenih u sudskim procesima za koje 
je optužen Milorad Luković Legija nije upoznat ni sa jednim detaljem njegovog 
hapšenja.  
Advokati Rajko Danilović, Radomir Živković i Božidar Prelević, koji zastupaju 
oštećene za ubistvo premijera Srbije Zorana Đinđića, zločine na Ibarskoj 
magistrali, ubistvo Ivana Stambolića i atentat na Vuka Draškovića u Budvi, 
naglasili su za naš list da se Legijino hapšenje može odraziti na sudske 
procese i političku scenu Srbije, ali da to zavisi od toga koliko je Luković 
spreman da ispriča istinu. 
Danilović je uveren da je javno mnjenje dugo pripremano na Lukovićevu predaju. 
- Prvo je osporen Specijalni sud, ubrzo je osporen i postupak pred njim, zatim 
su se pojavili pripadnici "crvenih beretki" i na kraju se oglasio i navodni 
pripadnik ove bivše jedinice "kapetan Džo" koga je poslala neka obaveštajna 
služba - kaže on. Navodi i da su svi branioci oštećenih, u procesima u kojima 
je Legija optužen, potpuno neobavešteni o načinu predaje i da je Luković, 
najverovatnije, imao kontakte sa bivšim pripadnicima obaveštajno-bezbednosnih 
struktura. 
- Sve ukazuje na to da je Luković kao pripadnik obaveštajnih službi ostao sa 
njima u kontaktu. On je došao sa obaveštajnim podacima i ne treba mu verovati, 
jer se sa njim sada manipuliše - smatra Danilović.
Advokat Božidar Prelević, koji je zastupnik Milana Veruovića, kaže da je za 
sudski proces dobro što je Luković uhapšen jer je to bolje nego da mu se sudi u 
odsustvu. On je uveren da, u zavisnosti od Lukovićevog svedočenja, može biti 
obogaćeno činjenično stanje i da ono za nekog može biti neprijatno. 
- Neke stranke koristile su usluge JSO, a ima i nekih koji su igrali šah sa 
svedocima - saradnicima, tako da njegova izjava može da bude zanimljiva, a 
građani će sa još većom dozom gađenja gledati na političke procese u Srbiji - 
uveren je Prelević.