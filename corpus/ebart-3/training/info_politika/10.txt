> Izvor: ebart
> Datum: 
> Rubrika: info_politika
> Naslov: NS smatra da je Vojska oštećena
> Članak:

NS smatra da je Vojska oštećena

PODGORICA (Beta) - Narodna stranka saopštila je da u Skupštini Crne Gore neće 
glasati za Zakon o sprovođenju Ustavne povelje. "NS će podržati Ustavnu 
povelju, koja je osnovni akt državne zajednice, ali neće i Zakon o njenom 
sprovođenju, koji je ipak akt nižeg ranga", kazao je na konferenciji za 
novinare potpredsednik te stranke Savo Đurđevac. On je ponovio da NS nije 
podržala ustavni zakon, jer je usvojenim rešenjima Vojska Jugoslavije 
"diskriminisana u imovinskim pravima u odnosu na druge institucije državne 
zajednice". Đurđevac je ponovio da će usvajanje Zakona o sprovođenju povelje 
uticati na odnose unutar saveza "Zajedno za promene", čiji je NS član, "jer je 
imovina države pitanje od strateškog značaja". Potpredsednik NS-a je saopštio 
da će ta stranka pažljivo analizirati "novonastalu situaciju" i inicirati 
razgovore unutar "Zajedno za promene", ali i naveo da odluku o eventualnom 
istupanju iz te koalicije može doneti samo GO stranke. 
