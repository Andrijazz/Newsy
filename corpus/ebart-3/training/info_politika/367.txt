> Izvor: ebart
> Datum: 
> Rubrika: info_politika
> Naslov: PONOVO ODLOŽENO PISANjE NAJVIŠEG PRAVNOG AKTA 
> Članak:

PONOVO ODLOŽENO PISANjE NAJVIŠEG PRAVNOG AKTA 

Stranke se međusobno okrivljuju za to što procedura donošenja ustava praktično 
još nije ni počela 
 
Svi ljudi koji misle dobro Srbiji pitaće već 6.oktobra, čim počne skupštinsko 
zasedanje, šta je sa novim ustavom. Ali, predizborna kampanja je vreme kada se 
priča o različitim i posebnim, a ne o zajedničkim ciljevima, dok je ustav je 
pitanje svih nas, odgovora predsednik Narodne skupštine Srbije i predsednik 
Odbora za ustavna pitanja Predrag Marković na pitanje zašto novi, savremeni 
ustav Srbije nije, kako je najavljivano, na dnevnom redu prvog jesenjeg 
zasedanja.

A da nije, jasno je već iz toga što još nije počeo da radi pododbor za ustavna 
pitanja koji je trebalo da pripremi nacrt za istoimeni odbor, a ovaj da do 
jeseni tekst, usaglašen posle javne rasprave, predloži parlamentu. Tako je 
skupština odlučila još 30. marta. Kada se dve trećine poslanika izjasni za 
tekst, sledi referendum za čije je "zeleno svetlo" potreban glas većine od 
ukupnog broja birača u Srbiji. Ukoliko "prođe" referendum, skupština proglašava 
ustav i zakon o sprovođenju ustava.

Procedura, dakle, nije ni otpočela, a stranke se međusobno za to okrivljuju. 
Tako potpredsednik DS-a Dušan Petrović, i sam član pododbora za ustavna 
pitanja, tvrdi da ne postoji politička volja, "pre svega radikala". Na pitanje 
kako komentariše izjave Tomislava Nikolića da je novi ustav "na vidiku" i da se 
sa premijerom Koštunicom dogovorio oko podrške SRS-a vladinom predlogu, 
Petrović kaže: "Kao član pododbora koji treba da započne ovaj posao nisam dobio 
nikakvo zvanično o obaveštenje o tome, niti uveravanje takve vrste".

Ključna decentralizacija

"Rad na ustavu ne počinje samo zbog nedostatka političke volje, a Demokratska 
stranka ne da nije kriva što je nema, već insistira da rad na ustavu počne. 
Spremni smo na razgovor o svim argumentovanim rešenjima ukoliko se uvažavaju 
naša. A za nas je pitanje decentralizacije Srbije po ugledu na moderna 
razvijena društva - najvažnije", kaže Petrović.

Međutim, na pitanje da li se ova stranka slaže sa vladinim predlogom ustava u 
kojem se vidi da je DSS odustao od regionalizacije Srbije, Petrović odgovara da 
je predlog nedefinisan. O svakom pitanju, pa i o ovom, moraće ozbiljno da se 
razgovara, stav je DS-a koji je predlagao da Srbija bude sastavljena od 
"asimetričnih pokrajina i regiona". DS je, podsećamo, bio i inicijator DOS-ovog 
zakona iz 2003. godine, u međuvremenu stavljenog van snage, po kojem je za 
donošenje ustava bila dovoljna većina ukupnog broja poslanika i više od pola 
izašlih na referendum - kako bi se brže došlo do ustava.

Demokrate će sada prihvatiti i razgovore o određenju države za koju smatraju da 
treba da bude "multietnička, građanska i demokratska", kao i na temu da li da 
skupština bude jednodomna ili dvodomna i da li da se predsednik ubuduće bira na 
izborima ili u parlamentu, što su do sada predlagali. Treba raščistiti i sa 
drugim odredbama koje opterećuju sadašnji ustav, kao što je ona o društvenoj 
svojini. Sve dok nadležna tela zajedno sa ovlašćenim ekspertima ne počnu da 
pišu ustav - čaršijske su priče, smatra potpredsednik demokrata.

Nacionalna ili građanska

Radikali, pak, uveravaju da je samo odustajanje DSS-a od regiona bilo dovoljno 
da prihvate vladin predlog da se Srbija odredi kao "država srpskog naroda i 
ostalih građana koji u njoj žive". A ova odredba je, da posetimo u prethodnoj 
ustavnoj komisiji, koju je predvodio Vladan Batić, bila takav "kamen 
spoticanja" da se komisija praktično "raspala".

Međutim, i Tomislav Nikolić, potpredsednik Odbora za ustavna pitanja, i Gordana 
Pop-Lazić, član Odbora, zadovoljni su razgovorom Nikolića sa Koštunicom do te 
mere da ne znaju "da li postoje još neke nesuglasice oko ustava", zbog čega se 
i pitaju zašto je sada došlo do zastoja. Socijalisti misle da zastoj nije 
slučajan i da ne postoji prava politička volja, a kao argument navode to što su 
se državna obeležja usvajala u vreme kada je trebalo da počne rad na ustavu 
koji bi ih propisao.

Miloš Aligrudić, DSS-ov član Odbora za ustavna pitanja, poriče ove spekulacije, 
uveravajući da ne postoji namera ni sa vladajuće ni sa bilo koje druge strane 
da se ustav ne donese. Razgovor sa Nikolićem je, kaže, samo jedan od 
planiranih, a rad na ustavu će biti konkretniji kad počne skupštinsko 
zasedanje, tačnije posle lokalnih izbora. Na pitanje zašto čeka taj period kad, 
sa radikalima već, postoji većina za izglasavanje ustava u parlamentu, u DSS-u 
podsećaju da je cilj da ustav bude rezultat rada svih parlamentarnih političkih 
snaga i da se u razmatranju nacrta koji je ponudila vlada dođe do najboljeg 
rešenja. Inače, razmatraće se sva rešenja koja i dalje pristižu, među 
poslednjima i predlog ustava Pokreta snaga Srbije Bogoljuba Karića.