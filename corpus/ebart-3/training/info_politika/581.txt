> Izvor: ebart
> Datum: 
> Rubrika: info_politika
> Naslov: BEOGRAD - Portparol Demokratske stranke Srbije Andreja Mladenović demantovao je 
> Članak:

BEOGRAD - Portparol Demokratske stranke Srbije Andreja Mladenović demantovao je 
informaciju da njegova stranka 
pregovara s predsednikom Skupštine opštine Novi Pazar Sulejmanom 
Ugljaninom o smeni saveznog ministra za ljudska i manjinska prava Rasima 
Ljajića. Prema nezvaničnim informacijama, Ugljanin lobira kod DSS i Crnogoraca 
da smene Ljajića sa mesta ministra za ljudska i manjinska prava. Ministri 
Dragan Jočić i Velimir Ilić, navodno podržavaju Ugljaninov zahtev, dok je veza 
sa Crnogorcima Zoran Žižić, savezni poslanik SNP. Prema tim informacijama, 
Ugljanin bi ubuduće sa svoja dva poslanika u republičkom parlamentu podržavao 
Vladu Srbije. - To je apsurdna priča. DSS nikad nije učestvovala u trgovinama i 
kupovinama poslanika i nije mi jasno o kakvoj je konstrukciji reč i otkud se ta 
priča pojavila - rekao je Mladenović. On dodaje da Vlada Srbije u parlamentu 
ima "komotnu većinu" i da sa opozicionim poslanicima "ne komunicira na taj 
način". - Ministar Ljajić korektno obavlja nekoliko važnih državnih poslova za 
koje je zadužen - ističe Mladenović. Ljajić, na drugoj strani, ističe da ga ne 
iznenađuje što Ugljanin na sve strane traži partnere za njegovu smenu, 
napomenuvši da su mu u "centrali DSS rekli da nije tačno da ta stranka 
pregovara s Ugljaninom o njegovoj smeni". - Do mene je došao glas da je šef 
Opštinskog odbora DSS iz Novog Pazara navodno dobio direktivu da promeni 
koalicionog partnera. Pozvao sam centralu u Beogradu i čelnici te stranke su mi 
rekli da to nije tačno - rekao je Ljajić.