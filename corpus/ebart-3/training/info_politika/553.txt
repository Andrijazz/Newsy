> Izvor: ebart
> Datum: 
> Rubrika: info_politika
> Naslov: Prelazak osam odbornika Srpske radikalne stranke u Skupštini opštine Obrenovac 
> Članak:

Prelazak osam odbornika Srpske radikalne stranke u Skupštini opštine Obrenovac 
u Pokret "Snaga Srbije" koštao je Bogoljuba Karića 50.000 evra, od čega je 
Slavko Nešković dobio 35.000, a ostali odbornici preostalo, rekao je na 
jučerašnjoj konferenciji za novinare u Opštinskom odboru SRS-a potpredsednik 
beogradskog odbora te stranke i narodni poslanik Aleksandar Đorđević.
- Ovde je reč o trgovini. Razumeo bih da su promenili političke stavove i 
prešli u drugu partiju, ali imali su obavezu da prethodno vrate odborničke 
mandate. Ovako su odneli nešto što nije njihovo. Da su nastupali na izborima 
samostalno, a ne ispred SRS-a, ko zna da li bi dobili poverenje i svih ukućana. 
Pored ovoga, svi odbornici položili su zakletvu u pravoslavnoj crkvi koju su 
ovim činom pogazili i o tome neka dobro razmisle. Ljudi koji su spremni da 
prodaju "veru za večeru" nisu nam ni potrebni - rekao je Đorđević.
Na novinarsko pitanje da li će aktivirati, na početku mandata, blanko potpisane 
ostavke na mesto ošptinskih odbornika onih koji su prešli u PSS, Đorđević je 
neodređeno odgovorio sa "videćemo".