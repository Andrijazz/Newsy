> Izvor: matf
> Datum: 
> Rubrika: info_politika
> Naslov: Pregovori o predizbornim koalicijama u završnim fazama
> Članak:


Dragan Marković: U načelu, dogovorili smo se i nismo se otimali o 
funkcije. Verujem da ćemo osvojiti više od 30 odsto glasova birača jer je ovaj 
premijer mudro vodio vladu, Ilić je mnogo puteva asfaltirao, a i ja sam 
Jagodinu razvio u pozitivnom smislu

BEOGRAD - Premijer Vojislav Koštunica ugovorio je "narodnjačku koaliciju" koja 
će biti overena u nedelju, na sednici Glavnog odbora DSS-a. Savez Demokratske 
stranke Srbije, Nove Srbije, Jedinstvene Srbije i Srpskog demokratskog pokreta 
obnove je konačna lista iz "domaćinske Srbije", tako da su, po strani, ostali 
Dobrivoje Budimirović Bidža i Raka Radović.
- U načelu, dogovorili smo se i nismo se otimali o funkcije. Verujem da ćemo 
osvojiti više od 30 odsto glasova birača jer je ovaj premijer mudro vodio Vladu 
Srbije, Velimir Ilić je mnogo puteva asfaltirao, a i ja sam Jagodinu razvio u 
pozitivnom smislu - rekao nam je Dragan Marković Palma, predsednik Jedinstvene 
Srbije i opštine Jagodina.
Iako Marković ne želi da govori o "podeli kolača", prema našim saznanjima, 
Koštuničina stranka uzeće 70 odsto poslaničkih mandata, dok će ostatak podeliti 
tri manja koaliciona partnera. Međutim, ne na ravne časti, pošto će Velimiru 
Iliću pripasti veći deo nego Markoviću i Vojislavu Mihailoviću i Veroljubu 
Stevanoviću. Iako se brojne stranke zaklinju da će samostalno ići na izbore i 
da je će ko od šale preskočiti "pet odsto", neke od njih su u tajnim 
pregovorima s velikima, ne bi li sebi osigurale mesta u novom sazivu parlamenta.
Predizborna koalicija koja je već overena je ona koju predvode Čedomir 
Jovanović, Nataša Mićić, Nenad Čanak i Žarko Korać. Demokratska stranka je u 
razgovorima sa SDP-om Rasima Ljajića i izvesno je da će ova partija nacionalne 
manjine biti na listi Borisa Tadića. A Jožef Kasa, lider Saveza vojvođanskih 
Mađara, koji je poslednjih meseci izuzetno blizak premijeru Koštunici, rekao je 
da će samostalno ići na izbore. Solo će pred biraće i socijalisti, kojima pre 
glasanja za parlament predstoji završetak velike međustranačke bitke - na 
Kongresu 3. decembra treba da izaberu naslednika u fotelji Slobodana 
Miloševića. 
I Mlađan Dinkić, koji je pompezno počinjao razgovore sa DS-om o zajedničkom 
nastupu na izborima, ide sam pred glasače. Iako je nekim finansijskim moćnicima 
bilo u interesu da G 17 plus ide na listu DS-a, kako bi Dinkiću bio 
zagarantovan ulazak u sledeću vladu, doskorašnji ministar finansija moraće za 
to sam da se izbori. Iz SPO-a poručuju da čekaju odluku Glavnog odbora stranke, 
ali da je izvestan samostalni nastup. Međutim, prema našim saznanjima, priča o 
dolasku Vuka Draškovića na listu Borisa Tadića je u punom jeku.