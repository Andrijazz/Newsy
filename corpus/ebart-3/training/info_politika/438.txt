> Izvor: ebart
> Datum: 
> Rubrika: info_politika
> Naslov: PALjOK BERIŠA O PROBLEMIMA SA STRUJOM
> Članak:

PALjOK BERIŠA O PROBLEMIMA SA STRUJOM

PRIŠTINA - Portparol Kosovske elektroenergetske korporacije Paljok Beriša 
zatražio je juče da srpski potrošači izmire sva dugovanja za struju i potpišu 
ugovor "kako bi im ona ponovo bila uključena".
Beriša je na konferenciji za novinare rekao da šef Koordinacionog centra za 
Kosovo i Metohiju Nebojša Čović i izvršni direktor KEK-a na nedavnom sastanku u 
Prolom Banji nisu postigli dogovor, kako su preneli mediji, već da "Čović daje 
političke izjave".
Beriša je juče posebno naglasio da su slučajevi u Lipljanu i Batusima, gde 
struje nema već 25 dana, preuveličani. On takođe tvrdi da se iz trafostanice u 
Batusima ne napajaju strujom okolna albanska sela i da struje nema samo zbog 
kvara a ne iz drugih razloga.