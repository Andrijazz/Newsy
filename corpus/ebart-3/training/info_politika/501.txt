> Izvor: ebart
> Datum: 
> Rubrika: info_politika
> Naslov: Vojislav Koštunica, predsednik Vlade Srbije, o evropskim integracijama, 
> Članak:

Vojislav Koštunica, predsednik Vlade Srbije, o evropskim integracijama, 
saradnji sa Hagom, opstanku Vlade, statusu Kosmeta

I dalje ćemo sprovoditi model dobrovoljne predaje, a ne hapšenja. Potpuno 
spokojno gledam na inicijative za smenu Vlade. Radimo na pronalaženju pravne 
definicije šta je to što je više od autonomije Kosmeta. Nezavisnosti nema. Ne 
očekujem da se status Kosova rešava ove godine. Uslov do kraja godine. Pavković 
nije pobegao. Jočić i MUP rade dobro

DAN posle pozitivne ocene studije izvodljivosti i stišavanja prve euforije, iz 
Brisela su stigle poruke da nas tek čekaju problemi i mnogi uslovi na daljem 
putu ka Evropskoj uniji. U razgovoru za "Novosti" premijer Srbije Vojislav 
Koštunica kaže:
- Sledi mnogo posla i mnogo teškoća, ali sa pozitivnom ocenom studije 
izvodljivosti izašli smo na evropski put koji je put u jednom i pravom smeru. 
Krenuli smo ka Evropi i naš interes je da se taj proces što je moguće više 
ubrza. Krajnji cilj je, naravno, pristupanje Evropskoj uniji, a zna se koje su 
pretpostavke da se to ostvari - od određenog tipa ekonomije, do propisanog 
zakonodavstva. Vlada Srbije je u proteklih godinu dana dosta uradila vodeći 
računa o tome da propisi i sistemski zakoni budu usaglašeni sa evropskim 
standardima. Vodi se računa da svaki zakon ispunjava te zahteve. Naravno, 
učinjeno predstavlja dobar početak i veliki posao je pred nama. 
- Koje su etape predviđene u narednim mesecima?
- Za nekoliko meseci sledi početak pregovora o sporazumu o stabilizaciji i 
pridruživanju. Najizglednije je da će taj dokument biti potpisan početkom 
sledeće godine. Time ćemo postati kandidat za punopravno članstvo u Evropskoj 
uniji i kvalifikovaćemo se za potpisivanje drugog dokumenta - sporazuma o 
pristupanju.
- Tu negde su zastali Hrvati zbog neizručenja Gotovine. Hoće li i nama Mladić 
odrediti sličnu sudbinu?
- Vlada Srbije je, posebno u poslednjih nekoliko meseci, pokazala da čini sve 
da se naše obaveze ispune. To ćemo i dalje činiti. Imamo potpuno jasnu 
situaciju - puna saradnja sa Tribunalom znači ispunjavanje svih obaveza. To se 
odnosi na sve pojedinačne slučajeve, pa i na one najosetljivije.
NEMA HAPŠENjA
- KADA je reč o generalu Mladiću, pojedini ljudi iz vlasti "istrčavaju" sa 
informacijama koje ne pomažu da se sa Beograda skine sumnja da zna gde je 
Mladić. Na primer, Draškovićeve tvrdnje da bi BIA to morala da zna...
- Da budem potpuno otvoren: takve izjave nam mnogo štete! Ne mogu da razumem da 
se izriču tvrdnje iza kojih ne stoje činjenice. I to ne samo kada je ovaj 
slučaj u pitanju. Ali, uprkos svemu tome, ova vlada uživa poverenje i 
kredibilitet u svetu.
- I dalje ćete insistirati isključivo na dobrovoljnoj predaji?
- I dalje ćemo sprovoditi model dobrovoljne predaje, koji daje dobre, ili bolje 
reći izvanredne rezultate.
- Jesu li sve predaje bile dobrovoljne?
- Jesu, sve. 
- I Lukićeva? Pošto se priča da je otišao u pižami ...
- U slučaju generala Lukića morala je da se ispoštuje medicinska procedura. 
Zato se ovde radilo o postupku koji je bio nešto drugačiji. Odlazak generala 
Lukića dogovoren je još prilikom dolaska međunarodne lekarske komisije iz Haga. 
Posle dodatnih pregleda i još jedne medicinske intervencije, general Lukić je 
otišao u Hag. On je još mnogo ranije preuzeo optužnicu, čime je započet 
postupak dobrovoljne predaje. Vlada Srbije je dala sve potrebne garancije da se 
general Lukić pusti na slobodu do početka suđenja i mi ćemo kao država 
preduzeti zaista sve da se to dogodi.  
- Kada je reč o povratku nekih optuženih u zemlju do početka suđenja, da li se 
misli na veći broj ljudi ili samo na već pomenutu četvorku - Ojdanića, 
Milutinovića, Šainovića i Lazarevića?
- Povratak Lazarevića, Milutinovića, Ojdanića i Šainovića je, između ostalog, 
veoma važan, jer govori i da se reč i garancije naše vlade poštuju i priznaju u 
međunarodnoj zajednici. Ukupno se na ovaj način stvara jedna pozitivnija 
atmosfera kada je reč o saradnji sa Tribunalom i koja će, u to sam uveren, 
doprineti da se do kraja dovede proces ispunjavanja naših obaveza. Nema nikakve 
sumnje da su svi ovi dobrovoljni odlasci bili u najboljem interesu naše zemlje 
i da je u tome iskazana velika odgovornost ljudi koji su doneli odluku da 
država zbog njih ne sme biti dovedena u poziciju taoca.
- Model dobrovoljne predaje donekle se devalvira pričama koje uglavnom plasira 
opozicija. Prvo, kažu da se optuženi hapse, a da se to predstavlja kao 
dobrovoljna predaja. Drugo, spekuliše se sa ogromnim sumama koje njihove 
porodice dobijaju kao "obeštećenje"...
- Teško mogu da razumem te napade i oni mi deluju besmisleno. Pored toga, čudi 
me da međunarodna zajednica odaje priznanje za ovaj model i značajan napredak 
koji smo napravili, a da u zemlji na neobjašnjiv način nailazimo na određene 
kritičare koji predano smišljaju najneverovatnije optužbe na Vladin model 
saradnje sa Tribunalom. 
- Dobijaju li porodice optuženih hiljade evra o kojima se priča?
- O svemu što porodice dobijaju i šta će od države dobijati javnost je 
obaveštena i biće obaveštavana. Mi smo spremni da pomognemo da ove porodice 
rešavaju svoje probleme i da žive normalno. Ništa više od toga. 
- Jesu li u pitanju sume i do 500.000 evra?
- Nisu.  
VLADA OPSTAJE
- SLUČAJ generala Lukića naveo je radikale da pokrenu inicijativu za rušenje 
Vlade. DS bi im se, iz svojih razloga, u tom poslu pridružila. Kakve su šanse 
da "preživite"?
- Mesecima ranije imao sam više razgovora sa liderima svih parlamentarnih 
stranaka. Nastojao sam da dođemo do neke vrste konsenzusa zbog prilika u kojima 
se zemlja nalazi - od pitanja opstanka državne zajednice, ocene standarda na 
Kosovu i Metohiji, obaveza prema Tribunalu, evropskih integracija... Težio sam 
da se odnosi svih političkih stranaka što više normalizuju. Naravno, pravo 
opozicije je da postavlja pitanje poverenje Vladi, iako nam je više nego ikad 
potrebna saglasnost.
- Imate li problem da se suočite sa inicijativom o poverenju Vladi?
- Vlada Srbije nema nikakav problem da se sa tim suoči. Podsetio bih da je bilo 
nekoliko situacija u kojima se radilo o pitanjima poverenja Vladi, pa smo sve 
te testove položili. Glasalo se o budžetu prošle vlade, o rebalansu, o novom 
budžetu, rekonstrukciji Vlade, i sve smo to prošli. Potpuno spokojno gledam na 
ove inicijative, mada mislim da nije trenutak za njih.
- Izmene Ustavne povelje produžile su vek državnoj zajednici, ali malo ko 
veruje da će je sam taj čin učiniti funkcionalnom...
- Državna zajednica je jedan specifičan subjekat i zato postoje teškoće u 
obezbeđivanju njene funkcionalnosti. Evropa je, što je posebno važno, dala 
prednost njenom očuvanju i mehanizmima poput politike "dvostrukog koloseka" i 
sada putem izmene Ustavne povelje pokazala svoje prisustvo i podršku. 
- Da li je izmena Ustavne povelje dogovorena između domaćih političkih aktera 
ili je nametnuta spolja?
- Nije nametnuta spolja. Jer, da jeste, ceo proces bi verovatno išao brže. Radi 
se o procesu koji je teško nametnuti, a i Evropa nema manir da nameće rešenja 
državama koje će se jednog dana naći u porodici evropskih država. Razgovori su 
se odvijali u trouglu Beograd - Podgorica - Brisel. Došlo se do kompromisa u 
kojem, kao i u svim kompromisima, ima i mana i vrlina, kao i ustupaka na obe 
strane.
- Đukanović je i ovaj čin proglasio svojom pobedom. Znači li to da je Beograd i 
ovaj put učinio više ustupaka?
- Imajući u vidu da se zalaže za nezavisnu Crnu Goru, jasno je da će Đukanović 
svaku stvar predstaviti kao podsticaj na tom putu. Međutim, izmenama se 
produžava vek sadašnjeg parlamenta državne zajednice, omogućava se donošenje 
zakona koji će doprineti njenom boljem radu. Drugo, svima se stavlja do znanja 
da se referendum mora odvijati po međunarodnim demokratskim standardima 
utvrđenim u saradnji sa Evropskom unijom. I ceo proces će biti praćen iz 
Brisela, od utvrđivanja standarda i pripreme uslova za sprovođenje, do 
formulisanja referendumskog pitanja. Dakle, izmene su vrlo važne i svako ko ume 
da čita politički sporazum to vidi.
PRVO STANDARDI
- OCENA standarda za Kosovo i Metohiju počeće u junu. Hoćemo li uspeti da 
dokažemo ono što naši zvaničnici svakodnevno ponavljaju - da ništa nije 
urađeno? I kako ćemo to dokazati ako ne budemo za pregovaračkim stolom?
- Sasvim je izvesno da ćemo biti za stolom. Osim toga, razgovori će biti 
pokrenuti na nekoliko nivoa. Za nas su pitanja vezana za standarde i poštovanje 
ljudskih prava od najvećeg značaja. Želimo da se krajnje konkretno i precizno 
utvrde mehanizmi za procenu dostignutih standarda i Beograd će u ovom procesu 
imati veoma aktivnu ulogu.
- Inicijativa za razgovor koju je predsednik Tadić uputio kosovskom predsedniku 
Rugovi odbijena je...
- U prvi mah ta inicijativa jeste odbijena, ali suočavamo se sa problemom u 
koji je uključena i međunarodna zajednica. Kad tad će morati da se razgovara. 
Sve institucije u zemlji su spremne da se uključe u proces ocene standarda. 
- Standardi su uvertira u pregovore o konačnom statusu?
- Prvo se mora prići krajnje ozbiljno oceni standarda. A situacija je više nego 
nezadovoljavajuća kada je reč o ljudskim pravima, koji su osnova za sve drugo. 
Pokušava se da se prikaže da je stanje bolje nego što jeste stavljanjem akcenta 
na institucije. Nema sumnje da institucije postoje, sve su na broju. Ali, 
trebalo bi da one postoje zbog pojedinaca čija bi prava trebalo da štite, što 
nije slučaj. Recimo, nealbanska manjina će uvek biti preglasana u parlamentu po 
sadašnjem sistemu funkcionisanja tih institucija. Prigovori su pre svega 
upućeni na tu stranu.
- Sve češće se čuje da bi status mogao da se odredi i pre primene standarda. 
Može li se to dogoditi?
- Tačno je da je formulacija "standardi pre statusa" počela da se zamenjuje 
nekim drugim formulacijama: "i standardi i status", pa čak i "standardi posle 
statusa". Mislim da se mora početi od standarda, a među njima ključno je 
pitanje povratka i slobode kretanja. 
- Hoće li Beograd imati strategiju za pregovore o konačnom statusu? Zasad ne 
znamo ništa više od formulacije "više od autonomije, manje od nezavisnosti"?
- Radi se o pronalaženju pravne definicije šta je to što je više od autonomije, 
što je jedna vrsta proširene autonomije, i apsolutno ne predstavlja 
nezavisnost. To je sada otvorena knjiga koju treba pažljivo popunjavati. Neke 
stvari su već jasne - ne možemo da se vratimo na stanje pre 1999. godine. Ali, 
ne možemo prihvatiti ni stanje posle te godine do danas. Odlučno smo protiv 
bilo kakve nezavisnosti, uslovne ili neuslovne. 
- Hoćemo li uspeti da izbegnemo nezavisnost Kosova? Već se u javnost puštaju 
probni baloni o nezavisnosti u četiri faze...
- Stvari nisu jednostavne, ali ne treba pridavati preveliki značaj ocenama i 
izveštajima pojedinih nevladinih organizacija. Brzina koju preporučuju neke od 
tih komisija podsećaju me na početak devedesetih i Badinterovu komisiju, kada 
se mislilo da se stvari mogu menjati "preko kolena". Neće se ići tako brzo. Ne 
očekujem da se status rešava ove godine. Nezavisnost, u svakom slučaju, ne 
predstavlja kompromisno rešenje i izvesno je da svaka promena granica ozbiljno 
ugrožava postignutu stabilnost u regionu.