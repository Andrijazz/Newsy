> Izvor: ebart
> Datum: 
> Rubrika: info_politika
> Naslov: Pregovori Priština-Beograd
> Članak:

Pregovori Priština-Beograd

Albanci su jasno upozoreni da su srpski političari u opticaj pustili čitav niz 
"dopadljivih" mogućih rešenja kosovske krize, kojima bi Beograd suštinski mogao 
postići željeni efekat - da status pokrajine ostane nedefinisan sve do prijema 
Srbije (i Crne Gore) u EU

Pregovarački tim u sastavu - predsednik Ibrahim Rugova, premijer Bajram Kosumi, 
predsednik parlamenta Nedžat Daci, te dvojica najznačajnijih opozicionih lidera 
Hašim Tači i Veton Suroi izabran je, nakon neočekivano dugog natezanja, da 
predstavlja interese kosovskih Albanaca na pregovorima o budućem statusu 
pokrajine, koji bi prema optimističkim najavama mogli da počnu već krajem 
meseca. Ili možda početkom novembra. Ili najkasnije do Nove godine. U 
zavisnosti kojima, od sada već mase međunarodnih diplomata naglo 
zainteresovanih za budućnost Balkana, želite da verujete. U svakom slučaju, 
nikakvih prepreka za početak tih krucijalnih, sudbinskih, istorijskih, 
neophodnih, i kakvih sve već ne, pregovora više gotovo i da nema, jer je 
specijalni izaslanik Ujedinjenih nacija za procenu ispunjenja demokratskih 
standarda na Kosovu Kai Eide izvestio generalnog sekretara svetske organizacije 
da - jeste da u pokrajini ima izvesnih problema, jeste da se odustalo od 
politike standardi pre statusa, ali da razgovore svakako treba početi u što 
skorijoj budućnosti. Jer, ako je verovati šefu UN, idealnog trenutka za početak 
pregovora ionako nema.
Od početka pregovora, suštinski, kosovske Albance i Srbiju u ovom trenutku deli 
samo govor Kofija Anana, najavljen za 23. oktobar ili sednica Saveta 
bezbednosti UN 18. decembra. Kako je kome od tumača međunarodne politike volja. 
Za poprište te političke bitke, za sada, kandidovala se samo Austrija, mada je 
mnogo verovatnije da se dve dozlaboga suprotstavljene delegacije u dogledno 
vreme neće sastajati oči u oči, već će natezanje oko budućeg statusa Kosova 
teći u već dobro poznatom stilu, koji su pre više od šest godina patentirali 
Amerikanci - šatl diplomatijom, to jest naizmeničnim sastancima sa jednom i 
drugom delegacijom u Beogradu, odnosno u Prištini. Nakon višemesečnog 
"šatlovanja", međunarodni pregovarači, odnosno bivši finski predsednik Marti 
Ahtisari i trojica pomoćnika - Rus, Amerikanac i predstavnik Evropske unije, 
povukli bi se na izvesno vreme kako bi načinili nacrt budućeg sporazuma. 
Učesnici pregovora, Srbi i Albanci, bili bi potom okupljeni na nekom neutralnom 
mestu - recimo u dvorcu u Austriji - koja će početkom sledeće godine preuzeti 
predsedavajuće mesto u EU od Britanaca. Veliko finale, odnosno potpisivanje 
sporazuma, moglo bi se odigrati u Londonu. Negde sredinom sledeće godine, ako 
je verovati scenarijima koji smišljaju zapadni diplomati.
Taktika albanskog tima je više nego jasna, nezavisnost je jedina opcija na koju 
je 90 odsto stanovništva još uvek južne srpske pokrajine spremno da pristane. 
"Nezavisnost je kompromis i optimalno rešenje za sve Albance u regionu. Mi 
nismo tražili ujedinjenje sa Albanijom jer bi insistiranje na takvom rešenju 
dovelo do stvaranja drugih problema", rekao je Rugova posle prvog sastanka 
pregovaračkog tima, odgovarajući na pitanja novinara o mogućim ustupcima na 
koje je albanska strana spremna pred početak pregovora.
Ukoliko stvari krenu naopako, što je u ovom trenutku teško zamisliti, pojavilo 
se nekoliko, za sada, fantomskih ekstremističkih organizacija i minornih 
nevladinih organizacija koje su, kako same tvrde, spremne da naprave haos ne bi 
li se došlo do željenog cilja. Tek reda radi, u poslednjim mesec dana upucano 
je nekoliko Srba i uništeno nekoliko automobila UNMIK-a.
Kako stvari stoje, Albanci su mnogo spremniji da pristanu na novoizmišljenu 
uslovljenu nezavisnost, koja podrazumeva da Kosovo mora da ispuni nekoliko 
preduslova vezanih za vladavinu prava i poštovanje prava manjina pre no što 
stvarna nezavisnost bude "aktivirana". "Uslovljena nezavisnost je suštinski 
jedino razumno rešenje kojim u ovom trenutku raspolaže međunarodna zajednica. 
To znaju i političari u Beogradu, ali se plaše da to saopšte narodu", rekao je 
za NIN jedan zapadni diplomata. Prema njegovim rečima, od srpske strane očekuje 
se tvrd stav u pogledu specijalnih bezbednosnih garancija za tamošnje Srbe i 
verske objekte, posebno sveobuhvatnu decentralizaciju koja bi srpskom 
stanovništvu obezbedila kontrolu nad lokalnom policijom, sudstvom, školstvom, 
pravosuđem, dok bi međunarodne snage bile angažovane na čuvanju zaštićenih zona 
oko religijskih objekata. "Albanski lideri bi, na taj način, platili prilično 
visoku cenu nezavisnosti, pošto centralne vlasti u Prištini, suštinski, ne bi 
imale preteranu kontrolu nad srpskim enklavama, posebno na severu pokrajine", 
rekao je taj diplomata. Takođe, nije isključeno da će budući status uključivati 
i nekoliko rešenja prethodno isprobana u Bosni - Kosovo će prema svemu sudeći i 
u godinama koje slede imati specijalnog predstavnika sa posebnim ovlašćenjima 
kakve ima Pedi Ešdaun, dok će rukovođenje policijom preuzeti EU. "Mada se, 
iskreno, postavlja pitanje ima li EU uopšte dovoljno kapaciteta da kontroliše 
situaciju na Kosovu u godinama koje slede", rekao je diplomata.
Međunarodna zajednica, kako izgleda, uzda se u "realističnost" srpskih 
političara, koja se sastoji u uverenju da oni "uviđaju" da je albanska većina 
na Kosovu jednodušno opredeljena za nezavisnost, ali verovatno i na tome što su 
srpski političari raznih nivoa u neformalnim razgovorima umeli da kažu kako 
"znaju da je Kosovo za Srbiju izgubljeno", ali da to "ne mogu da kažu" jer 
"javnost to ne prihvata". Otud je u međunarodnim krugovima stvorena slika kako 
srpskim pregovaračima treba samo olakšati da to saopšte svojim građanima, i to 
tako što će se Beogradu odrediti neka "nagrada"; na primer, u vidu nekog 
ubrzanja u tekućim evropskim integracijama. Rečima Olija Rena - da se Beogradu 
stavi u izgled "kredibilna evropska perspektiva".
Zvaničnici Beograda na najvišem nivou, uključujući i predsednika Borisa Tadića, 
međutim, sasvim jasno i na način koji ne omogućuje odstupanje, proklamovali su 
da nezavisnost Kosova nije prihvatljivo rešenje. I tu nastaje teškoća, pošto su 
početni stavovi dveju strana nepomirljivi, a procena na Zapadu je da je Beograd 
"mekši", ali se može pokazati da je ta procena varljiva, to jest da Beograd 
može postati jako svojeglav kada se dođe do onoga što je zadao kao granicu 
ispod koje neće da popušta i da više nema toga štapa i šargarepe koji će ga na 
to da natera. U suštini, to bi se svelo na ultimatum kakav se dogodio u 
Rambujeu. Ako bi se išta slično dogodilo, tada bi se verovatno dogodilo da 
srpskim pregovaračima ne bi više uopšte bila potrebna bilo kakva "evropska 
perspektiva". Jednostavno, prozapadno raspoloženje, od 1999. i inače rovito, 
bilo bi dodatno toliko poljuljano da nikakve evropske integracije niti članstvo 
u EU ne bi bili roba koju bi birači u Srbiji hteli da kupe. To bi bio krah 
evropske Srbije, što bi bilo loše za Srbiju, ali nije jasno ni kako bi bilo 
dobro za Evropu.
Nekoliko poslednjih međunarodnih znakova, poput izjave Kristine Galjak, 
portparola Havijera Solane, pokazuju tendenciju ka naglašavanju neutralnosti i 
stavu da međunarodna zajednica treba samo da obezbedi dobre usluge u procesu 
dogovaranja Beograda i Prištine, bez "prejudiciranja", kako je rekla. 
Neočekivan glas podrške stigao je iz Zagreba, od tamošnjeg premijera Ive 
Sanadera. "Ono što mora biti načelo je da ne može biti nikakvog rješenja za 
Kosovo bez suglasnosti Beograda", rekao je... "Mi dolazmo iz tog dijela Evrope 
i mi znamo što se događalo, mi znamo istoriju, i naša je obaveza da svojim 
iskustvom i poznavanjem ljudi, mentaliteta, jezika i istorije tih prostora 
pomognemo EU i međunarodnoj zajednici u nalaženju pravog rješenja za Kosovo."
Razume se, očekivanja u Albanaca su toliko raspaljena da bilo kakvo udaljavanje 
od postavljenog cilja bi bilo skopčano sa rizikom od gubitka svake kontrole. I 
to je situacija u koju je međunarodna administracija sebe dobrovoljno dovela na 
Kosovu - da zavisi od pretnji mogućih nemira.
Sastav srpske delegacije za pregovore sa Albancima još uvek nije saopšten. Iz 
dosadašnjih kontakata se može zaključiti da će jedan od argumenata biti 
insistiranje na principu nepromenljivosti nasilnog menjanja granice, shodno 
međunarodnom pravu i principima iz Helsinkija.
Vojin Dimitrijević, profesor međunarodnog prava, kaže da se primena ovog 
principa u praksi svodi na dve situacije: jedna je kada se granica neke 
teritorije (npr. Kosovo) postavlja tako da ta teritorija dolazi u obuhvat neke 
druge države ( Albanije), a druga je kada se teritorija otcepljuje.
Jedna škola mišljenja stoji na stanovištu da se mora poštovati pravo na 
samoopredeljenje; drugi pravo na samoopredeljenje vide kao pravo na učešće u 
uređivanju i upravljanju, a ne kao pravo na stvaranje samostalne države.
Ovde je reč o tome da se pravila iz Helsinkija mogu tumačiti zavisno od toga da 
li pomeranje i stvaranje novih granica tretiraju kao jedno te isto ili kao dve 
različite stvari. Imamo u tom smislu po nas nepovoljan primer rešavanja statusa 
bivših jugoslovenskih republika, s tim da je, međutim, ustavni status drugih 
republika bio različit od statusa pokrajine, ali, kako kaže profesor 
Dimitrijević, aspekti unutrašnjeg ustavnog uređenja u ovim situacijama strance 
obično mnogo ne impresioniraju.
S ovim u vezi je, verovatno, zahtev koji je međunarodna zajednica unapred 
postavila, a to je da se isključuje svako rešenje kojim se Kosovo pripaja 
Albaniji. Međunarodna zajednica ne želi Veliku Albaniju, kaže Vojin 
Dimitrijević.
Ibrahim Rugova odustajanje od pripajanja Albaniji predstavlja kao krunsko 
odstupanje koje Priština čini u pravcu kompromisa, ali je to vrlo jeftin trik 
za koji će biti interesantno videti hoće li mu proći. Naime, na osnovu svega 
onoga što se ovde zna o tome, ni na Kosovu a ni u samoj Albaniji ne postoji 
saglasnost o eventualnom ujedinjenju čak ni ako bi ono bilo dopušteno. Rugova 
bi, dakle, da proda robu koju nema.
Što se srpske delegacije tiče, za nju bi ovaj Rugovin "kompromis", ako ga 
uvaže, mogao biti samo kompromis u pravcu stavova EU, a za Srbiju to nije 
nikakav kompromis jer, kako saopštavaju zvaničnici u Beogradu, nezavisnost je 
neprihvatljiva, što samo znači da je pripajanje Albaniji podjednako 
neprihvatljivo, a ne neprihvatljivije od nezavisnosti.
Kompromis bi, tako verovatno razmišljaju mnogi na Zapadu, mogla da bude uslovna 
nezavisnost koja se često predstavlja kao već "viđeno" rešenje. Izvesno je da 
ono u Beogradu neće uopšte dobro izgledati jer liči samo na padobran za 
izvlačenje sa Kosova koji tamošnjoj srpskoj zajednici baš ništa ne garantuje. 
Tim više što se priča o "standardima pre statusa", kako se i strahovalo, 
izmetnula u "standardi i status" (Vladeta Janković) i što su, kako je ocenio 
Leon Kojen, savetnik premijera Koštunice, iz prihvatljivog izveštaja Kai Eidea 
o stanju na Kosovu izvučeni neprihvatljivi zaključci. Drugim rečima, dijagnoza 
je ispravna, terapija pogrešna. Ima, dakle, mesta strahovanju - a upravo tako 
govori u svojoj poslednjoj izjavi i Boris Tadić - da je čitava strategija 
međunarodne zajednice usmerena ka što (za nju) bezbolnijem napuštanju Kosova, a 
Srbima šta bog da. Iskustva sa neprincipijelnim držanjem međunarodne zajednice 
Beograd već ima; podsetimo se izveštaja Badinterove komisije kada je Zapad na 
primerima Hrvatske (koju je priznao) i Makedonije (koju nije priznao) primenio 
potpuno suprotne postupke od onih koji su sledili iz zaključaka te komisije.
U delegaciji kosovskih Albanaca, koja suštinski predstavlja krem tamošnje 
političke scene, takođe, za sada nema predstavnika manjina, što je među 
međunarodnim diplomatama izazvalo dozu nelagode, pre svega kao posledicu 
opravdanog straha da bi takav potez mogao, u nekom daljem razvoju događaja, 
predstavljati i predložak za podelu pokrajine duž etničkih granica. Takođe, 
lokalni analitičari glasno kritikuju albanski pregovarački tim zbog činjenica 
da ta grupa izabranih u poslednje vreme više vremena provodi dajući pompezne 
izjave vezane za konačno rešenje nego što se ozbiljno priprema za pregovore. 
Takav utisak, naime, proizvod je opšteukorenjenog stava među Albancima da će 
konačni ishod pregovora biti više nego zadovoljavajući za njihovu stranu i 
uljuljkali se u lažnom osećaju sigurnosti nastalom iz talasa raznolikih 
izveštaja o budućnosti Kosova koje su poslednjih meseci stizali od 
najrazličitijih mogućih adresa i u kojima se nezavisnost pominje kao jedino 
moguće rešenje. Uzgred, međunarodni analitičari jasno su upozorili Albance da 
su, naspram njihovih prepucavanja oko toga ko će zauzeti značajnije mesto u 
istoriji Kosova, srpski političari u poslednje vreme u opticaj pustili čitav 
niz "dopadljivih" mogućih rešenja kosovske krize, kojima bi Beograd suštinski 
mogao postići željeni efekat - da status pokrajine ostane nedefinisan sve do 
prijema Srbije i Crne Gore u EU.
Veliki deo albanskog optimizma pred pregovore zasniva se i na činjenici da je 
EU odlučila da počne pregovore o pridruživanju i stabilizaciji sa Srbijom pre 
no što je Beograd ispunio nekadašnji nezaobilazni uslov - izručenje Ratka 
Mladića Haškom tribunalu. Prema prištinskim analitičarima, takav razvoj 
situacije predstavlja "dobru uslugu" međunarodne zajednice pred rešavanje 
konačnog statusa Kosova, jer, kako je dalje objašnjeno, okvirni datumi za 
potpisivanje oba sporazuma - kosovskog i onog o stabilizaciji i asocijaciji su 
gotovo isti - sredina naredne godine. U Prištini se, dakle, nadaju da bi 
rezultat pregovora mogla da bude "vezana trgovina": nezavisnost Kosova u zamenu 
za ugovor o stabilizaciji i pridruživanju.