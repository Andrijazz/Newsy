> Izvor: ebart
> Datum: 
> Rubrika: info_politika
> Naslov: POTPREDSEDNIK G17 PLUS MLAĐAN DINKIĆ
> Članak:

POTPREDSEDNIK G17 PLUS MLAĐAN DINKIĆ

Projekat Nacionalne štedionice je jedan od mojih najuspešnijih poslovnih 
poduhvata u čitavoj dosadašnjoj karijeri i ponosim se njime, a svi oni koji o 
tome šire laži, zvali se oni Dušan Petrović, Vladan Batić, Aleksandar Vučić, 
Žarko Korać ili siroti Nenad Čanak, mogu slobodno da me pitaju o tome šta god 
požele i spreman sam na svaku vrstu javne debate o tome, kako bi se ta 
izmišljena afera napokon stavila ad akta - izjavio je na jučerašnjoj 
konferenciji za novinare potpredsednik G17 plus i republički ministar finasija 
Mlađan Dinkić.  Svi se pitaju kako će ministar finasija izaći na kraj sa 
Svetskom bankom i Međunarodnim monetarnim findom, a mogu da kažem da ću se 
mnogo lakše izboriti s tim profesionalnim izazovima, nego s domaćim lažovima 
koji ne biraju sredstva kako bi sebe vratili u život ili spustili onog ko je 
napravio neki uspeh. On je pozvao i nadležne državne organe da ga podrobno 
ispitaju o svemu što se tiče nastankaa poslovanja Nacionalne štedionice, 
napominjući da nije on bio taj koji je dozvolio da država izgubi većinski 
vlasnički udeo u Nacionalnoj štedionici, jer se to odigralo u septembru 2003. 
godine, kada više nije bio guverner Narodne banke.
- Guverner je tada bila Kori Udovički, a ministar finasija Božidar Đelić, i ako 
nekog treba kriviti za to što je državni udeo u Nacionalnoj štedionici 
dokapitalizacijom spao na svega deset odsto to su njih dvoje - istakao je 
Dinkić, dodajući da on, ipak, ne želi time da se bavi. Podsećajući na to da se 
državni udeo, otkako je došao na mesto ministra finasija, ponovo popeo na 37 
odsto kapitala, on je napomenuo da priča kako Nacionalna štedionica poseduje 
sve nekretnine u kojima se nalaze njene filijale nije ni približno tačna i da 
se, zapravo, radi o svega nekoliko procenata nepokretnosti, a da je ostalo i 
dalje srpska imovina koja se daje u zakup.
- Vlada Srbije je odbila da proda bilo koji promil svog udela iz prostog 
razloga što je ponuđena cena, ma kako to zvučalo, bila mala. Odnos jeste bio 
pet prema jedan, ali kapital Nacionalne štedionice u ovom trenutku iznosti samo 
16 miliona evra, jer nekretnine nisu u njenom vlasništvu. Uostalom, prošla su
vremena kada smo imali deficit u budžetu i morali da jurimo svaki dinar koji 
bismo dobili prodajom neke državne imovine - rekao je Dinkić, dodajući da 
štedionica, i pored toga što je grčka EFG banka postala njen većinski vlasnik, 
i dalje ostaje nacionalna, jer Srbija s 37 odsto kapitala ima pravo veta i tako 
može bitno uticati na poslovnu politiku banke. Budući da ovo bilo njegovo prvo 
javno pojavljivanje po povratku iz Vašingtona, Dinkić je ocenio da se nakon 
razgovora koje je vodio može čzvući zaključak da aktuelna Vlada Srbije ima 
izuzetno visok rejting i u Evropskoj uniji i u Americi. On je naveo da se od 
ovog oktobra stranke u Srbiji više neće deliti na demokratske i nedemokratske, 
već na proevropske i antievropske, i s tim u vezi napomenuo da je razočaran 
svim strankama koje sebe smatraju evropski orijentisanim, zbog glasanja protiv 
zakona o veterinarstvu. - Svesno ili nesvesno, time su glasali i protiv 
interesa Vojvodine, jer je zakon o veterinarstvu trebalo da omogući i daleko 
veći izvoz mesa, s obzirom na to da to sada, bez odgovarajućih standarda, ne 
možemo. Pri tom napominjsm da odbijeni zakoni predstavljaju i veliki deo 
regulative koju moramo usvojiti u procesu pridruživanja EU i koji su dobili 
podršku Evropske komisije. Znam kako će takav stav objasniti radikali, ali me 
veoma zanima kako će DS, koji je takođe glasao protiv, ljudima iz Brisela 
objasniti kako nameravaju da idemo u EU ako se jedan od najvažnijih evropskih 
zakona odbija iz čisto unutar partijskih razloga upozorio je Dinkić, dodajući 
da će stranke koje vole da se nazivaju proevropskim imati popravni ispit, jer 
će se, praktično neizmenjen, zakon sledeće nedelje ponovo naći u proceduri.