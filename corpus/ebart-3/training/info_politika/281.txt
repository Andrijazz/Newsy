> Izvor: matf
> Datum: 
> Rubrika: info_politika
> Naslov: Prvoslav Davinić, budući ministar odbrane, kaže za "Glas" da će održati 
> Članak:

kontinuitet reformi vojske 

Vojska ugrožena nedostatkom para. Stranački stavovi ne smeju da ometaju 
očuvanje bezbednosti

Prvoslav Davinić, kandidat za ministra odbrane SCG, potvrdio je da ga je Boris 
Tadić predložio za svog naslednika u Savetu ministara, ali će konačnu reč o 
njegovom imenovanju dati poslanici Skupštine državne zajednice u utorak. 
- Tadić i ja smo dobri prijatelji i saradnici od kada je on postao ministar 
odbrane. U ovoj struci, na pitanjima bezbednosti sam već 30 godina, a kao 
nacionalni koordinator radnog stola u Paktu za stabilnost, koji se bavi 
reformom vojske, policije i pravosuđa, naročito sam vezan za ministarstvo 
odbrane.
Na pitanje kakvi su izgledi da on nastavi vojne reforme, kaže: 
- Šanse za nastavak vojnih reformi su vrlo dobre, pre svega,zbog onoga što je 
Tadić do sada uradio. On je trasirao put, a važno je da postoji i olitički 
konsenzus da je to put koji vodi ka cilju za očuvanje međunarodnog mira i 
bezbednosti u našem regionu, što je nas prevashodni interes. 
On je istakao da proces reformi ne zavisi samo od političke odluke u kom pravcu 
hoćemo da idemo.
- Naš najveći problem su finansijska sredstva. Bez para biće jako teško da se 
nastave vojne reforme. Mislim da se sada raspravlja o tome kako da se nađu 
sredstva da se taj proces nastavi. To govorim kao stručnjak, o čemu sam 
poslednjih godinu dana i s  Tadićem razgovarao, objašnjava Davinic. 
Odbijajući da komentariše kako to da je kao član G17 predložen za ministra u 
Savetu ministara, a ova stranka je donedavno isticala da je funkcije na ovom 
nivou vlasti ne zanimaju, on je poručio: 
- Ministarstvo odbrane je izuzetno važno pre svega zbog naše trenutne  
bezbednosti i ne sme se zbog nekih stranačkih stavova zanemariti činjenica da 
je u ovom trenutku najbitnije da učinimo sve da pojačamo I očuvamo našu 
bezbednost. Zbog situacije na Kosovu ne smemo da popustimo na bilo koji način i 
zato je potreban kontinuitet u ministarstvu. Po njegovim rečima, kontinuitet će 
biti ostvaren jer je kandidat za ministra jedan od najbližih Tadićevih 
saradnika. 
- Gde je Tadić stao, novi ljudi u ministarstvu će nastaviti. Nesumnjivo je da 
se zalažem za istu politiku - istakao je Davinić. 