> Izvor: matf
> Datum: 
> Rubrika: info_politika
> Naslov: Raskol u vrhu G17 plus
> Članak:


Ministri ljuti na Labusa što ih nije obavestio o svojoj odluci

Lider G17 plus Miroljub Labus posle sednice Glavnog odbora stranke zakazane za 
13. maj, po svemu sudeći, ostaće usamljen u odluci da napusti Vladu Srbije. To 
će automatski dovesti u pitanje i njegovu poziciju predsednika stranke, posle 
čega će strankom rukovoditi potpredsednik G17 plus Mlađan Dinkić, tvrde izvori 
"Blica".
U kabinetu bivšeg potpredsednika tvrde da Labus ne razmatra šta će raditi u 
slučaju da ga stranačke kolege ne podrže, iako se ranije spekulisalo da planira 
da nastavi karijeru u Svetskoj banci. Neposredno posle podnošenja ostavke, 
Labus je poručio svojim studentima na Pravnom fakultetu da se spreme za naredni 
ispitni rok, "jer pita celu knjigu".
On je prekjuče pozvao sve ministre u Vladi Srbije da podnesu ostavke, ali nije 
dobio nikakav odgovor osim da će se "sve znati posle 13. maja". Razlog leži u 
tome što je ishitrena odluka lidera G17 plus naljutila njegove stranačke kolege 
iz Vlade, koje nije obavestio o svojoj odluci.
- Nijedan od tri ministra G17 najverovatnije neće podneti ostavke. Moguće je da 
ostavke podnesu neki pomoćnici ministara, ali ne i ministri. Među poslanicima 
takođe ne postoji spremnost da krenu za Labusom, naročito ne posle slučajeva 
Sovranija Čonjagića i Vesne Lalić. Moguće je da neki vrate mandat, ali to ne 
menja ništa, jer će biti zamenjeni novim stranačkim kadrovima - kaže naš 
sagovornik.
Među ljudima koji bi mogli da krenu za Labusom upućeni navode i poslanike 
Gorana Paunovića i Kseniju Milivojević, koji odavno nisu zadovoljni radom 
stranke. 
- Ako stranka odbije poslušnost svom lideru, jedino kompromisno rešenje jeste 
da Labus dobije status počasnog predsednika - zaključuje naš izvor, a pominje 
se kao mogući termin za to juni, za kada je planirana skupština stranke.
Predsednik Skupštine Srbije Predrag Marković izjavio je da neće kao Labus 
odstupiti sa funkcije, jer, kako je istakao, "osoba na mestu predsednika 
parlamenta personifikuje svih 250 poslanika, a ne vladajuću koaliciju".
- Onog časa kada je za mene glasalo 150 od, čini mi se, 202 prisutna poslanika, 
tog trenutka sam ja prihvatio obavezu koja se tiče te većine... Moja obaveza je 
da se ponašam prema odlukama većine. Da li mi to prija - ne prija mi uvek - 
rekao je Marković.
Član Predsedništva G17 plus Čedomir Antić za "Blic" kaže da G17 nije savez 
komunista pa da mora da stane iza svake odluke svog lidera.
- On je podneo ostavku. To je u redu i predstavlja visokomoralan čin, ali moram 
da naglasim lični čin - kaže Antić.
On smatra da će stav GO biti "razuman po državu". Zamoljen da taj stav pojasni, 
on kaže da je njegov lični stav da Vlada u ovom trenutku radi sve da pronađe 
Mladića.
- Mi smo stranka sa demokratskom strukturom, u kojoj je moguće da predsednik sa 
svojim stavom ostane u manjini - kaže naš sagovornik.
S druge strane, da je Mlađan Dinkić uzeo stvar u svoje ruke i da priprema 
stranku za predstojeće vanredne ili prevremene izbore govori i činjenica da je 
on preuzeo rukovođenje beogradskim odborom stranke, a da je za prvog čoveka u 
Vojvodini postavljena ministarka poljoprivrede Ivana Dulić-Marković, koja je 
jedan od njegovih najbližih saradnika.