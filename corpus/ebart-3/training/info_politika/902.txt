> Izvor: matf
> Datum: 
> Rubrika: info_politika
> Naslov: INTERVJU
> Članak:


Džim Džatras, srpski lobista, o borbi za Kosmet

U Vašingtonu nema ničega što je politički toliko moćno kao žrtva,
a Albanci su se veoma dobro predstavili kao žrtve srpskog genocida.
Pokazaćemo da su prave žrtve u stvari miroljubivi srpski hrišćani,
koji su oterani sa svoje zemlje zahvaljujući nasilju muslimana 

BEOGRAD - Džim Džatras iz američke agencije za lobiranje "Venejbl" ( koji je 
devedesetih godina pratio stanje u Srbiji kao politički analitičar za američki 
Senat) kaže u razgovoru za Glas da je odlaganje roka za Kosovo uspeh njegove 
agencije koja sarađuje sa SNV na Kosovu, ruske pozicije, ali pre svega otpora 
koji je Vlada Srbije pružala vremenskom ograničenju.
- Teško je proceniti ko je dao najveći doprinos, ali ono što je bilo od velike 
važnosti je nastup vaše vlade - kaže Džantras i objašnjava da će primena dalje 
strategije biti "dug i težak posao".
Koja je strategija?
- Reč je o tri koraka: odbacivanje krajnjeg roka, čime je izbegnuto nametnuto 
rešenje za kratko vreme, uklanjanje nezavisnosti kao mogućeg ishoda statusa (na 
tome se sada radi) i razmatranje drugih razumnih rešenja.
Ne samo da su antisrpski lobiji u SAD godinama gradili lažnu sliku o vašoj 
zemlji, već se ona odražava i u birokratiji i politici SAD prema Srbiji. Biće 
je teško prevazići, ali to što su Rusi rekli da se neće složiti s nametnutim 
rešenjem daje nam vremena da radimo dalje, i popravimo rezultate koje smo do 
sada ostvarili.
U kojim krugovima je najvažnije lobirati - predsedničkom kabinetu ili...
- To ovde ne funkcioniše tako. Niko se u Vašingtonu ne budi sa pitanjem - šta 
ću da radim sa Kosovom.To radi samo mali broj birokrata i oni nisu visokog 
ranga. Oni koji su na višim položajima brinu se o drugim stvarima, uglavnom o 
Iraku. Zato nije poenta u tome da odemo kod ljudi na vrhu i da im kažemo - evo 
šta se dešava na Kosovu jer čim im pomenete tu reč (Kosovo), nisu 
zainteresovani i više vas ne slušaju. Zato moramo da promenimo sliku o tome šta 
je suština problema na Kosovu i da ga povežemo s temama o kojima se Vašington 
brine i koje mu drže pažnju. U tome smo mnogo napredovali. Poslednje što ćemo 
uspeti da promenimo je mišljenje one nekolicine koji su zaduženi za Kosovo, ali 
možda možemo da ih dovedemo u situaciju da ne mogu da ostvare ono što su 
namenili za Kosovo.
Kako ćete kreirati tu situaciju?
- Problem treba predstaviti iz šireg ugla. Mora se insistirati na ratu i 
teroru, ljudskim pravima i džihadu na Balkanu. Tako će tom malom broju 
birokrata, koji rade na kosovskoj nezavisnosti, postati nemoguće da dalje 
proguraju svoju politiku.
Koji je krajnji cilj lobiranja Venejbl - autonomija ili neko drugo rešenje?
- Kratak odgovor bi bio: Ne nezavisnost. Prvo da utvrdimo da ona nije opcija i 
da je maknemo sa stola, a posle da vidimo koja su razumna i moguća rešenja. 
Onda da se pređe na prave pregovore između Beograda i lidera 
muslimansko-albanske zajednice na Kosovu, a ne ovih kriminalaca Čekua, 
Hardinaja i Tačija.
Šta je najteža posledica albanskog lobija koju treba da ispravite?
- U Vašingtonu nema ničega što je politički toliko moćno kao žrtva, a Albanci 
su se veoma dobro predstavili kao žrtve srpskog genocida što, naravno, nije 
tačno. Mi ćemo pokazati da su prave žrtve u stvari miroljubivi srpski hrišćani, 
koji su oterani sa svoje zemlje zahvaljujući nasilju muslimana.To je istina o 
Kosovu i mi ćemo uspeti da je iznesemo. Neki ljudi ovde govore da je pogrešno 
pričati o džihadu, ali njih ne treba slušati, prvo zato što su oni već odlučili 
da uzmu Kosovo, i zato što je to glavni argument koji mešoviti američki narod 
razume kako bi uvideo šta je pogrešno u politici SAD prema Kosovu.