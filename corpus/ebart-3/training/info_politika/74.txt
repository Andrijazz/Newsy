> Izvor: ebart
> Datum: 
> Rubrika: info_politika
> Naslov: POSLE INCIDENTA ISPRED KLUBA POSLANIKA 
> Članak:

POSLE INCIDENTA ISPRED KLUBA POSLANIKA 

Novinarima nije dozvoljen ulaz ni u dvorište zgrade 

Predsedavajući preksinoćne sednice Predsedništva DOS-a Momčilo Trajković 
izvinio se juče svim predstavnicima medija što im nisu bili omogućeni adekvanti 
uslovi za rad. 

"Sa sadržinom protestnog pisma novinare (koji su izveštavali sa sednice) 
upoznat sam iz sredstava informisanja, jer to pismo nije stiglo do mene", 
saopštio je Trajković, lider Srpskog pokreta otpora sa Kosova i Metohije. 

On je, međutim, naveo da je sednica u Klubu poslanika na Dedinju bila zatvorena 
za javnost, o čemu "predsedavajući ne odlučuje sam". 

"I pored toga, osećam se odgovornim što nisam učinio dodatni napor da se stvore 
uslovi kako bi novinari mogli normalno da rade", istakao je Trajković. 

Novinarima preksinoć nije bilo dozvoljeno da uđu u dvorište zgrade u kojoj je 
bio sastanak, nakon čega su oni pismom zatražili od Predsedništva DOS-a dozvolu 
da uđu u dvorište ili zgradu Kluba. Obezbeđenje ih je, međutim, obavestilo da 
lideri DOS-a nisu želeli da prime pismo, zbog čega su svi prisutni, novinari i 
snimatelji odustali od izveštavanja sa sednice vladajuće koalicije. 

(Beta)