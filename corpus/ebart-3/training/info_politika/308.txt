> Izvor: ebart
> Datum: 
> Rubrika: info_politika
> Naslov: Vladan Batić, bivši ministar pravde, očekuje dobar rezultat na izborima za 
> Članak:

Vladan Batić, bivši ministar pravde, očekuje dobar rezultat na izborima za 
predsednika

I Slobodan Milošević je imao kriminalce uz sebe, ali je to bar krio, a ovi se 
hvale

BEOGRAD - Mislim da ćemo postići dobar rezultat jer smo jedina prava opozicija 
i jedini ni na koji način ne paktiramo sa vlašću u kojoj učestvuje i partija 
Slobodana Miloševića, rekao je za "Glas" Vladan Batić, lider Demohrišćanske 
stranke i jedan od kandidata na predstojećim predsedničkim izborima.
Oštri ste prema sadašnjoj vlasti. Je li to samo zbog SPS-a, koji podržava 
trojnu koaliciju?
- Kada bi u takvoj vladi učestvovali, izdali bismo sami sebe, jer pored SPS-a, 
u tu vladu imaju poverenje i osvedočene ubice i kriminalci. Pa na šta to liči?! 
Valjda kriminalci treba da se plaše vlasti, a ne da je hvale i imaju poverenja 
u nju. Da li se oni pitaju zašto građani, kako vreme prolazi, imaju sve manje 
poverenja u vlast, a izjave ljubavi od članova kriminalnih bandi stižu gotovo 
svakodnevno. Kad se setim Miloševića, i on je imao kriminalce uz sebe, ali je 
to bar krio, a ovi se hvale.
Šta su glavne stavke u vašem programu?
- Mi od naših stavova ne odstupamo. Dakle, priča o suverenoj Srbiji je početak 
i kraj, ali nije sebi cilj. Hoćemo da radimo u interesu građana, jer oni traže 
bolji život, žele da budu bezbedni i da se uspostavi pravda. Opet, sve to može 
samo u suverenoj Srbiji, a oko toga narod treba da se izjasni na referendumu. 
Pored ovoga, zalagaćemo se i za denacionalizaciju, vraćanje oduzete crkvene 
imovine, kao i za rehabilitaciju nepravedno osuđenih.
Bili ste veliki zagovornik monarhije, da li ste to i ostali?
- Naravno, voleo bih da se, po uspostavljanju suverenosti, narod izjasni za 
monarhiju, u tom slučaju bio bih poslednji predsednik - ispravio bi istorijsku 
nepravdu i doveo prestolonaslednika na vlast. Posle toga sledilo bi 
izglasavanje dobrog i kvalitetnog ustava, kao i utvrđivanje državnih obeležja, 
a velika je sramota da ih još nemamo. Zatim članstvo u evropskim integracijama 
i to možda već 2007, a time i bolji život i standard građana, a verujte mi, oni 
su više umorni od velikih priča. Pored svega, jedino će u svetu poštovana 
Srbija sačuvati Kosovo, a ne neka državna zajednica.
I aktuelna vlast je najavljivala ustav za Vidovdan.
- Jesu, ali nisu rekli koje godine. Priča o ustavu je samo lažno obećanje, jer 
zašto bi ga donosili, kada sa socijalistima sasvim lepo vladaju po 
Miloševićevom ustavu. Nema tu ni "l" od legalizma, ima samo "l" od laži. Što je 
najgore, čak i taj ustav krše. Setite se samo donošenja akta o pomoći haškim 
optuženicima.