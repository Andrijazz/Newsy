> Izvor: matf
> Datum: 
> Rubrika: info_politika
> Naslov: ČOVIĆ UPOZORIO I NAŠU JAVNOST I MEĐUNARODNU ZAJEDNICU
> Članak:


Kosovski zaštitni korpus je prepakovana OVK i očigledno je da KFOR i UNMIK nisu 
u stanju da ga kontrolišu 

BEOGRAD - Predsednik Koordinacionog centra za Kosovo i Metohiju Nebojša Čović 
saopštio je juče da su pripadnici jedinica Kosovskog zaštitnog korpusa (KZK) 
napustili svoje kasarne i razmestili se po planinskim prevojima na Kosovu.
Čović je agenciji Beta rekao da se radi o podacima iz izvora bliskih 
međunarodnim obaveštajnim službama na Kosovu, dodajući da se premeštanje 
jedinica KZK-a dogodilo prekjuče.
"Iz kasarne Adem Jašari, bivša kasarna Vojske Jugoslavije "Kosovski junaci", u 
Prištini, dve jedinice KZK-a su premeštene na područje planine Čičavica. Jedna 
jedinica je raspoređena  u rejonu sela Žilivode u opštini Vučitrn, takođe na 
istoj planini", rekao je Čović.
Prema istom izvoru, gardijska brigada KZK-a je locirana na planinu Grmlja u 
blizini Prištine, jedinica KZK-a iz Prizrena je raspoređena na granicu prema 
Makedoniji u rejon Kosovske Vitine, iz Peći u atar sela Glođane u opštini 
Dečane, a iz Gnjilana u rejon Kosovske Kamenice, prema opštinama na jugu 
centralne Srbije, rekao je Čović.
"Očigledno je da ni UNMIK ni Kfor ne mogu da upravljaju i kontrolišu KZK, koji 
je, u stvari, prepakovana teroristička organizacija Oslobodilačke vojske 
Kosova", ocenio je Čović.
Ponovio je da je zvanični Beograd u više navrata ukazivao da je KZK "veliki 
faktor nestabilnosti, nasilja, terorizma i etničkog čišćenja na prostoru Kosova 
i Metohije".