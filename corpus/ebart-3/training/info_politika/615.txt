> Izvor: matf
> Datum: 
> Rubrika: info_politika
> Naslov: Ministar za lokalnu samoupravu Zoran Lončar nije hteo pred kamerama da se 
> Članak:

rukuje sa kosovskim ministrom Ljutfijem Hazirijem na sastanku održanom u Beču.

Sastanak predstavnika Beograda i Prištine o problemu decentralizacije na Kosovu 
bio je zatvorenog tipa. Posle otprilike jednog sata razgovora, bilo je 
dozvoljeno novinarima da na nekoliko sekundi snime sagovornike. Kada su 
novinari ušli u prostoriju, kosovski ministar Haziri je ustao i preko stola 
pružio ruku Lončaru. Blicevi fotoaparata su počeli da sevaju. Lončar, međutim, 
nije uzvratio. Prema rečima očevidaca, Haziri nije povukao ruku već ju je držao 
petnaestak sekundi u vazduhu. 
- Rukovao sam se Hazirijem i pre i posle sastanka kao što to nalaže protokol. 
Tokom sastanka nije bilo svrhe za bilo kakvim rukovanjem jer to nije ni bilo 
dogovoreno. Mediji su bili pozvani da samo snime sagovornike za stolom i nisam 
želeo da od toga pravim medijski spektakl - kaže za "Blic" ministar Lončar. On 
dodaje da je dijalog vođen korektno, "a to što je Haziri želeo da od toga pravi 
spektakl, to je njegova stvar". 