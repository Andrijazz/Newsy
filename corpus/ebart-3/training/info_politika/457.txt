> Izvor: ebart
> Datum: 
> Rubrika: info_politika
> Naslov: PARLAMENTARCI SRBIJE RAZGOVARALI S PREDSTAVNICIMA MANJINA
> Članak:

PARLAMENTARCI SRBIJE RAZGOVARALI S PREDSTAVNICIMA MANJINA

SUBOTICA - Članovi odbora za međunacionalne odnose Skupštine Srbije razgovarali 
su juče u Subotici sa predstavnicima nacionalnih veća Mađara, Hrvata i 
Bunjevaca da bi se upoznali sa problemima u ostvarivanju njihovih prava.
Predsednik odbora Esad DŽudžević rekao je novinarima nakon sastanka da će na 
osnovu prikupljenih informacija Odbor sačiniti izveštaj o kome će se 
raspravljati i u Skupštini Srbije.
"Cilj nam je da u okviru projekta koji finansira OEBS dođemo do novog 
senzibiliteta u odnosu centralne vlasti prema manjinama i tako ostvarimo 
tolerantno društvo", kazao je DŽudžević.
DŽudžević je rekao da je za sve manjine karakterističan strah, zbog loših 
iskustava, od ostvarivanja prava na osnovu zakona:
- To je posledica netolerancije i govora mržnje koji dolaze iz nekih, pre svega 
konzervativnih struja. Problem koji prevazilazimo polako su neadekvatne 
reakcije Vlade na probleme manjina.
Predstavnici nacionalnih veća su istakli da su incidenti koji su potresali 
Vojvodinu u protekloj godini stišani u poslednjih nekoliko meseci, ali da je 
atmosfera pogoršana i da je nužno povećati nivo međunacionalne tolerancije, 
pogotovo među mladima.