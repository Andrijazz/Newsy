> Izvor: ebart
> Datum: 
> Rubrika: info_politika
> Naslov: Komentari
> Članak:

Komentari

Ana Ćubela  urednik sveta

I poslednja zabluda u koju su Srbi verovali pala je u vodu. Naša deca nisu 
najpametnija i najobrazovanija i svakako neće zablistati ako odu svet po 
završetku srednje škole, kako se to često može čuti. Naša deca se, nažalost, 
nalaze na dnu lestvice u Evropi kada je u pitanju znanje.
Na ispitivanju koje je prošle godine sprovedeno u 41 zemlji, srednjoškolci iz 
Srbije našli su se između 33. i 37. mesta na listi.
Omanuli su u svim oblastima istraživanja - matematici, prirodnim naukama, 
razumevanju pročitanih tekstova i interdisciplinarnoj oblasti rešavanja 
problema. Od njih se nije očekivalo enciklopedijsko, već praktično znanje, 
odnosno ono što može odmah da se primeni u životu. A zašto su omanuli? Pa 
verovatno zato što od reforme školstva u našoj zemlji nema ni traga. Kao što ni 
u školama nema kompjutera, engleskog jezika ili Darvina.
Ovaj test, zapravo, nije ni pravljen da se proveri lična sposobnost đaka, već 
efikasnost obrazovnog sistema. Dakle, na ispitu nisu pali srednjoškolci, već 
država.