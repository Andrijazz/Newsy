> Izvor: ebart
> Datum: 
> Rubrika: info_politika
> Naslov: Čović poziva Srbe da se ne sele
> Članak:

Čović poziva Srbe da se ne sele

BEOGRAD (Beta) - Potpredsednik Vlade Srbije Nebojša Čović izjavio je juče da 
razume osećanja ugroženosti Srba iz Obilića koji su posle ubistva troje 
Stolića, najavili seobu, pozivajući ih, međutim, da to ne čine, jer bi time 
ostvarili ono što žele albanski ekstremisti. "Uz svo razumevanje, moja 
sugestija im je da to ne čine, iako je jako teško to reći, jer znamo da se dole 
gube glave, da Unmik ne preduzima gotovo ništa da im se obezbede potpuna 
sigurnost i sloboda kretanja", rekao je Čović, reagujući na najavu preostalih 
Srba iz Obilića, dodajući da će sa njihovom delegacijom razgovarati danas u 
Vladi Srbije. On je najavio da će "učiniti sve" što je u njegovoj moći da im 
pomogne, podsećajući da su ovlašćenja koja Srbija ima u Pokrajini oskudna. 
Čović smatra da bi kolektivno iseljenje Srba iz dela Obilića išlo na ruku 
albanskim ekstremistima i teroristima koji su to i hteli kada su ubili porodicu 
Stolić. On je ponovio da državni zvaničnici u Beogradu moraju da se obrate svim 
međunarodnim institucijama i pošalju im poruke i zahteve. Čović kaže da je 
"jako važno da se međunarodnoj zajednici stavi do znanja da od puke osude 
zločina nema više ništa".