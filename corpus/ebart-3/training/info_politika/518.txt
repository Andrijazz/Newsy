> Izvor: ebart
> Datum: 
> Rubrika: info_politika
> Naslov: UOČI PROSLAVE NA RAVNOJ GORI
> Članak:

UOČI PROSLAVE NA RAVNOJ GORI

U subotu na planinu kraj Mionice dolaze oponenti Vuka Draškovića, a dan kasnije 
proslava će se upriličiti pod državnim pokroviteljstvom

Tradicionalno obeležavanje godišnjice dolaska generala Jugoslovenske kraljevske 
vojske u otadžbini Draže Mihailovića na Ravnu goru ove godine će biti po mnogo 
čemu specifično. Prvi put posle 14 godina organizator skupa neće biti Srpski 
pokret obnove, već država, odnosno Odbor za negovanje oslobodilačkih tradicija 
srpskog naroda, na čijem čelu se nalazi ministar kulture Dragan Kojadinović. 
Mimo dosadašnje prakse, na skupu će govoriti i jedan ministar. Reč je, naravno, 
o Vuku Draškoviću, ali ovoga puta ne u svojstvu predsednika SPO-a, već kao 
ministar spoljnih poslova. Novina je i to što prvi put u istoriji obeležavanja 
ovog datuma SPO neće nastupiti jedinstveno.

Struja koja oponira Draškoviću, prema najavi, trebalo bi da svoju proslavu 
organizuje dan ranije, 14. maja. Tog dana, na takozvanom skupu ujedinjenja, 
kako se očekuje, biće obelodanjeno i formiranje nove stranke koja neće u svom 
nazivu imati predznak SPO. U subotu će na Ravnoj gori govoriti i predsednik 
Nove Srbije Velimir Ilić.

Diplomatski kor

Dan kasnije, program na planini kraj Mionice, kako najavljuje ministar Dragan 
Kojadinović, počeće u podne, kulturno-umetničkim programom. Obraćanje Vuka 
Draškovića planirano je za 13 sati, a zatim će se za govornicom smenjivati 
nekadašnji pripadnici Ravnogorskog pokreta.

- Želimo da na Ravnu goru dođu svi oni koji žele da učestvuju u obeležavanju 
60. godišnjice pobede nad fašizmom, bez obzira na ideološku pripadnost, i da 
provedu jedan lep nedeljni dan na planini koja je ostala nepoznata mnogim 
ljudima. U proteklih šest decenija tamo se iz ideoloških razloga gotovo ništa 
nije ulagalo. Proteklih nekolika godina uspeli smo ipak da izgradimo novu 
crkvu, spomenik Draži, uvedena je i struja i postoje svi uslovi da se ljudi 
tamo lepo osećaju - kaže Kojadinović.

On ističe da su pozvani svi ministri, kao i diplomatski kor. Međutim, još nema 
potvrde ko će zaista i doći. Kojadinović očekuje da će se oni ipak pojaviti na 
Ravnoj gori jer je "tako bilo i kada smo obeležavali šezdesetu godišnjicu 
Sremskog fronta". Na proslavu su pozvani i članovi Saveta ministara, a 
organizatori očekuju da će neko od Draškovićevih kolega ipak doći.

Komentarišući okupljanje koje će dan ranije organizovati struja SPO-a na čelu 
sa Veroljubom Stevanovićem i Vojislavom Mihailovićem, Kojadinović kaže da je 
osnovna poruka ovih proslava pomirenje, pozitivna energija za doprinos 
uključivanju u evropske tokove. "Ostavimo istoriju istoričarima", kaže 
Kojadinović.

Rakija i jagnjetina

Državno pokroviteljstvo ravnogorske proslave čini se da je iznenadilo i same 
članove vladajuće koalicije, pa još nema potvrde da će se na skupu pojaviti 
bilo ko od najviših državnih zvaničnika.

Portparol DSS-a Andreja Mladenović kaže da opštinski odbori ove partije već 
tradicionalno odlaze na Ravnu goru, ali nije siguran da će tamo biti i neko od 
ministara iz stranke. "Ne očekujem da će se ići organizovano kada je u pitanju 
sama stranka, već samo oni koji to lično žele", ističe Mladenović.

Šef poslaničke grupe G17 plus Miloljub Albijanić nema ništa protiv slavlja na 
Ravnoj gori. On ističe da bi trebalo prevazići ideološki karakter bilo koje 
manifestacije, pozdraviti svaki antifašistički pokret i prevazići podele.

U Demokratskoj stranci tvrde da nisu dobili pozivnicu, te da neće ni ići. 
"Protokolarno nismo pozvani, pa nećemo ni ići", kaže Đorđe Todorović, portparol 
stranke.

Na skupu neće biti ni radikala. Tomislav Nikolić, zamenik predsednika SRS-a, 
kaže da se protivi državnoj organizaciji takvog skupa jer "ne može baš sve da 
se proglasi za praznik samo zato što se duguje Draškoviću zbog podrške u 
parlamentu". Za njega je, kako kaže, četništvo borba, a ne proslava, pečeno 
jagnje i rakija.

Očekivano, proslavi se protivi i SPS. Predsednik Glavnog odbora ove partije 
Ivica Dačić kaže da će naša zemlja zbog proslave na Ravnoj gori biti jedina 
država na svetu koja će dane pobede nad fašizmom slaviti sa onima koji su se 
borili sa fašistima.