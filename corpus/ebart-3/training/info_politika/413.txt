> Izvor: ebart
> Datum: 
> Rubrika: info_politika
> Naslov: LONDON - Glavni tužilac Haškog tribunala Karla del Ponte izjavila je za 
> Članak:

LONDON - Glavni tužilac Haškog tribunala Karla del Ponte izjavila je za 
Bi-Bi-Si da je bila i da jeste voljna da podigne optužnicu protiv NATO zbog 
bombardovanja civila na Kosovu 1999. godine. Povodom pitanja - "da li bi NATO 
trebalo da sudski odgovara zbog bombardovanja civila na Kosovu 1999. godine", 
ona je odgovorila da je "to pitanje Međunarodni krivični sud u Hagu, pre pet 
godina, već razmatrao, i tom prilikom procenio da nema osnova za podizanje 
optužnice protiv severnoatlantskog vojnog saveza". Del Ponte je istovremeno 
istakla da je bila i da jeste voljna da podigne takvu optužnicu, ali da joj 
NATO nije dostavio neophodnu dokumentaciju: "Kada sam vršila preliminarnu 
istragu, informacije i dokazi koje sam bila u mogućnosti da prikupim nisu bili 
dovoljni da nastavim slučaj, jer nisam raspolagala konkretnim elementima koji 
bi to opravdali. Ali, u svojoj odluci navela sam da ću, ukoliko dobijem još 
dokaza, biti u stanju da ponovo otvorim taj predmet". Kako prenosi Bi-Bi-Si, 
Karla del Ponte napominje da je NATO bombardovanje civila na Kosovu slučaj koji 
bi želela dalje da prati u svojoj istrazi.
Ona je naglasila da je to pokušavala, ali da započeta istraga nije nastavljena, 
jer - kako je rekla - nije uspela da obezbedi saradnju, ne samo NATO, koji za 
to nije imao političku volju, već i Beograda.