> Izvor: matf
> Datum: 
> Rubrika: info_politika
> Naslov: PRIPADNICI HRVATSKE MANjINE U VOJVODINI JOŠ NEZADOVOLjNI SVOJIM STATUSOM
> Članak:


Bili bismo zadovoljni kada bismo imali prava kakva imaju Srbi u pojedinim 
opštinama u Hrvatskoj - kaže Petar Kuntić (DSHV)

NOVI SAD - Susret najviših predstavnika Hrvatske i SCG, prekjuče u Beogradu, 
pripadnici srpske manjine u Hrvatskoj i hrvatske u SCG ocenili su kao 
istorijski i "povijesni" i prvi put posle deceniju i po u nečemu se saglasili - 
da potpisani sporazum o pravima manjina ne sme da ostane mrtvo slovo na papiru.
Sporazumom koji su potpisali ministar SCG za ljudska prava Rasim Ljajić i 
hrvatska ministarka pravde Vesna Škare Ožbolt, dve države garantuju manjinama 
jednaka prava u ostvarivanju nacionalnog identiteta, veroispovesti, obrazovanje 
na sopstvenom jeziku i pismu, informisanje i upotrebu svojih znamenja i simbola.
Preostali Srbi u Hrvatskoj, njih oko 200.000, najbrojnija su nacionalna manjina 
u toj zemlji. Broj Hrvata u Srbiji, odnosno Vojvodini dvostruko je manji. 
Hrvati su po brojnosti, druga nacionalna manjina u pokrajini, posle Mađara 
kojih ima 300.000, a najbrojniji su u Subotici, Somboru, Novom Sadu, Zemunu...
- Zbog činjenice da su Srbija i naša matična država bile u ratu, mi smo 
poslednjih godina u specifičnom položaju, čak i u odnosu na manjine koje su 
brojčano manje od nas. Školovanje na hrvatskom jeziku i pismu još je tabu tema, 
a dvojezični natpisi su samo odredba na papiru - kaže Petar Kuntić, predsednik 
Demokratskog saveza Hrvata Vojvodine i poredi to sa položajem Srba u Hrvatskoj, 
posebno onima u Vukovarsko-sremskoj županiji, gde su Srbi "dogurali do svoje 
gimnazije".
Kuntić kaže da bi on i njegovi sunarodnici bili zadovoljni kada bi ostvarili 
prava kakva imaju Srbi u pojedinim opštinama u Hrvatskoj, naročito u Vukovaru i 
okolini gde je skoncentrisano oko 50.000 žitelja srpske nacionalnosti. Oni 
imaju pravo na svoje osnovne škole i gimnaziju u Vukovaru.
Broj srpskih đaka, međutim, opada iz godine u godinu, ne samo zbog "bele kuge", 
nego i zbog toga  što roditelji procenjuju da je za bezbednost i budućnost 
njihove dece bolje da se upisuju u hrvatske škole.
Pokrajinski sekretar za obrazovanje i kulturu Zoltan Bunjik kaže da je 
pokrajinska administracija kada je reč o položaju Hrvata, uradila gotovo sve 
što je u njenoj nadležnosti, uz konsultacije sa Nacionalnim savetom Hrvata. 
Nastava na hrvatskom jeziku uvedena je prošle godine u osnovne škole, a 
republički organi odobrili su uvoz adekvatnih udžbenika iz Hrvatske.
- U zavisnosti od broja đaka, za nekoliko godina bićemo načisto da li ima 
osnova za otvaranje posebnih škola ili ćemo ostati pri zasebnim odeljenjima za 
nastavu na hrvatskom jeziku - kaže Bunjik i napominje da je zbog manjeg broja đ
aka, ove godine upisano jedno odeljenje manje. Nedostaju i učitelji i 
nastavnici na hrvatskom jeziku.
Bunjik, međutim, kaže da bi pokrajinski sekretarijat podržao i otvaranje 
hrvatske gimnazije, ali je s obzirom ma mali broj đaka taj zahtev nerealan.