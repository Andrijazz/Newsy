> Izvor: ebart
> Datum: 
> Rubrika: info_politika
> Naslov: Akcioni plan o dolasku snaga EU na Kosovo usvojen u Luksemburgu
> Članak:

Akcioni plan o dolasku snaga EU na Kosovo usvojen u Luksemburgu

Predrag Simić: U dokumentu nema nikakvog stava koji prejudicira budući status. 
Adem Demaći: Ako taj plan predviđa neku vrstu protektorata, znači da EU tu 
teritoriju priprema za nezavisnost

BEOGRAD - Akcioni plan za spremanje misije Evropske unije za dolazak na Kosovo 
po određivanju konačnog statusa pokrajine i odlasku Unmika, koji je juče 
usvojio Savet ministara EU u Luksemburgu, za suprotstavljene strane je dokument 
koji sobom nosi pozitivne efekte. Srbi u dolasku Evrope vide garanciju iole 
normalnog života za svoju manjinu, a Albanci ispomoć u stvaranju svoje države.
Tim tehničkim dokumentom šefovi diplomatija EU dali su smernice za pripremu 
budućeg delovanja oko hiljadu predstavnika Unije, koji će svoj posao obavljati 
u policiji, pravosuđu i pravnoj državi.
Predrag Simić, član srpskog pregovaračkog tima, napominje da je takva odluka 
Brisela očekivana, da je ona u opštem interesu, kao i da je manje važno koja 
strana njenom realizacijom više dobija.
- To što će Unija preuzeti odgovornost na Kosovu ide nam naruku jer je Srbija, 
uključujući i Kosovo i geografski i politički deo Evrope, a svi težimo da što 
pre uđemo u EU. Osim toga, važno nam je da takvu ulogu u južnoj pokrajini 
preuzme neko u koga imamo poverenja, a Evropska unija je takav faktor - kaže za 
Glas Simić.
On napominje i da Akcioni plan ne može da utiče na tok pregovora o budućem 
statusu pokrajine.
- U dokumentu nema nikakvog stava koji prejudicira buduće rešenje za status 
Kosova. U njemu je samo reč o formi međunarodnog prisustva u pokrajini, koja je 
neophodna, i bez koje bi interesi Srba i drugih nealbanaca bili ugroženi. Bez 
snaga EU nemiri bi bili neminovni - ističe Simić i dodaje da se nada da će 
Unija postići mnogo bolje rezultate od misije Ujedinjenih nacija.
Uz ogradu da ne zna detalje Plana Adem Demaći, jedan od albanskih lidera, tvrdi 
da je potrebno da neko bude na Kosovu i da radi po demokratskim merilima "jer, 
nije lako praviti državu".
- Ako Akcioni plan predviđa neku vrstu protektorata, znači da EU tu teritoriju 
priprema za nezavisnost, budući da je sadašnja administracija tu da primeni 
Rezoluciju 1244 kako bi Kosovo, s izvesnim izmenama, bilo deo Srbije. Ukoliko 
to nije u pitanju, onda se Unija sprema da se obračuna s kriminalom, s kojim 
Unmik ne ume da se nosi - kaže za Glas Demaći i dodaje da veruje da će snage EU 
doći i da "četnički krugovi iz Beograda ne bi pokušali da deluju kao Slobodan 
Milošević".