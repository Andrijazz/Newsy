> Izvor: ebart
> Datum: 
> Rubrika: info_politika
> Naslov: IV DE KERMABON U LEPOSAVIĆU
> Članak:

IV DE KERMABON U LEPOSAVIĆU

LEPOSAVIĆ - Komandant Kfora za Kosmet general Iv de Kermabon boravio je juče u 
Leposaviću, gde se sreo sa rukovodstvom Skupštine opštine i privrednicima iz 
ovog kraja. Nakon tročasovnog obilaska grada i razgovora sa predstavnicima 
lokalne vlasti, De Kermabon se obratio novinarima.
U obraćanju je kazao "da je bezbednost u pokrajini dobra", ali je naglasio da 
"ne može garantovati stoprocentnu sigurnost, jednostavno zato što ni u jednoj 
državi na svetu takva sigurnost ne postoji".
U više navrata on je naglasio da je Kfor apsolutno odlučan da obezbedi mir 
svima u pokrajini, a rekao je i da garantuje da nemira i nereda sličnih onima 
iz marta prošle godine ovde neće biti.
- Upotrebićemo i oružje, ako bude potrebno. Međutim, karakteristično je da je 
situacija na terenu mirna i da nikakvih incidenata nije bilo. Uostalom, 
najbolji način da se zaštiti narod jeste stalna aktivnost na terenu i razgovor 
sa narodom. Ja sam 24 časa na terenu i moram da kažem da se situacija u odnosu 
na prošlu godinu znatno poboljšala - kazao je Kermabon.
Snage Kfora, Unmika i Kosovske policijske službe su u tesnoj saradnji, a 
poslednjih nekoliko dana na Kosmet su stigle i dodatne snage Kfora.
Danas se moglo čuti da Kfor svakodnevno razmenjuje informacije sa vojnim vrhom 
u Beogradu, ali i to da general razume strah Srba povedenih iskustvom iz marta 
prošle godane. On je istakao da se "situacija promenila, jer su svi zažalili 
zbog toga i nikome nije u interesu da se mart ponovi".
- Kfor je izvukao pouku i samim tim reorganizovali smo se. Sada smo spremni da 
preduhitrimo bilo kakve nemire i da reagujemo u vanrednim situacijama - istakao 
je Iv de Kermabon.
U protekla 24 časa bezbednosna situacija na Kosovu i Metohiji je stabilna. Juče 
oko podneva u centru Dečana okupilo se nekoliko hiljada Albanaca, a kako je 
potvrdio Refki Morina, portparol Kosovske policijske službe u Prištini, 
"demonstracije su protekle mirno i bez incidenata". Doduše, mora se priznati da 
je kod Srba strah i dalje prisutan i da su svi u iščekivanju šta će se 
dogoditi. Mnogi osećaju dodatnu zabrinutost zbog informacija koje pristižu, a 
to je da "Albanci čekaju da okopni sneg i da se prolepša vreme pa da krenu u 
napad".