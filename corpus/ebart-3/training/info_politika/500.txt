> Izvor: ebart
> Datum: 
> Rubrika: info_politika
> Naslov: Milorad Buha, premijer "vlade Republike Srpske Krajine u progonstvu", novi je 
> Članak:

Milorad Buha, premijer "vlade Republike Srpske Krajine u progonstvu", novi je 
poslanik Srpske radikalne stranke u Skupštini Srbije.

Skupština je juče potvrdila mandat Buhi koji će zameniti preminulog poslanika 
radikala Ostoju Stojanovića. Tomislav Nikolić, zamenik predsednika SRS i šef 
poslaničke grupe te stranke u Skupštini Srbije, izjavio je za "Blic" da je Buha 
izabran kao Stojanovićeva zamena zato što radikali "žele da afirmišu vladu RSK 
u izgnanstvu". Buha je na sednici "skupštine RSK", 26. februara ove godine, 
izabran za premijera "vlade RSK u progonstvu". Poreklom je iz Belog Manastira, 
a danas živi u Novom Sadu gde je direktor JKP "Lisje". 
Podsetimo, državni vrh Srbije ogradio se od "vlade RSK u progonstvu". 
Predsednik Boris Tadić ocenio je da je njeno formiranje politički veoma štetno 
po državne interese Srbije i da je takav potez "deo dnevne politike". Premijer 
Vojislav Koštunica izjavio je da formiranje te vlade ima nezvaničan karakter i 
rekao da to neće ugroziti dobre odnose SCG i Srbije sa Hrvatskom. Tomislav 
Nikolić, s druge strane, kaže da radikali podržavaju krajišku vladu "baš zato 
što su se svi ostali od nje ogradili".