> Izvor: matf
> Datum: 
> Rubrika: info_politika
> Naslov: POVODOM SPEKULACIJA O NESPORAZUMU U DSS-u 
> Članak:


DSS na strani kandidata SPO-a u Kragujevcu, dogovori o ostalim gradovima u toku 
 
Demokratska stranka Srbije podržaće svakako Nenada Bogdanovića kao kandidata za 
gradonačelnika u drugom izbornom krugu. Javni poziv glasačima na podršku 
uputiće beogradski odbor DSS-a, ukoliko DS to bude zahtevao, na osnovu 
sporazuma stranaka. Zoran Drakulić, kao kandidat te stranke u prvom krugu, nema 
nikakvu obavezu da se izjašnjava i pozove svoje glasače da podrže Bogdanovića, 
odgovara portparol DSS-a Andreja Mladenović na spekulacije da je Drakulić odbio 
Koštuničin zahtev da javno podrži kandidata Demokratske stranke.

Mladenović poriče i napise o "sukobu u DSS-u" nastalom, navodno, pošto je 
Drakulić koji "smatra da problem korupcije u gradskoj vlasti i dalje postoji", 
odbio da potpiše saopštenje kojim poziva na glasanje za Bogdanovića. I pored 
toga što je u saopštenju pisalo da on i dalje traži da se problem korupcije što 
pre reši...

Indirektno, Drakulić je juče poricao ove priče. Na naše uporne pokušaje da sa 
njim razgovaramo, poručio nam je da je na putu i da, dan uoči početka izborne 
tišine, nema ništa da doda stavovima koje je ovih dana u štampi i pred kamerama 
izneo. Kako poručuje, uveren je da je iz tih njegovih izjava jasno da jačanje 
saradnje DSS-a sa DS-om vidi kao neophodnost za Srbiju u ovom trenutku. Pre 
svega, iz izjave da je neophodno da DS uđe u republičku vladu.

Ljudi iz Drakulićevog okruženja uveravali su juče da je priča o sukobu 
iskonstruisana, dodajući ipak da samo lider DSS-a Vojislav Koštunica i kandidat 
za gradonačelnika Beograda Zoran Drakulić znaju kako je tekao njihov neformalni 
sastanak u četiri oka, pre dva dana. U svakom slučaju, naglasili su, "taj 
razgovor ne dovodi u pitanje podršku DSS-a demokratskim kandidatima u drugom 
krugu lokalnih izbora, koju su dogovorili lideri DSS-a i DS-a, dr Vojislav 
Koštunica i Boris Tadić".

Portparol DSS-a Andreja Mladenović ponovio je juče još da će DSS poštovati 
sporazum dva lidera, koliko god je to moguće. On je ponovo objasnio da će u 
podršci demokratskim kandidatima prednost imati kandidati iz stranaka u vladi, 
dok je DS stranka, čiji se ulazak u vladu ne planira, na drugom mestu. Potvrdio 
nam je još jednom da je stav DSS-a, stoga, da u Kragujevcu podrži Veroljuba 
Stevanovića, inače člana SPO-a, koji u drugi krug "ide" sa kandidatom DS-a.

"O svemu će tek detaljnije razgovarati ovlašćeni pregovarači Aleksandar Popović 
(DSS) i Dušan Petrović (DS), a ova tri dana do izbora razgovaraće se i sa svim 
ostalim strankama koje imaju kandidate za predsednike opština i gradova. Izbori 
su održani ukupno u 152 opštine, pa je sasvim logična raznolikost, pa i to da 
je u nekim sredinama, radi osnivanja jake opštinske vlasti, možda potrebno 
dogovarati se o koalicijama sa socijalistima i radikalima.

Što se tiče zahteva socijalista da DSS podrži u nekim opštinama njihove 
kandidate ako hoće dalju podršku SPS-a vladi, rukovodstvo Demokratske stranke 
Srbije odluku je odložilo za stranačke dogovore u ova tri dana.

Predsednik Glavnog odbora SPS-a Ivica Dačić nije želeo da iznese svoj stav o 
podršci SPS-a kandidatima, ni u Beogradu ni u drugim gradovima, pre odluke 
najviših partijskih organa. Ipak, kratko je rekao: "Jasno je da kandidat DS-a 
Nenad Bogdanović ne može da očekuje podršku naših glasača, ali o podršci Vučiću 
ćemo, naravno, razgovarati. Baš kao i o ostalim kandidatima za predsednike 
opština iz SRS-a i stranaka koje čine republičku vladu".