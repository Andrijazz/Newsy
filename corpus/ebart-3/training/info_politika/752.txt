> Izvor: matf
> Datum: 
> Rubrika: info_politika
> Naslov: SEDNICA SKUPŠTINE SRBIJE ODLOŽENA ZA SEDAM DANA
> Članak:


Poslanici SPS tražili odlaganje zakazane sednice parlamenta. Odlaganje zakonski 
moguće samo ako na predloge zakona stigne mnogo amandmana

BEOGRAD - Sednica Skupštine Srbije, zakazana za ponedeljak 20. mart, počeće 
sedam dana kasnije. Zvanično, zbog velikog broja amandmana koji još nisu 
razmotreni. Inače, šef poslaničke grupe SPS Ivica Dačić prethodno je zatražio 
odlaganje, uz obrazloženje da zbog "okolnosti nastalih posle smrti Miloševića, 
poslanici te stranke neće moći adekvatno da učestvuju u radu parlamenta".
- Predsednik Skupštine Predrag Marković doneo je odluku o odlaganju sednice, 
imajući u vidu da je na predloge akata iz predloženog dnevnog reda stigao veći 
broj amandmana koje Vlada i nadležni odbori do sada nisu razmotrili - saopšteno 
je iz parlamenta.
Prema Poslovniku o radu Skupštine, osim velikog broja amandmana, ne postoji 
nijedan drugi razlog koji može da se ispreči početku zakazane rasprave. 
Propisano je da predsednik Skupštine pisanim putem određuje dan i čas 
održavanja sednice najmanje sedam dana ranije, uz predloženi dnevni red, a o 
odlaganju "blagovremeno obaveštava poslanike".
- Sasvim je u redu što je odložen početak sednice, jer je reč o objektivnom 
razlogu: čitava poslanička grupa SPS ne bi mogla da dođe u parlament ovog 
ponedeljka - kaže Snežana Stojanović Plavšić, zamenik predsednika poslaničke 
grupe G17 plus. - Ne ulazeći u bilo kakve kalkulacije, ipak je umro njihov 
lider, pa će poslanici te stranke biti okupirani organizacijom sahrane.
U DSS smatraju da je odluka o odlaganju sednice sasvim korektna i očekivana. 
Funkcioner ove stranke Đorđe Mamula ističe da su, ipak, vanredne okolnosti, jer 
je "Milošević bio predsednik SPS" i podseća da nije prvi put da se, zbog 
vanrednih situacija, odlažu ranije dogovoreni događaji.
Još sedam dana, dakle, poslanici su dobili da se bolje pripreme za raspravu o 
zakonu o boračko-invalidskoj zaštiti. Skupština na istoj sednici treba da 
izabere i člana Saveta NBS, Nacionalni savet za visoko obrazovanje, predsednika 
Nacionalnog prosvetnog saveta, članove Saveta Komisije za zaštitu konkurencije, 
zamenika poverenika za informacije od javnog značaja, više nosilaca pravosudnih 
funkcija...