> Izvor: ebart
> Datum: 
> Rubrika: info_politika
> Naslov: Dokumenti - masovne grobnice u Batajnici: 
> Članak:

Dokumenti - masovne grobnice u Batajnici: 

"Vreme" objavljuje zapisnike o predmetima pronađenim na telima i oko tela 
pokopanih Albanaca u masovnim grobnicama na terenu poligona za obuku 
Specijalnih antiterorističkih jedinica MUP-a Srbije "13. maj" kod Batajnice. 
Između ostalog, pronađeno je: dve cucle, nekoliko grickalica za nokte i 
otvarača za flaše, klikeri, mnoštvo komada zlatnog nakita i satova, ali i 
olovke, brojanice, muštikle i češljevi. Tu su i "nevažeći metalni novac SFRJ", 
metalne alke, maramice, ogledalca, dve folije ranital, bick brijači, nekoliko 
Hodžinih zapisa, noževi na sklapanje, tranzistor sa baterijama, telefonski 
imenik, perorezi, dugmad, kašike za cipele, folija sa osam tableta saridona, 
šrafciger, digitron, kutija tableta diklofan, baterijska lampa, kutija 
analgina, vizit-karte, amajlije. Gde su polazili ili su mislili da polaze ljudi 
kod kojih su pronađeni ovakvi artefakti normalnog života nije poznato, ali je 
na osnovu takođe pronađenih eksera, ispitivača struje ili katanca, jasno da su 
u pitanju bili obični ljudi, sa običnim problemima i običnom svakodnevicom.

Priča o batajničkim leševima do sada je zgodno aktuelizovana u vreme hapšenja 
ili isporučenja Slobodana Miloševića Haškom tribunalu (maj - jul 2001). Od 
silnog pominjanja, zaboravilo se, međutim, na činjenicu da do dana današnjeg 
niko zapravo ne zna koliko je leševa zakopano na raznim lokacijama u Srbiji. 
Zaboravilo se, onako uzgred, na to da su mnoge policijske glavešine iz doba kad 
su ubistva počinjena i dalje ostale glavešine. Zaboravili su građani Beograda 
da su na par kilometara od njihovih toplih domova bili ili jesu zakopani ljudi 
isto tako obični kao i oni
 
Po nalogu istražnog sudije Gorana Čavline, u podrumske prostorije, odnosno 
depozit Okružnog suda u Beogradu smeštena je 19. jula 2001. godine jedna drvena 
gajba umotana u plastičnu kesu. Dva meseca kasnije, 19. septembra, po nalogu 
istog sudije, na isto mesto dospele su još i jedna kutija i jedan beli 
plastični džak. Ništa ne bi bilo neobično da iz dotičnih deponovanih predmeta 
već posle mesec dana nisu počeli da se šire neprijatni mirisi. Kako su sudom 
već počeli da kruže vicevi na tu temu, a nadležni odgovarali sleganjem 
ramenima, stvar je rešena tako što je sadržaj dve kutije i plastičnog džaka 
smešten u bure za kiseljenje kupusa zapremine 150 litara. 

Više od godinu dana kasnije, 24. oktobra 2002, po nalogu novog istražnog sudije 
Milana Dilparića, "zapremljeni predmeti" prevezeni su na lokalitet u Batajnici, 
"radi smeštaja u zamrzivač". Zapremljeni predmeti su, naime, stvari prikupljene 
prilikom ekshumacije na lokaciji Batajnica 1, 2 i 3, odnosno predmeti pronađeni 
na telima i oko tela pokopanih u masovnim grobnicama na terenu poligona za 
obuku Specijalnih antiterorističkih jedinica MUP-a Srbije "13. maj" kod 
Batajnice. 

ARTEFAKTI: Koliko god bilo problematično pitanje o načinu deponovanja dokaznog 
materijala u slučaju "Hladnjača", ovog puta ipak je zanimljivije to što tek 
pogled na ono što se čuvalo u buretu čitavih godinu dana pruža konkretnu sliku 
dimenzije zločina. Naime, tek na osnovu zapisnika o "smeštaju obdukovanih tela, 
pregledane odeće i pronađenih predmeta", uglavnom bezimeni leševi postaju 
pokojnici koje je ponekad bolela glava, koji su vozili kola, sređivali nokte 
ili se, neposredno pred smaknuće, igrali sa vršnjacima. Prvi zapisnik do kojeg 
je "Vreme" došlo, sastavljen 4. jula 2001, sve te predmete navodi pod 
odrednicama "stvari pronađene u slobodnoj garderobi pored leševa", "predmeti 
pronađeni pored leševa i izvan slobodne garderobe", "stvari, predmeti i sitni 
delovi odeće, kao i kosa i dlake skinuti sa leševa" i "garderoba". Drugi 
zapisnik od 19. septembra, međutim, sve ih navodi pod odrednicom "opis 
predmeta". Kako god bili navedeni, "predmeti" ipak nisu samo predmeti: mnoštvo 
odrednica podrazumeva kosu, "deo pramena kose sa gumicom", "kosu sa 
pletenicom", "dlake polnog predela". Pored toga, među ukupno 547 nađenih 
"predmeta" nalaze se i "kosti stopala i dve čarape", više zubnih proteza, "deo 
projektila iz karlice", "projektil iz grudnog koša", "delovi metala iz predela 
preloma vratne kičme" itd. 

Ono što je ipak jezivo čak i za čula naviknuta na raspadnute ili poluraspadnute 
leševe jeste spisak ličnih predmeta nađen na Batajnici 1, 2 i 3, odnosno u 
grobnicama iz kojih su iskopani ostaci najmanje 36, 269, odnosno 39 ljudi. Na 
osnovu zapisnika, tu su, na primer, pronađene dve cucle, nekoliko grickalica za 
nokte i otvarača za flaše, klikeri, mnoštvo komada zlatnog nakita i satova, ali 
i olovke, brojanice, muštikle i češljevi. Tu su i "nevažeći metalni novac 
SFRJ", metalne alke, maramice, ogledalca, dve folije ranital, bick brijači, 
nekoliko Hodžinih zapisa, noževi na sklapanje, tranzistor sa baterijama, 
telefonski imenik, perorezi, dugmad, kašike za cipele, folija sa osam tableta 
saridona, šrafciger, digitron, kutija tableta diklofan, baterijska lampa, 
kutija analgina, vizit-karte, amajlije. Gde su polazili ili su mislili da 
polaze ljudi kod kojih su pronađeni ovakvi artefakti normalnog života nije 
poznato, ali je na osnovu takođe pronađenih eksera, ispitivača struje ili 
katanca, jasno da su u pitanju bili obični ljudi, sa običnim problemima i 
običnom svakodnevicom. Tome u prilog idu i brojne kutije cigareta, kesa sa 
duvanom, folija bensedina, bočica viskija, "kapice za ventile od guma", članske 
karte raznih ustanova, autobuske karte, privesci, ključevi. 

Zanimljivo je, međutim, da među pronađenim predmetima, bar sudeći prema ovim 
zapisnicima, ima najmanje ličnih dokumenata: pored više ličnih karata članova 
porodice Beriša, pronađena je i lična karta Hasana Bitića, vozačka dozvola 
Isnija Brahimija i još nekoliko dokumenata ljudi čija se imena ne navode: 
zdravstvene knjižice, vozačke i saobraćajne dozvole, dozvole za traktor i 
prikolicu, dva izvoda iz matične knjige rođenih, rešenje o invalidnosti. Ono 
što je još zanimljivije i što na specifičan način osvetljava sam zločin jeste 
činjenica da je na licu mesta pronađeno i dosta novca - ne računajući dinare i 
iznose koji se navode samo kao "novac", na tri batajničke lokacije pronađeno je 
ukupno 6030 nemačkih maraka. Pošto se u više stavki navodi da je pronađeno 
"1000 DEM", jasno je da onaj ko je ubijao očigledno nije uspeo da do kraja 
opelješi svoje žrtve. A sve to, opet, znači da se ubijalo kao na pokretnoj 
traci (da ne kažemo profesionalno). Da li zahvaljujući žurbi ili 
profesionalizmu, tek, u ovim masovnim grobnicama nađena je i "šnala policijskog 
kaiša" i "deo kartice sa natpisom delegat Socijalistička partija Srbije", što 
može da znači da ubice ne samo što nisu imale vremena da se ovajde već da nisu 
ni delile žrtve na podobne i nepodobne. 
 
PITANjA: Priča o batajničkim leševima do sada je zgodno aktuelizovana u vreme 
hapšenja ili isporučenja Slobodana Miloševića Haškom tribunalu (maj - jul 
2001), u vreme različitih političkih skandala ili, naprosto, kad nije bilo 
ničega zanimljivijeg za aktuelizovanje. Od silnog pominjanja, zaboravilo se, 
međutim, na činjenicu da do dana današnjeg niko zapravo ne zna koliko je leševa 
zakopano na raznim lokacijama u Srbiji, odakle su tačno dopremljeni ili ko je, 
kad i po čijem nalogu u plastične džakove (bodž bags) smestio 39 leševa iz 
Batajnice 3: prilikom iskopavanja u junu 2001. ti leševi nađeni su upravo u tim 
džakovima, neki čak i označeni brojevima. Zaboravilo se, onako uzgred, na to da 
su mnoge policijske glavešine iz doba kad su ubistva počinjena i dalje ostale 
glavešine, samo u novoj, demokratskoj policiji. Pored tog (takoreći 
filozofskog), zaboravilo se i na one konkretne probleme: na primer, na 
činjenicu da dokazni materijal ne sme da čami i raspada se u sudskom depozitu 
više od godinu dana i da, čak i ako je tako, mesto za smeštanje tog materijala 
nikako ne sme da bude plastično bure. Ukratko, zaborav nadležnih odnosi se na 
večito pitanje šta bi sa istragom i njenim rezultatima dve godine posle 
otvaranja slučaja "Hladnjača". Što se tiče običnih smrtnika, zauzeti 
poskupljenjima i političkim tračevima, zaboravili su na činjenicu da su na par 
kilometara od njihovih toplih domova bili ili jesu zakopani ljudi isto tako 
obični kao i oni. I još važnije, da su ti obični ljudi ubijeni u njihovo ime i 
na sramotu njihove države. 

Među leševima iskopanim u Batajnici nađena je i "pismena vežba iz istorije". 
Tema nije navedena.