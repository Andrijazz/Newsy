> Izvor: ebart
> Datum: 
> Rubrika: info_politika
> Naslov: Poslanička grupa "Za evropsku Srbiju" najavila je juče pokretanje inicijative 
> Članak:

Poslanička grupa "Za evropsku Srbiju" najavila je juče pokretanje inicijative 
za izglasavanje nepoverenja Vladi Srbije i pozvala opozicione Srpsku radikalnu 
stranku i Demokratsku sgranku da svojim potpisima omoguće njeno stavljanje na 
dnevni red. Šef poslaničke grupe
"Za evropsku Srbiju" Ljiljana Nestorović izrazila je na konferenciji za 
novinare uverenje da podrška toj inicijativi neće biti sporna, "imajući u vidu 
da i SRS i DS učestalo zahtevaju vanredne parlamentarne izbore". Navodeći da će 
to biti prilika da se pokaže da li je SRS zaista opozicija, Nestorovićeva je 
najavila da će, u slučaju da radikali ne podrže njihovu inicijativu, poslanička 
grupa početi prikupljanje potpisa građana Srbije i na taj način izvršiti 
dodatni pritisak na predsednika parlamenta da stavi na dnevni red pitanje 
poverenja Vladi Srbije. Za stavljanje inicijative za izglasavanje nepoverenja 
vladi na dnevni red potrebno je da je podrži najmanje trećina ukupnog broja 
poslanika, odnosno 84 poslanika. Poslanički klub "Za evropsku Srbiju" broji 
svega pet poslanika. SRS ima 80, a DS 32 poslanika, plus Žarko Korać, 
predsednik Socijaldemokratske unije. Nestorovićeva je ocenila da je 
"neshvatljivo i neodgovorno" duga pauza u zasedanjima Skupštine Srbije dokaz da 
vlada više nema većinu u parlamentu, dodajući da je to potvrđeno i izvinjenjem 
vladajuće koalicije radikalima "da bi se sprečila blokada rada parlamenta". 
Ocenjujući da se Srbija nalazi "u najdubljoj političkoj i ekonomskoj krizi", 
Nestorovićeva je kazala da je parlament izgubio svaki legitimitet, a da se 
sporna većina obezbeđuje "represivnim merama, pritiskom tužilaštva i policije 
na poslanike, kršenjem zakona i korupcijom". Prema njenim rečima, ni u jednoj 
zemlji u procesu tranzicije parlament nije pravio ovako dugu pauzu, a srpska 
skupština neće raditi gotovo tri meseca, iako je čeka ogroman posao i veliki 
broj zakona koje treba usvojiti u procesu pridruživanja EU.