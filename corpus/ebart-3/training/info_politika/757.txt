> Izvor: matf
> Datum: 
> Rubrika: info_politika
> Naslov: Crkva i sahrana:
> Članak:


Ako je tačno, kao što je izgledalo, da se crkva otimala o Miloševića, ako je 
tačno da su se radikali otimali o crkvu, onda je tačno, a tako je i izgledalo, 
da su socijalisti gledali da pobegnu glavom bez obzira od svih

Najnovije okupljanje koalicione trojke iz devedesetih, socijalisti-crkva-
radikali, dogodilo se nedavno, u Požarevcu. Tokom priprema sahrane Slobodana 
Miloševića, jedno od važnih pitanja bilo je hoće li ili neće biti opela. 
Vladika braničevski Ignjatije još unapred je ponudio i obrazložio svoju 
saglasnost za opelo, ali samo ukoliko to porodica bude tražila. Porodica nije 
tražila opelo, nego građansku sahranu, ali porodica nije ni došla. Prema 
izjavama radikala, kojima je valjda bilo neshvatljivo da Milošević ode na onaj 
svet kao nekrst, iako i nije bio pobožan, ili možda promocije radi svog 
najpoznatijeg sveštenika vladike mileševskog Filareta, saglasnost za opelo 
izdejstvovano je od Miloševićeve supruge. Opelo je najzad od svih bilo 
odobreno, Filaret spreman, svi spremni i - ništa.

Milošević je na onaj svet ipak otišao bez krsta, građanski, uprkos svim 
ovozemaljskim naporima da tako ne bude. Crkva je bila voljna da ga prevuče u 
svoje carstvo, ili, kako je rekao vladika braničevski Ignjatije: "Što se tiče 
priča da je Milošević bio ateista, da nije slavio slavu i slično, to sad treba 
ostaviti po strani. Razni su parametri ko je pobožan, a ko nije." Doduše, 
vladika nije rekao ko određuje te parametre i po kojim kriterijumima. Takođe, 
zanimljivo postaje i pitanje: ko se ovde o koga otimao, i zašto? Ako je tačno, 
kao što je izgledalo, da se crkva otimala o Miloševića, ako je tačno da su se 
radikali otimali o crkvu, onda je tačno, a tako je i izgledalo, da su 
socijalisti gledali da pobegnu glavom bez obzira od svih. Nekako, kao da im 
nije bilo stalo ni do radikala ni do njihovog Filareta. Prema izveštajima nekih 
medija, vladika mileševski Filaret nije pristao na "socijalističko" 
omalovažavanje verskog obreda opela na sahrani Slobodana Miloševića. Zahtev 
socijalista da se opelo služi samo nad krstom, ne i nad telom, mogao je 
Filareta uvrediti još i više jer je još na samom početku devedesetih na razne 
načine, i medijski, i kvaziistorijski i verski, utirao put kasnijim ratnim 
pohodima Slobodana Miloševića i istim tim socijalistima. Takođe, Filaret je 
pred izbore 2000. rekao da za predsednika vidi jedino Miloševića. Očevici sa 
Miloševićeve sahrane kažu da se posle čudnih zahteva nepobožnih socijalista 
Filaret samo okrenuo i otišao. Simbolično, ovaj skup nekadašnjih čvrstih 
saveznika donekle je rasvetlio i njihove sadašnje odnose. Crkva se s krajnjim 
poštovanjem i dalje odnosi prema vođi koji joj je širom otvorio vrata ka vrhu 
državne hijerarhije, brižno čuvajući tekovine i ljude njegovog režima. Radikali 
uz pomoć svojih ljudi iz crkve nastoje da obnove i zavladaju trojstvom iz 
devedesetih godina i tako učvrste svoje političke pozicije. A socijalisti bi, 
kao, najradije da pobegnu od prošlosti i nastave da uživaju u komadu vlasti.

Što se crkve tiče, ona je odmah po demokratskim promenama, u oktobru 2000. 
godine, uspostavila direktan kontakt i sa novim vlastima. Već u novembru iste 
godine, Arhijerejski sabor uputio je zahtev da se u škole uvede veronauka kao 
redovan predmet. Kao najjača podrška toj ideji navodi se vrh tadašnje savezne 
države sa predsednikom Vojislavom Koštunicom na čelu, dok je republička vlada 
još pokazivala uzdržanost, isticala potrebu za širom javnom raspravom i 
predlagala da se s tim ne žuri. No, crkvi nije bilo do čekanja. U maju 2001. 
godine, ubrzo posle hapšenja Slobodana Miloševića, Sveti arhijerejski sabor 
SPC-a uputio je zahtev i saveznim i republičkim vlastima da se veronauka u 
škole uvede već od septembra iste godine. Početkom jula, ubrzo posle izručenja 
Miloševića Hagu, od državnih zvaničnika stigao je potvrdan odgovor. Zoran 
Đinđić je još obećao i završetak radova na hramu Svetog Save na Vračaru, 
odnosno pomoć kroz osnivanje konzorcijuma preduzeća i banaka koji uspešno 
posluju. Prema tumačenju jednih, brzina kojom se premijer Đinđić prilagođavao 
namerama crkve rezultat je njegove želje da zadobije naklonost patrijarha, 
makar istu onakvu kakvu je uživao i Vojislav Koštunica. Po drugima, opet, morao 
je pokleknuti pod pritiscima. Tvrdeći kako za prebrzo uvođenje veronauke u 
školu nema stručnih već isključivo političkih razloga, Srbijanka Turajlić, koja 
je tada zajedno sa Vigorom Majićem podnela ostavku na funkciju u Ministarstvu 
prosvete, rekla je i sledeće: "Moj utisak je da je republička vlada iz nekog 
razloga podlegla pritiscima. Čijim, ne želim da kažem, jer nemam dokaza. Ali, 
ako pogledate šta je ko pričao u poslednjih šest meseci, onda se može 
pretpostaviti." Izručenje Miloševića Hagu i time izazvani sukobi 
suprotstavljenih snaga obeležili su taj period.

Naporedo sa redefinisanjem odnosa crkve i škole došlo je i do iznenadne 
kohabitacije crkve i vojske. Krajem 2000. godine Uprava za moral Generalštaba 
Vojske Jugoslavije tražila je uvođenje pravoslavne vere u vojsku. Bez mnogo 
čekanja, imenovan je episkop za saradnju s vojskom, a 2004. godine u manastiru 
u okolini Čačka organizovano je i prvo kolektivno krštenje oficira i vojnika 
jedne vojne jedinice.

Prvi nagoveštaj organske, političke bliskosti crkve sa strankama koje su 
osporavale Đinđićevu politiku dogodio se na samom opelu pokojnom Đinđiću, u 
hramu Svetog Save. U oproštajnom govoru, po mnogima skandaloznom i sramnom, 
koji je održao predstavnik SPC-a Amfilohije Radović, na primer, postavljalo se 
za taj trenutak posve neumesno pitanje: koja nam je rana dublja - ubistvo 
Đinđića, pogibija Milice Rakić tokom bombardovanja, "ili ona rana zaklane 
Marice Milić iz Belog Polja kod Peći, sahranjene uoči Vidovdana iza oltara 
Pećke patrijaršije". U ovom govoru kojim se crkva dvosmisleno opraštala od 
Đinđića, rečeno je i to da će on ostati upamćen "prvenstveno po tome što je, u 
momentu najdubljeg poniženja svoga naroda, na obrenovićevski način, ispružio 
ruku bratskoga mira i pomirenja Evropi i svetu". Amfilohije je to odmah i 
pojasnio: "Ruku, kad su još stotine hiljada njegovog naroda prognanika sa 
svojih ognjišta u domu bez doma. U zemlji bez zemlje. U otadžbini bez 
otadžbine." Ubrzani kurs hodanja ka Evropi, čiji je promoter Đinđić bio, i 
pored sve njegove volje da crkvi udovolji, ostao je kamen spoticanja u 
međusobnom poverenju. Zato smrt Đinđića, kako je naglasio Amfilohije u svom 
govoru, i ne mora biti tako tragična: "A, ako je ubistvo jednog čoveka - Zorana 
Đinđića - toliko veliko zlo, koliko li je tek zlo pogibija i stradanje tolikih 
ljudi u nedavnim ratovima, kod nas i u svetu. Koliko zla i nevino prolivene 
krvi čeka i u naše dane irački narod od rata koji mu preti."

Da su Filaretu dali reč on bi sve to dodatno objasnio.