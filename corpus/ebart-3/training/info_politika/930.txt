> Izvor: matf
> Datum: 
> Rubrika: info_politika
> Naslov: DONOSI LI NOVI NEDAVNO USVOJENI, USTAV VEĆA OVLAŠĆENjA PREDSEDNIKU SRBIJE
> Članak:


MoŽe li predsednik Republike da predloži za premijera koga želi, bez obzira na 
odnos snaga u Skupštini? Da li je Srbija, po novom Ustavu, dobila "jačeg" ili 
"slabijeg" šefa države, nego do sada?
Profesor Stevan Lilić, predsednik Udruženja Pravnici za demokratiju, ocenio je, 
u izjavi za "Novosti", da je položaj predsednika "manje-više" isti kao i u 
vreme važenja prethodnog ustava, iako ima nekih razlika.
Po njemu, najveći problem je formulacija iz Člana 111. novog Ustava, da 
"predsednik Republike izražava državno jedinstvo Republike Srbije".
- Iz ovakve definicije sledi da je predsednik iznad ostalih.
 U poređenju  s prethodnim Ustavom Srbije, novi Ustav je doneo jednu vidljivu 
razliku, u vezi s predsedničkom dužnošću da predlaže mandatara za sastav nove 
Vlade.
"Predsednik Republike predlaže Narodnoj skupštini kandidata za predsednika 
Vlade, pošto sasluša mišljenje predstavnika većine u Narodnoj skupštini", piše 
u Članu 83. Ustava iz 1990. godine.
U Ustavu iz 2006. međutim, skupštinska većina se više ne pominje: "Kandidata za 
predsednika Vlade Narodnoj skupštini predlaže predsednik Republike, pošto 
sasluša mišljenje predstavnika izabranih izbornih lista". (Član 127, stav 1.).
Analitičar Slobodan Antonić ističe da ova, nova odredba, ne otvara mogućnost 
predsedničke manipulacije, niti da bi, posle sledećih izbora, mogla da bude 
adut u rukama predsednika Tadića, da spreči dolazak na vlast koalicije stranaka 
koja mu nije po volji.
- Smisao tog člana je da je on dužan da ponudi mandat onome za koga proceni da 
je sposoban da formira Vladu. To može da bude i neko iz stranke koja nije 
dobila najviše glasova na izborima.