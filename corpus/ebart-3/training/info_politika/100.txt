> Izvor: ebart
> Datum: 
> Rubrika: info_politika
> Naslov: Ruski bataljon odlazi 28. jula
> Članak:

Ruski bataljon odlazi 28. jula

BEOGRAD - Vojnici Kfora iz finskog kontigenta trebalo bi ovih dana da se 
rasporede u Kosovsko-metohijska naselja u kojima se još uvek nalaze pripadnici 
ruskog bataljona, saznaje "Glas" iz svojih izvora u Prištini. 
Povlačenje ruskih vojnika s Kosova počelo je pre desetak dana i trebalo bi da 
bude završeno 25, najkasnije 28. jula. Povlačenje ruskih vojnika iz vojne 
mirovne misije izazvalo je uznemirenje među nekoliko hiljada Srba koji su 
ostali u Kosovu Polju i okolnim selima Ugljare, Kuzmin i Bresje, ali i u 
obližnjoj opštini Lipljan.
Posebno uznemirenje izazvala je činjenica da više ne radi Ruska vojna bolnica, 
koja je formirana u Kosovu Polju sredinom 1999. godine i u kojoj su se lečili 
Srbi iz centralnog Kosova. Bolnica, potvrdio je izvor "Glasa", u Prištini nije 
zatvorena, već su je Rusi, shodno Rezoluciji SB UN 1244, predali Unmiku. 
Problem je nastao kada su bolnicu hteli da preuzmu Albanci i da iz nje oteraju 
srpsko medicinsko osoblje. Zaposleni u bolnici i preostali kosovopoljski Srbi 
tome su se oštro usprotivili i ubrzo su Albanci izazvali ozbiljan incident u 
kome je bilo i povređenih.
Situacija u Kosovu Polju je i dalje napeta, kaže naš izvor, i dodaje da 
medicinsko osoblje i meštani i dalje čuvaju objekat.