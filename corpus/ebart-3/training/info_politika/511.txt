> Izvor: ebart
> Datum: 
> Rubrika: info_politika
> Naslov: HAG - General Nebojša Pavković (59) izjavio je juče pred Haškim tribunalom da 
> Članak:

HAG - General Nebojša Pavković (59) izjavio je juče pred Haškim tribunalom da 
se ne oseća krivim ni po jednoj od pet tačaka optužnice koja ga tereti za 
progon oko 800.000 Albanaca s Kosova u prvoj polovini 1999, prenosi Fonet.
- Gospodine predsedavajući, po ovoj tački optužnice izjašnjavam se da nisam 
kriv - rekao je Pavković pred sudijom Ianom Bonomijem za svaku od pet tačaka 
optužnice. Upitan o svom zdravstvenom stanju i smeštaju u pritvoru UN u 
Ševeningenu, Pavković je rekao:
- Gospodine predsedavajući, trenutno sam zdravstveno sposoban i svesno sam se 
izjasnio o optužbi. Što se tiče mog daljeg lečenja, u toku je organizacija 
pregleda na specijalističkim klinikama u Hagu i tu nema nikakvih problema. 
Odnosi su korektni od momenta kada sam prihvaćen od strane zvaničnih organa 
Tribunala. U tom pogledu nemam nikakvih primedbi. Naprotiv.
Pavković je zahvalio što je njegovom izabranom braniocu i bez akreditacije 
omogućeno da prisustvuje izjašnjavanju o krivici. Optuženog je na prvom 
pojavljivanju pred Tribunalom zastupala Krisa Lukas, advokat iz Australije, 
određena po službenoj dužnosti. U sudnici je bio i advokat Aleksandar Aleksić, 
koga je Pavković izabrao za branioca, ali Sekretarijat još nije zvanično 
potvrdio njegov izbor.