> Izvor: ebart
> Datum: 
> Rubrika: info_politika
> Naslov: Ilić: Imam papire za krivično gonjenje visokih funkcionera 
> Članak:

Ilić: Imam papire za krivično gonjenje visokih funkcionera 

BEOGRAD (Tanjug) - Predsednik Nove Srbije Velimir Ilić potvrdio je da su iz 
Vlade Srbije u vreme vanrednog stanja tražili da svedoči protiv potpredsednika 
Vlade Nebojše Čovića, kao i da je ministar policije Dušan Mihajlović u pismu 
njemu "direktno optužio Demokratsku stranku" za atentat na  generala Boška 
Buhu. 
"Ima puno podataka, papira i gadi mi se sve. To su papiri za  krivično 
gonjenje. To su dokumenta za tužioca da pokrene krivične prijave protiv nekih 
visokih funkcionera ove države", istakao je Ilić na konferenciji za novinare. 
On je pozvao Mihajlovića da progovori o onom što zna, da  kaže istinu jer je tu 
"ključ celog problema" - da kaže ko mu nije dao da radi na istrazi o ubistvu 
Buhe. 
Prema rečima Ilića, njemu su svi pisali - i Mihajlović i  Milorad Luković 
Legija, s pokojnim premijerom Zoranom Đinđićem razgovarao je neposredno pred 
atentat, a "i jednima i drugima dao je pisma svih, međusobno ih izmenjao". 
"Svi oni imaju po primerak pisma. I svi ćute, i prozivaju da  neko drugi sa 
strane to učini (progovori)", naglasio je Ilić,  najavljujući da će to što ima 
dati tužiocu.