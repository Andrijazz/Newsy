> Izvor: ebart
> Datum: 
> Rubrika: info_politika
> Naslov: Nezadovoljstvo Čovića i Svilanovića kosmetskim standardima 
> Članak:

Nezadovoljstvo Čovića i Svilanovića kosmetskim standardima 

BEOGRAD (FoNet) - Ministar inostranih poslova Srbije i Crne Gore Goran 
Svilanović i predsednik Koordinacionog centra za Kosovo i Metohiju Nebojša 
Čović pozvali su juče ambasadore zemalja članica Kontakt grupe i izrazili 
nezadovoljstvo povodom načina na koji je pripremljen dokument "Standardi za 
Kosovo" i Predsedničkog saopštenja kojim ga je Savet bezbednosti Ujedinjenih 
nacija podržao 12. decembra.  SCG traži da se precizno formuliše adekvatan 
mehanizam za njeno aktivno uključivanje u izradu budućeg dokumenta o 
implementaciji standarda i insistira na transparentnosti tog procesa, očekujući 
da specijalni predstavnik generalnog sekretara UN Hari Holkeri, kao i Kontakt 
grupa formalizuju redovne konsultacije sa Beogradom, navodi se u saopštenju 
Ministarstva spoljnih poslova SCG.
SCG potvrđuje svoju opredeljenost za konstruktivnu saradnju sa međunarodnom 
zajednicom i spremna je za dijalog o tehničkim pitanjima sa Prištinom. 
Nažalost, opstrukcija dijaloga i politika uslovljavanja činilaca sa Kosova i 
Metohije, nisu izazvali odgovarajuće reakcije međunarodne zajednice, što 
posebno iznenađuje, imajući u vidu da je dijalog jedan od standarda za Kosovo i 
Metohiju. Svilanović i Čović očekuju da će stavovi SCG biti adekvatno 
reflektovani u svim dokumentima koji tretiraju pitanje Kosova i Metohije, kaže 
se u saopštenju.