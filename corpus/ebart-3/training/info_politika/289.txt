> Izvor: matf
> Datum: 
> Rubrika: info_politika
> Naslov: VUK DRAŠKOVIĆ NEĆE DA PREDSEDAVA SAVETOM ZA SARADNJU SA HAGOM
> Članak:


BEOGRAD - Ministar inostranih poslova Srbije i Crne Gore Vuk Drašković odlučno 
je, u intervjuu Tanjugu, demantovao da će biti predsednik Saveta za saradnju sa 
Haškim tribunalom.
- Predsednik Saveta za saradnju sa Haškim tribunalom nisam i neću biti - rekao 
je šef diplomatije. - Što se izručenja optuženih Haškom tribunalu tiče, ona su, 
ma šta mi mislili o tome, obaveza koju je naša zemlja preuzela i uslov su 
njenog punog uključenja u međunarodne integracije.
Kad je reč o predsedavanju Savetom za saradnju s Tribunalom, ono ne pripada po 
funkciji ministru spoljnih poslova, ukazao je Drašković.
- Ako taj savet treba da funkcioniše, onda na njegovom čelu treba da bude ili 
premijer Srbije ili šef policije, ministar vojni ili ministar pravde, ali u 
svakom slučaju ne šef diplomatije, koji nema nikakve instrumente sile - smatra 
Drašković.