> Izvor: matf
> Datum: 
> Rubrika: info_politika
> Naslov: Glas saznaje
> Članak:


Započeli dogovori o izbornim koalicijama 

Nebojša Čović odbio da potpiše sporazum o saradnji, a Momčilu Perišiću
Draganu Veselinovu i Momčilu Trajkoviću rečeno da za njih nema mesta

BEOGRAD - Male stranke na jednoj od ranijih sednica Predsedništva DOS -a, kako 
"Glas" nezvanično saznaje, na neki način ucenile su Demokratsku stranku i 
zatražile da sa njom budu u koaliciji na eventualnim parlamentarnim izborima, 
kako bi zauzvrat podržale predlog zakona o izboru narodnih poslanika, kojim se 
predviđa većinski sistem.  
- Inicijativa je potekla od Vladana Batića, lidera DHSS, koji je od Zorana 
Živkovića, zamenika predsednika DS, zatražio da  dobije određeni procenat  
mesta u parlamentu. Toj inicijativi pridružile su se i druge stranke  - navodi 
izvor "Glasa".
Prema rečima sagovornika "Glasa", potpisana je neka vrsta sporazuma o 
partnerstvu, ali na tom dokumentu nije bilo mesta za Momčila Perišića, Dragana 
Veselinova i Momčila Trajkovića. 
- Kada je papir stigao do Momčila Perišića, rečeno je da za njega nema mesta, 
kao ni za Veselinova i Trajkovića. Sigurno je da će oni biti isključeni iz 
eventualne buduće koalicije - kaže izvor "Glasa".
Nebojša Čović, lider DA, tvrdi izvor "Glasa", odbio je da potpiše dokument o 
saradnji, pa naš sagovornik veruje" da su sve češći napadi na Čovića u 
poslednje vreme izazvani njegovim odbijanjem da se pridruži toj koaliciji". Na 
tom dokumentu nisu bili određeni procenti koliko će koja stranka - potpisnica 
dobiti mandata.