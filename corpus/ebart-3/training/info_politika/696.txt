> Izvor: ebart
> Datum: 
> Rubrika: info_politika
> Naslov: Decentralizacija - srpska strategija
> Članak:

Decentralizacija - srpska strategija

Izaslanik UN za pregovore o budućem statusu Kosova i Metohije Marti Ahtisari 
složio se da decentralizacija vlasti u pokrajini bude prva tema razgovora koji 
će početi u Beču krajem januara, izjavio je Dušan Bataković, savetnik 
predsednika Srbije i član pregovaračkog tima Beograda.

Bataković je rekao da je decentralizacija preduslov za nastavak razgovora i 
ključni element srpske strategije u pregovorima o Kosovu. On je dodao da 
zaštita crkvene i kulturne baštine Srba mora biti sastavni deo procesa 
decentralizacije.
- U protivnom, Dečani će biti muzej ispred koga će albanski policajac 
naplaćivati ulaz deset evra i predstavljati ga kao deo kulturne baštine Kosova 
- objasnio je Bataković i dodao da decentralizacija mora omogućiti horizontalno 
povezivanje srpskih opština i njihovu vezu sa Beogradom jer je to jedini način 
da srpska zajednica preživi.
Predsednica Koordinacionog centra za KiM Sanda Rašković-Ivić izjavila je da će 
u pregovorima o statusu pokrajine ključno pitanje biti decentralizacija. Ona je 
rekla da će i međunarodna zajednica prihvatiti takav stav jer je to način da se 
operacionalizuju standardi.
Komentarišući nacrt platforme Albanaca sa juga Srbije, prema kojem bi opštine 
Preševo, Medveđa i Bujanovac dobile autonomiju i mogućnost priključenja Kosovu, 
Bataković je ocenio da je reč o pokušaju stvaranja "etničke Albanije".
Sanda Rašković-Ivić rekla je da opštine juga Srbije "nemaju veze sa Kosovom".
- Uspeli smo to da objasnimo i međunarodnom faktoru tako da ta priča za 
međunarodnu zajednicu nije tema - dodala je ona.
Politički analitičar Slobodan Antonić ocenio je da će KiM najverovatnije dobiti 
uslovnu nezavisnost i da se pregovori neće voditi o statusu pokrajine, već o 
tome kakav će biti položaj Srba.
- Rešenje za status Kosova će najverovatnije biti takvo da će obe strane moći 
različito da ga tumače - Albanci kao nezavisnost, a Srbija kao očuvanje 
suvereniteta - kazao je Antonić. Antonićev kolega Đorđe Vukadinović takođe 
smatra da status KiM neće biti tema pregovora.
- Osnovno pitanje za međunarodnu zajednicu jeste kako taj pretpostavljeni 
status upakovati tako da ga Srbi prihvate, a da to ne dovede do dolaska 
radikala na vlast - rekao je Vukadinović i dodao da bi bojazan međunarodne 
zajednice od radikalizacije Srbije mogla da bude naš argument u pregovorima.