> Izvor: ebart
> Datum: 
> Rubrika: info_politika
> Naslov: OBREN JOKSIMOVIĆ "ZARATIO" SA DSS
> Članak:

OBREN JOKSIMOVIĆ "ZARATIO" SA DSS

Joksimović: Vlada je sastavljena od gadova iz G17 plus, a DSS sam lično 
zadužio. Bakarec: Stranka je njega zadužila, ali nećemo ga isterati. Mamula: 
Sve je na stranačkim organima

BEOGRAD - Ispostavilo se da je ova Vlada Srbije najgora, ili jedna od najgorih 
u našoj istoriji - izjavio je juče za "Novosti" Obren Joksimović, član Glavnog 
odbora vladajuće DSS i direktor Fonda za reformu vojske.
Novim kontroverznim stavom, Joksimović je više nego jasno poručio da je jaz 
između njega i vrha Koštuničine stranke postao nepremostiv. Da sledi skori i 
definitivni razlaz. Da je zbog nečega, u njemu "eksplodiralo" nešto što je 
tinjalo dugo.
Ljut, ogorčen, razočaran, Joksimović u prepoznatljivom maniru, potpuno bez 
uvijanja priča:
- Vlada je sramna i to sam rekao i kada se formirala. Sastavljena je od ljudi 
za koje i mnogi članovi i funkcioneri DSS pričaju da su obični gadovi. Mislim i 
na predstavnike G17 plus, protiv kojih smo se borili dok su unutar DOS 
šenlučili i uvodili krizne štabove po Srbiji.
ZA SIROTINjU
BIVŠI ministar zdravlja i direktor DSS uverava nas i da neće da napušta stranku 
već će da sačeka da ga isteraju:
- Ne idem iz DSS, jer sam ja njih zadužio, a ne oni mene. Stranka ne bi bila 
danas ni blizu Vlade, a možda ni parlamenta, da nisam poturio leđa 2000. i 
2001. godine, kada sam "ratovao" protiv DOS izlažući opasnosti i sebe i svoju 
porodicu. Tada je DOS imao plan da potpuno uguši DSS. Sada, neka me isteruje i 
sankcionišu kako god hoće. Spreman sam na sve, i ništa me ne može iznenaditi.
Povodom sve glasnijih spekulacija, da se sprema da osnuje novu stranku, i da 
zbog toga pravi distancu u odnosu na DSS, Joksimović odgovara:
- Zasada mogu da kažem da ima mnogo zaineresovanih za takvu jednu partiju koja 
bi zastupala interese običnih građana i sirotinje. U ovoj zemlji su svi 
ugroženi. Baš svi! 
POD PLAŠTOM
U DSS, čini se, nisu se mnogo potresli izjavama svog visokog funkcionera. 
Mirnim tonom, bez tenzije i krupnih reči, Đorđe Mamula, visoki funkcioner 
Koštuničine stranke nam kaže:
- Nadležni stranački  forumi prate rad svih funkcionera i oni će dati svoju reč 
i u slučaju Joksimovića. Ni u jednoj stranci, pa ni u DS, ne gleda se 
blagonaklono na izjave koje se kose ili su u suprotnosti sa utvrđenom 
politikom. Partije nisu skup slobodnih mislilaca.
Nebojša Bakarec, član GO DSS nešto je direktniji: 
- Svakome u DSS je jasno da nešto nije u redu sa stavovima Joksimovića. Priča 
se po medijima da on osniva stranku, on to ne demantuje, već nastavlja da radi 
protiv Vlade Srbije, sve pod plaštom napadanja Dinkića. Prosto ne razumem - u 
DSS je došao iz SPO, a sada je blizak SRS.
Za razliku od Joksimovićevog mišljenja, Bakarec tvrdi da je stranka baš njega 
mnogo zadužila:
- Bio je ministar, savezni poslanik, direktor stranke, sada je direktor Fonda i 
član GO. Uvek smo stajali iza njega i branili ga kada je bio na udaru. Nije mi 
jasno, šta mu sve ovo treba.  Zašto nam tako vraća. Ipak, mislim da ga stranka 
neće isterati, on će sam da odredi svoj put.