> Izvor: ebart
> Datum: 
> Rubrika: info_politika
> Naslov: Zabranjene zone: 
> Članak:

Zabranjene zone: 
 
Kada se govori o Han Pijesku valja razlučiti to malo mesto na visini od 1107 
metara između Sokoca i Vlasenice od podzemnog vojnog objekta "Crna Rijeka", 
udaljenog od gradića desetak kilometara uzbrdo do brda Žep. Postojanje tog 
objekta bila je strogo čuvana državna tajna. Sem gustih stoletnih stabala sa 
krošnjama koje potpuno zaklanjaju nebo, dobija se utisak da, sem zverinja, nema 
ničeg drugog. Međutim, do rata u Bosni nije se znalo da se na tom terenu, u 
narodu zvanom Crna Rijeka, u utrobi Žepa nalazi komandno mesto Vrhovne komande 
oružanih snaga bivše Jugoslavije. Opremljeno za to vreme (od 1960. do kraja 
1970. godine) najmodernijim tehničkim dostignućima i građeno gotovo identično 
kao komandno mesto u Topčideru, o kome se ponešto saznalo nakon nedavne 
tragedije, odnosno ubistva dvojice vojnika stražara, čuvara tog objekta.

"Da se na pomenutom prostoru Crne Rijeke nešto gradilo ukazivali su i danas 
vidno istaknuti znaci kojima se ljudi upozoravaju da su ušli u zabranjenu 
zonu", kaže sagovornik "Vremena" koji je kao starešina JNA svojevremeno više 
puta boravio na tom terenu i komandnom mestu. "Han Pijesak i okolina bili su 
jedna od pet zabranjenih zona u bivšoj SFRJ, tačnije u Bosni, bastionu odbrane 
zemlje. U njoj su bili smešteni glavni industrijski vojni potencijali bivše 
SFRJ. U Han Pijesku je prema propisima bio zabranjen boravak stranaca, njihovo 
nastanjivanje, a ukoliko su kraće boravili, odnosno bili u poseti, morali su da 
se prijave, što je omogućavalo da budu kontrolisani. Jednostavno, zato što je 
ta zona, kao i ostale četiri, bila od posebnog značaja. Ljudi iz tog kraja, Han 
Pijeska i okoline, verovali su da se gradila fabrika municije i podzemno 
skladište jer su znali da vojska obezbeđuje ceo kraj. Sličan objekat nalazio se 
i u širem rejonu Konjica, dolini Neretve, odnosno Boračkih jezera, ali je tu 
bila velika podzemna fabrika municije koju su kasnije zaposeli HOS-ovci", kaže 
sagovornik "Vremena".

 
 
Objekat Crna Rijeka je, pored prirodnog okruženja, dodatno maskiran, tako da je 
bio neprimetan, kako iz vazduha tako i sa kopna. "Verujem da i danas postoji 
više skrivenih ulaza i izlaza takođe neprimetnih. Postojala je i jedna 
neugledna drvena baraka iz koje se podzemnim putem ulazilo u objekat u kome 
inače nema spratova ni stepenica. Sve je na jednom nivou. Neupućen čovek bi u 
njemu zalutao kao u lavirintu. Naravno, u objekat se ulazilo isključivo sa 
propusnicom, s tim što ni s njom nije moglo svuda da se ide. Samo je mali broj 
ljudi mogao da se kreće kud hoće, odnosno samo vrh komande - komandant i njegov 
kolegijum. Osetljive tačke, na primer, daktilo-biro, prostorije radio i ostalih 
veza, kabinet i spavaća soba vrhovnog komandanta bili su pod posebnim merama 
vojne bezbednosti. Crna Rijeka u brdu Žep bila je zaštićena i od nuklearnih 
udara, kako spolja tako i od eventualnih podzemnih nuklearnih eksplozija. 
Graditelji su objekat zaštitili elastičnim sistemima, potpunom izolacijom i sa 
više ugrađenih blindiranih vrata koja se prema potrebi hermetički zatvaraju 
onemogućavajući na taj način eventualan prodor bojnih otrova. Budući da su 
hodnici koji se naglo lome levo i desno veoma dugi, postoje omanja vozila na 
električni pogon kako bi se što pre stizalo do određenih punktova. Sve u svemu, 
reč je o potpuno autonomnom objektu opskrbljenom svim neophodnim rezervama 
provijanata, goriva, vode, kako tehničke u bazenima tako i pijaće, i svime što 
je neophodno za veoma dug boravak. U njemu je moglo da se ostane nepunu godinu 
dana. Postoji, takođe, napominje naš sagovornik, poseban sistem ventilacije 
koja se inače spolja gotovo ne primećuje. Ti otvori imaju specijalne filtere za 
neutralisanje bojnih otrova. Kad se objekat kompletno zatvori, uključuje se 
tzv. odisni sistem, koji indirektno omogućava priliv svežeg vazduha. Inače, u 
Crnoj Rijeci unutra nema skladišta oružja i municije. Svako ko je bio u objektu 
nosi samo svoje lično naoružanje.