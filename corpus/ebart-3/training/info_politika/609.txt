> Izvor: ebart
> Datum: 
> Rubrika: info_politika
> Naslov: Potpredsednik Demokratske stranke Dušan Petrović izjavio je u Požarevcu da je 
> Članak:

Potpredsednik Demokratske stranke Dušan Petrović izjavio je u Požarevcu da je 
ta partija u više gradova u Republici pokrenula različite akcija za smenu 
ministra pravde Srbije Zorana Stojkovića. Kao razlog za smenu ministra pravde 
Petrović je naveo odustajanje od optužnice protiv Marka Miloševića, povlačenje 
poternice za Mirom Marković i vraćanje kuće na Dedinju porodici Milošević 
Marković. Povlačenje optužnice protiv sina Slobodana Miloševića "na čudnoj 
izjavi onoga koga je i tužio i obustavljanje poternice protiv Mire Marković na 
časnu reč njenog advokata dovoljan je razlog da zatražimo smenu Stojkovića, jer 
to nije bilo moguće sprovesti bez dozvole zvršne vlasti", rekao je Petrović na 
konferenciji za novinare. Istakavši da je akcija počela baš u Požarevcu zbog 
toga što je tu "rođen i živeo bračni par koji je zlostavljao Srbiju deset 
godina", on je optužio premijera Vojislava Koštunicu da, zarad podrške 
socijalista, "pokušava da nam vrati zao duh Miloševićevog vremena".
"Zato nema inostranih investicija, zato nema boljeg života za građane i zato 
imamo Miloševićeve manire vladanja", ocenio je on. Prilikom Petrovićeve posete 
Požarevcu nepoznati mladići pokušali su da spreče kamermana lokalne televizije 
"Biser", vlasništvo funkcionera Socijalističke partije Srbije Zorana 
Anđelkovića, da snima skup, ali je, ipak, njemu dozvoljeno da snima posetu.