> Izvor: ebart
> Datum: 
> Rubrika: info_politika
> Naslov: NEMA JEDINSTVENE STRATEGIJE OKO IZLASKA NA IZBORE ZA KOSMETSKE INSTITUCIJE
> Članak:

NEMA JEDINSTVENE STRATEGIJE OKO IZLASKA NA IZBORE ZA KOSMETSKE INSTITUCIJE

Branko Radujko: Najgore da se nećkamo, pa da izađemo u poslednjem trenutku. 
Predrag Simić: Reč dati diplomatiji. Dušan Proroković: Niko ne garantuje da se 
17. mart neće ponoviti

BEOGRAD - Srpski premijer Vojislav Koštunica eksplicitno je preporučio 
kosmetskim Srbima da na izbore ne treba da uđu dok od međunarodne zajednice ne 
dobiju garancije predviđene planom za Kosovo i Metohiju. Istovremeno, njegove 
kolege iz vladajuće koalicije, među kojima su najglasniji Vuk Drašković i 
Velimir Ilić, šalju potpuno drugačije poruke - da na izbore svakako treba ići.
Kako nezvanično saznajemo, i predsednik Srbije Boris Tadić bliži je odluci da 
im se pridruži i da, u ovom trenutku, pozove Srbe da učestvuju na pokrajinskim 
izborima. Ipak, Tadićeva strategija razlikuje se od Draškovićeve i Ilićeve. 
Kako saznajemo u DS, on ostavlja mogućnost da Srbi odustanu od glasanja u 
poslednjem trenutku ukoliko Vladin plan i dalje bude mrtvo slovo na papiru.
Da je stav DS takav, dobrim delom potvrđuju i reči Branka Radujka, savetnika za 
Kosovo i Metohiju u toj stranci, koji kaže da, "ukoliko dva meseca budemo 
pričali da od izbora nema ništa, nećemo imati dovoljno manevarskog prostora i 
vremena  da stvar odradimo kako treba, ukoliko vladin plan naiđe na razumevanje 
u poslednjem trenutku".
Povezivanje izlaska na izbore sa zahtevom da se Plan uzme u ozbiljno 
razmatranje je opravdano. Uslov koji je postavila Vlada jeste legitiman, ali da 
li je to baš najbolja strategija, ne bih bio siguran. I dalje nije rešeno 
pitanje taktike i nisam siguran da li je u startu trebalo reći - bojkot. Šta 
ako plan ne bude prihvaćen, a budemo izašli na izbore? To se ne bi prvi put 
desilo - da ne dobijemo ništa, a da ispunimo ono što se od nas traži. Tada bi 
vlada morala da objasni Srbima sa Kosova zašto ih poziva na izbore i kako da na 
njih izađu kada elementarni uslovi nisu pripremljeni. Ne vidim, dakle, dalju 
strategiju Vlade niti u slučaju da do kraja istraje na bojkotu, niti da desetak 
dana pred izbore pozove na izlazak.
Sumnju da bi moglo da se dogodi isto što i 2001. godine, kada su se Srbi 
"femkali" oko izlaska na pokrajinske izbore, pa onda u poslednjem trenutku 
odlučili da izađu, ističe i Predrag Simić, profesor na fakultetu političkih 
nauka:
- I tada je bio stav da se ne ide na izbore, a prisutni su bili i pritisci i 
različite političke inerpretacije. Čović i Hakerup su pregovarali, na scenu je 
stupio Koštunica koji je sa Kofi Ananom potpisao dogovor o izlasku. Srbi su, 
napokon, izašli na izbore. Pitanje je, da tada nisu učestvovali na izborima, da 
li bi njihov položaj bio bolji ili gori i da li bi njihovo odsustvo iz 
privremenih institucija bio alibi za sve neuspehe koje je Unmik doživeo na 
Kosmetu.
Po Simićevom mišljenju, u ovom trenutku ključna stvar nije da li učestvovati na 
izborima ili ne, nego da li će međunarodna zajednica biti spremna da izađe u 
susret  legitimnom zahtevu Srba za bezbednošću.
Pošto jasne strategije očito nema, a vlast nije sigurna šta će činiti dalje u 
slučaju da Srba više ne bude u institucijama od čijeg učešća ni do sada nisu 
imali velike koristi, postavlja se pitanje koje od dva zla izabrati.
Prema Radujku, tri su scenarija moguća. Prvi je, po njemu, najnejasniji - da se 
ne ide, jer onda će da se stvori utisak da tema Kosmeta više ne zanima vladu u 
Beogradu.
- Drugi bi bio da se nećkamo, pa da izađemo u poslednjem trenutku, čime bismo 
posao uradili trapavo i vrlo malo bismo dobili. Treći scenarij je da ozbiljno 
razgovaramo o učešću, stvorimo najbolje uslove i osvojimo što više procenata 
vlasti - kaže Radujko.