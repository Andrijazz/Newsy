> Izvor: matf
> Datum: 
> Rubrika: info_politika
> Naslov: Milo Đukanović najavio da prelazi u biznismene
> Članak:


PODGORICA (Beta) - Predstavnici crnogorske opozicije, nevladine organizacije i 
podgorički mediji reagovali su juče na izjavu premijera Mila Đukanovića da se 
umorio od politike i da želi da se oproba u privatnom biznisu.
Liberalni savez Crne Gore pita kojim kapitalom Đukanović namerava da započne 
biznis. Da li sa ušteđevinom od 400 evra kolika mu je plata, ili će mu u 
pokretanju biznisa pomoći 'bliski prijatelji' čije se poslovanje nije naročito 
svidelo italijanskim tužiocima", navodi LS u saopštenju.
Socijalistička narodna partija poručila je Đukanoviću da bi umesto biznisa 
trebalo da ode na dugogodišnji odmor na kome bi se relaksirao i odmorio od 
svega jer je "biznisa bilo dosta".
Narodna stranka tvrdi da se Đukanović već bavi biznisom i da je Crna Gora 
postala njegova "privatna prćija", te da su "italijanski pravosudni organi 
najbolje upućeni u to koji bi biznis Đukanoviću najbolje ležao".
Predsednik saveta nevladine organizacije Grupa za promene Svetozar Jovićević 
ocenio je da "bi i Đukanović i veći broj političkih aktera trebalo da se povuče 
sa scene na miran način".
- Čini mi se da će, bez toga, posledice proteklog vremena teško ostati iza nas 
i teško da će permanentna kriza u kojoj se nalazimo biti prevaziđena na jedan 
normalan način", kazao je Jovićević.