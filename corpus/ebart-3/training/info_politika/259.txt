> Izvor: ebart
> Datum: 
> Rubrika: info_politika
> Naslov: Zajednička deklaracija Nacionalno-demokratskih snaga
> Članak:

Zajednička deklaracija Nacionalno-demokratskih snaga

NOVI SAD (Tanjug) - Nacionalno-demokratske snage koje deluju u Vojvodini - DSS, 
NDS, SPO, Nova Srbija i Srpski narodni pokret "Svetozar Miletić", predstavili 
su juče novinarima zajedničku deklaraciju kojom traže hitno raspisivanje izbora 
za pokrajinsku skupštinu. 
O interesima građana Vojvodine ne može više odlučivati aktuelni saziv 
pokrajinske skupštine, koji nema demokratski legitimitet i potporu u volji 
građana Vojvodine iskazanoj na poslednjim izborima, ocenjuje se u deklaraciji i 
dodaje da bi izbori trebalo da budu održani po proporcionalnom sistemu, kao  
najpodesnijem za realno odslikavanje narodne volje. Ta volja, kako se podseća u 
deklaraciji, izražena je i narodnom inicijativom za raspisivanje pokrajinskih 
izbora, koju je potpisalo gotovo 14.000 građana, ili dvostruko više od zakonski 
predviđenog broja. 
Stranke potpisnice deklaracije obavezale su se da će  političke aktivnosti 
usmeriti ka ukidanju svih odluka Skupštine Vojvodine kojima se podriva državni 
integritet Srbije i ugrožava interes srpskog naroda. 