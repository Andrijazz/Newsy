> Izvor: ebart
> Datum: 
> Rubrika: info_politika
> Naslov: Saradnja sa  Republikom Srpskom?
> Članak:

Saradnja sa  Republikom Srpskom?

DSS

Saradnju treba obavljati kroz pitanja unapređenja privrede i korišćenja 
prirodnih resursa, zaštitu sloboda i prava građana, rešavanja izbegličkih 
pitanja, kroz nauku i tehnologiju, kulturu i sport, organizovano delovanje na 
suzbijanju kriminala i terorizma, slobodno putovanje ljudi preko granica u 
okviru čega očekujemo i ratifikaciju sporazuma o dvojnom državljanstvu koji će 
nabrojane procese ubrzati.

Otpor

Poštujući u svakom trenutku suverenu državu BiH, Srbija bi trebalo da ima 
stalne ekonomske i kulturne veze i intenzivnu saradnju sa RS. Ova saradnja bi 
trebalo da se odvija preko Ministarstva inostranih poslova SCG, kao i preko  
predstavnika u Skupštini evropskih regiona. Da ne bi došlo do narušavanja 
dobrosusedskih odnosa, a da bi Srbija imala poseban odnos prema RS, neophodno 
je formiranje skupštinskog odbora koji bi predlagao rešenja iz ove oblasti. 

SPO i NS

Odnosi sa RS treba da budu onakvi kakvi su odnosi dva naroda - bratski. Državna 
podela će potrajati još neko vreme. No, to ne znači da se srpski kulturni, 
privredni i duhovni prostor ne može ujediniti. Treba stvoriti što sličniji 
obrazovni sistem, i na svakom mestu gde ne postoje privredne i naučne projekte, 
udruženja, organizacije, zdravstvo, izdavaštvo... Tako će budućnost srpskog 
naroda biti zagarantovana.

"Samostalna Srbija"

"Samostalna Srbija" će nastaviti da podržava politički subjektivitet Srba u RS 
i BiH, sa punim legitimitetom za razvijanje pre svega ekonomskih i kulturnih 
odnosa, saradnje na planu obrazovanja, i drugih oblasti od zajedničkog 
interesa, za što slobodniji promet ideja, ljudi i kapitala. Otvaranje granica i 
sporazumi o slobodnoj trgovini, te intenzivan saobraćaj na svim relacijama 
suštinski bi učinili te granice deplasiranim.

SRS

Mi ćemo se mirnim i demokratskim putem boriti za stvaranje celovitog i 
jedinstvenog srpskog državnog, ekonomskog i kulturnog prostora. Svesni 
mukotrpnosti i dugotrajnosti procesa mirnog ujedinjenja srpskih zemalja, srpski 
radikali će insistirati na ideji političkog kontinuiteta Republike Srpske 
Krajine i očuvanju državne samobitnosti Republike Srpske.

DA

Zalažemo se za jačanje veza sa Republikom Srpskom uz poštovanje odredaba 
Dejtonskog sporazuma. Prednosti razvoja saradnje sa Srbima preko Drine jesu 
višestruke i imaju duboko nacionalno, otadžbinsko, socijalno, ekonomsko i 
kulturno opravdanje. Saradnja sa RS je temeljac regionalnih i evropskih 
integracija. Kroz ekonomsku saradnju sa RS radićemo na stvaranju uslova za 
obostrani privredni napredak.

DS

Mi smo za poštovanje Dejtonskog sporazuma i jedina smo strana koja je ovaj 
sporazum ratifikovala. U okviru Dejtonskog sporazuma potpisali smo i Sporazum o 
specijalnim odnosima sa RS. Istovremeno, budućnost vidimo u razvijanju 
ekonomskih odnosa koji su i sada u stalnom usponu.


SPS

Vodićemo politiku koja će obezbediti stvaranje uslova za povezivanje naših 
preduzeća kroz najraznovrsnije forme u obostranom interesu, koja će obezbediti 
povećanje privredne aktivnosti i ubrzan razvoj, kako bi se iskoristile 
komparativne prednosti kojima raspolažemo. Posebno smatramo važnim da se 
razvijaju svestrana saradnja i bliske veze u oblasti obrazovanja i kulture.


Za narodno jedinstvo

Zalažemo se za veoma tesne veze sa Republikom Srpskom koje moraju biti u skladu 
sa Dejtonskim sporazumom. To znači i da građani iz jedne u drugu republiku mogu 
da prelaze sa ličnim kartama, kao i da se trgovina oslobodi svih opterećenja.


Odbrana
i Pravda

S obzirom na to da se planira radikalno povećanje carinskih stopa na uvoz robe 
široke potrošnje, buduće veze treba graditi u smeru stvaranja bescarinske zone 
za robu proizvedenu u regionu. Tako bi se tržište proširilo na oko 50 miliona 
stanovnika što bi uticalo i na razvoj konkurencije između privreda koje su 
sličnog nivoa razvoja, a ne  između ruinirane nacionalne privrede i 
multinacionalnih kompanija.