> Izvor: ebart
> Datum: 
> Rubrika: info_politika
> Naslov: SKUPŠTINA SRBIJE IZABRALA USTAVNU KOMISIJU
> Članak:

SKUPŠTINA SRBIJE IZABRALA USTAVNU KOMISIJU

BEOGRAD - Poslanici Skupštine Srbije juče su izabrali Ustavnu komisiju i 
usvojili Zakon o telekomunikacijama. Zadatak Ustavne komisije, koja ima 27 
članova, je priprema nacrta najvišeg državnog akta Srbije, njegovo upućivanje u 
javnu raspravu, da bi početkom avgusta došao u srpski parlament na "overu" 
poslanika.
Ustav će pisati 20 predstavnika poslaničkih grupa republičke skupštine, po tri 
predstavnika Vlade Srbije i Skupštine Vojvodine, kao i jedan predstavnik 
Koalicije "Povratak" sa Kosmeta. Poslanička grupa DOS - Reforma Srbije ima 11 
članova i to su: Ištvan Išpanović (SVM), Srđan Sikimić (DA), Boško Ristić (DS), 
Mujo Muković (SDP), Stevan Lilić (DC), LJubiša Kesić (GSS), Milorad Stanulov 
(LS), Sredoje Mihajlov (KV), Marko Petrović ("Srbija"), Momčilo Trajković 
(SPOT) i Branislav Kovačević (LŠ).
Demokratsku stranku Srbije predstavljaće: Dejan Mihajlov, Đorđe Mamula i Dragan 
Jočić, a SPS Žarko Obradović, Zoran Anđelković i Dragan Todorović. Predstavnik 
SSJ biće Miloš Lukić, NS Zoran Ćirković, a SNS Zoran Nikolić. Predstavnici 
Vlade Srbije su: Vladan Batić, Miodrag Isakov i Rodoljub Šabić. Vojvođansku 
skupštinu predstavljaće: Nenad Čanak, Jelena Jevtić i Antal Biači, a Koaliciju 
"Povratak" Dragiša Krstović. U Komisiji neće biti predstavnika SRS koji su 
odbili učešće.