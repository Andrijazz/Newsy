> Izvor: ebart
> Datum: 
> Rubrika: info_politika
> Naslov: Tanjug  
> Članak:

Tanjug  

BRISEL - Krajnje je vreme da Srbija i Crna Gora usvoje Ustavnu povelju, 
Evropska unija se nada da će se to najzad dogoditi do kraja ove nedelje - 
izjavila je Tanjugu portparol visokog predstavnika Evropske unije za spoljnu 
politiku i bezbednost Havijera Solane, Kristina Galjak.
- Smatramo da više nema razloga da se odlaže usvajanje Ustavne povelje i mi 
očekujemo da će parlamenti Srbije i Crne Gore do kraja ove nedelje ratifikovati 
taj dokument i usvojiti zakon o primeni Povelje. To je naša poruka i Beogradu i 
Podgorici - rekla je Galjakova.
Na pitanje šta sledi posle usvajanja Ustavne povelje, Galjakova je kratko 
odgovorila:
- Ubrzanje procesa stabilizacije i pridruživanja Srbije i Crne Gore EU.
EU, u stvari, čeka da vidi s kim će započeti pregovore o zaključenju Sporazuma 
o stabilizaciji i pridruživanju.
Brisel insistira da to bude pregovarački tim koji će u potpunosti imati mandat 
za pregovore i koji će odražavati suštinu nove "funkcionalne" državne zajednice 
Srbije i Crne Gore.
Unija insistira i na usvajanju Akcionog plana za harmonizaciju tržišta Srbije i 
Crne Gore i posebno je zainteresovana za usklađivanje carinskih i 
spoljnotrgovinskih politika.
U dobro obaveštenim izvorima u Briselu se saznje da su stručnjaci Evropske 
komisije spremni da započnu izradu studije o izvodljivosti, bez koje ne mogu da 
počnu pregovori o Sporazumu o stabilizaciji i pridruživanju. Ta studija, u 
stvari, treba da da odgovor da li su Srbija i Crna Gora ispunile ključne uslove 
za početak tih pregovora.
Dobro obavešteni izvori u Briselu takođe tvrde da su eksperti Evropske komisije 
spremni da tu studiju "ekspresno" izrade, što znači da bi odmah iza toga mogli 
da počnu i pregovori o Sporazumu o stabilizaciji i pridruživanju.