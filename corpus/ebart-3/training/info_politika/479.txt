> Izvor: matf
> Datum: 
> Rubrika: info_politika
> Naslov: Da se Srbija razvila kako treba, svaka bi porodica dobila cesnu, besplatnu 
> Članak:

pilotsku obuku, 80 tona kerozina po kvartalu, da vizitira svoje i naše najdraže 
dok ne počne ta odbrana sa slobode 

- Alo, stan Lazarević? Kažite dragička! Dobili ste novu "oktaviju", svetlosivu, 
ABS, podizači stakla...
- Kako dobili? Mi ne igramo nijednu igru na sreću, moj otac to prezire...
- Čekaj, jesi ti sin generala Lazarevića, narodnog heroja?
- Tata je kapetan prve klase, a ko je to?!
- Nije važno ko sam ja, važno je da li ste vi skromna porodica časnog generala 
Lazarevića zahvaljujući kome će Srbija u Evropu?
- Čekajte, koji vam broj treba?...
- Uh, vas Lazarevića ima ko kusih pasa, i svi na vojne jasle nagrnuli, šali se 
čika Velja, od Preobraženja 2004. prestali smo sa prostaklucima, psovanjem i 
nasiljem jakože na drumu i u studiju... tenkju for jor tajm, jang men, niste 
dobili ni "oktaviju" ni bilo šta... (kvrc)

&

- Alo, stan Lazarević? Smiljko ovde, iz Niš...
- Daaa?...
- Reko da vi prvi javim, da ne dočujete prvo od mediji pa da se kogod potrese i 
kolabira od rados... Ko će gu preuzme auto u Čačak...
- Kakav auto, o čemu pričate?
- Znači nije još zvao Velja, moj muštuluk...
- Zvao je neki lik pre deset minuta i gušio moga baticu da smo dobili 
"oktaviju", pa ispalo da nismo...
- Kako niste! Za sve što je radeo general Lazarević...
- Alo, ćale je ka-pe-tan, javiću vam kad ga unaprede, ja sam kapitanskaia 
dochka, imali ste to u lektiri...
- (kvrc)

&

- Alo, pomaže Bog!
- Veljo, Bog vam pomogao, prvi put da se neko javi otkako smo ispratili Vladu 
došlo mi da kažem do večne kuće...
- Nemojte da plačete, mada znam kako vam je, i ja svaki dan u ofisu otplačem, 
pola sata, sat, koliko mi obaveze dopuste, plačem što naši heroji nisu sa nama, 
ali i od radosti što su svojom žrtvom popločali naš put u Evropu...
- Jeste, ali šta mi imamo od toga!
- Od jutros imate novu "oktaviju", zato vas i zovem!
- Kakvu "oktaviju"!?
- Auto. Češki. U stvari, Nemci to sad prave... Smiljko, ja i boljestojeći 
članovi Nove Srbije odrekli se dnevnice, mislili smo da vas obradujemo 
"pasatom" ispalo je taman za "oktaviju"...
- Novu!?
- Ganc! Kako drukčije! Da se Srbija razvila kako treba, svaka porodica poput 
vaše dobila bi cesnu, besplatnu pilotsku obuku u Vršcu, osamdeset tona kerozina 
po kvartalu, da vizitira svoje i naše najdraže dok ne počne ta odbrana sa 
slobode...
- Ne bih da ispadnemo nezahvalni, ali ja nekako... ne znam...
- Nova Srbija oktavijom simbolično izražava zahvalnost generalu, shvatite je 
kao plaketu na četiri točka!
- Deca bi se obradovala, ali ne znam je li to na mestu, toliki ljudi bez 
struje, bez grejanja, neki izgoreli u kartonskim naseljima, a mi da primimo 
tako velik poklon... 
- Nova Srbija brine o svima, ne znate vi koliko smo vatrogasnih aparata 
podelili sirotinji ove zime, i oni agregati koje je Stajkovac odneo na Kosovo, 
šta mislite čija su ideja! Ko je probudio ono najplemenitije u Bogoljubu? 
Sigurnosna kamera u Vili "Jelena" mora da je snimila moju mimiku dok sam mu o 
tome govorio! 
- Znači pomažete i drugima...
- Kako da ne! Već pomislim da je članstvu Nove Srbije preko glave tih naših 
dobročinstava, ne, stalno zovu - u korist koga da se odreknemo ove sedmice?! 
- Ipak, ta kola ima da izazovu zavist drugih porodica koje su isto ostale bez 
hranilaca, znate kakav je naš svet, pozavideće nam i oni iz čije se porodice 
niko nije predao, a ne mogu da kupe kola kao naša... Ma znate šta - kad mogu 
bez supruga, mogu i bez kola...
- Da, a kad mužić počne da se brani sa slobode?! Zašto da novim kolima ne odete 
do Oplenca, Vrnjačke Banje... 
- Ne znam...
- Nova Srbija nema ništa protiv ni da ih prodate, iako su bila zamišljena kao 
vaša ponajdraža uspomena... 
- Morala bih ipak da razmislim...
- Šta ima da razmišljate! Ima ko misli! Porez i carina plaćeni, PDV, sve! Za 
par godina zamenićemo je u Čačku za novu uz doplatu koja će biti naša briga... 
- Ipak mi je neugodno...
- Nemojte, molim vas, štampa je saznala i sad nema natrag - u zdravlju da je 
vozite, boljom da je zamenite!