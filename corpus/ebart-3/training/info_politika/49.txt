> Izvor: matf
> Datum: 
> Rubrika: info_politika
> Naslov: Savet Evrope uputio Srbiji i Crnoj Gori poziv za prijem 
> Članak:


Sastanku Komiteta ministara prisustvovao i šef diplomatije Goran Svilanović

od stalnog dopisnika
STRAZBUR - Komitet ministara SE odlučio je na jučerašnjem sastanku, održanom na 
nivou ambasadora, da uputi poziv Srbiji i Crnoj Gori u punopravno članstvo ove 
evropske organizacije.  Sastanku je prisustvovala i delegacija iz Beograda na 
čelu sa ministrom spoljnih poslova Goranom Svilanovićem. Kako je najavljeno 3. 
marta biće svečano podignuta zastava Srbije i Crne Gore ispred zgrade Saveta 
Evrope u Strazburu čime će zvanično i simbolično biti obeležen prijem u ovu 
evropsku organizaciju.
SCG postaće tako 45. članica Saveta Evrope, međuvladine organizacija osnovana 
1949. godine u Londonu s ciljem da afirmiše ljudska prava, pluralističku 
demokratiju i pravno društvo, a koju mnogi nazivaju i< čekaonicom za Evropsku 
uniju. 
Upućivanju poziva u punopravno članstvo prethodilo je pismo Komiteta ministara 
upućeno prošle nedelje vladi u Beogradu. U tom više nedelja pripremanom i 
usaglašavanom pismu, između ostalog, traži se od Srbije i Crne Gore da potvrde 
da će sarađivati sa Haškim tribunalom i ,kako se navodi, < neće dovoditi 
legitimnost Tribunala u pitanje. 
Kao punopravni član ove organizacije, SCG će imati zadatak da izvršava i druge 
obaveze preuzete pre učlanjivanja, a koje se između ostalog tiču i civilne 
kontrole Vojske. Građani SCG moći će, u slučaju nezadovoljstva presudama sudova 
sopstvene države, da potraže pravdu pred Sudom za ljudska prava u Strazburu. 
Zahtev za učlanjivanje u Savet Evrope pokrenula je još diplomatija bivše 
Jugoslavije krajem devete decenije. Zahtev je naišao na pozitivan prijem i 
bivša Jugoslavija je vrlo brzo dobila status specijalnog gosta kakav Srbija i 
Crna Gora zvanično imaju  sve do zvaničnog učlanjivanja najavljenog za 3. mart. 
Taj status je Beogradu zamrznut u novembru 1992. godine. 
Odmah posle 5. oktobra 2000. Skupština SRJ pokrenula je inicijativu za prijem.  
Poslanici Parlamentarne skupštine SE već u septembru prošle godine, gotovo 
jednoglasno su podržali predlog za prijem i preneli taj predlog Komitetu 
ministara, izvršnom telu organizacije. Jedina prepreka za definitivno 
učlanjenje tada je bilo još ratifikovanje Povelje. Međutim, usvajanje tog 
dokumenta se odužilo na šest meseci, a ambasadori Holandije i Velike Britanije 
počeli su u međuvremenu da sumnjaju u volju Beograda da, kako je rečeno, i na 
delu sarađuje sa Hagom. Procedura prijema ušla je tako u neku vrstu zastoja, 
sve do atentata na srpskog premijera. 