> Izvor: ebart
> Datum: 
> Rubrika: info_politika
> Naslov: Marko Jakšić najavljuje formiranje izvršnih organa vlasti 
> Članak:

Marko Jakšić najavljuje formiranje izvršnih organa vlasti 

Za udaranje temelja naše samouprave čekamo povoljan politički trenutak. Nećemo 
tražiti dozvolu  međunarodne zajednice

BEOGRAD - Kada se formiraju izvršni organi vlasti Zajednica srpskih opština 
Kosova i Metohije koju čine Leposavić, Zvečan, Zubin Potok, Štrpce i Novo Brdo, 
uspostaviće se temelji srpskoj samoupravi, najavio je u razgovoru za Glas 
predsednik ZSO KiM Marko Jakšić.
- Ključne odluke Zajednice donose se na Skupštini koja će svoje izvršne organe 
dobiti čim se ukaže povoljan politički trenutak. Put za formiranje ovakve 
entitetske vlade otvoren je neizlaskom Srba na parlamentarne kosovske izbore 
prošlog oktobra jer nisu bili uslovi (a još ih nema) za njihovo učešće u 
kosovskim institucijama zato što im nije garantovan ni minimum ljudskih i 
građanskih prava, uključujući i bezbednost i slobodu kretanja,rekao je Jakšić.
- Nećemo tražiti nikakvu dozvolu od međunarodne zajednice za formiranje ovih 
organa Zajednice koja, za sada, nema svoje izvore prihoda, ali ni rashode - 
najavio je Jakšić.
Neće li to biti potvrda teze o nejedinstvu kosmetskih Srba, s obzirom na to da 
je jedan broj ušao u kosovske institucije?
- Na izborima, odnosno neizlaskom na njih, kosmetski Srbi su pokazali 
maksimalno jedinstvo i političku snagu. Naravno, neznatan broj je izašao, ali 
je apsurdno očekivati da svi misle isto. Odnos 99 prema 1 odsto dokaz je da su 
Srbi jedinstveni i složni.
Jedan od Srba koji su čestvovali na izborima ušao je Vladu Kosova i na čelu je 
Ministarstva za povratak. I predstavnici Srba koji nisu glasali jesu za 
povratak, ali nema saradnje između jednih i drugih. U čemu je suštinska razlika?
- Ključna stvar je u tome što povratak Srba mora da bude masovan, ali ne samo u 
svoje domove, već i na radna mesta, u sredine kojima će se slobodno kretati i 
živeti životom primerenim civilizovanim društvima, kao na Zapadu. Međunarodna 
misija je dužna da to obezbedi, ali je ona doživela debakl. Čudne stvari se 
dešavaju kada je reč o povratku. Jednom broju prognanih Srba međunarodne 
organizacije grade kuće po Srbiji, ali neće i na Kosmetu, čime pokazuju svoju 
želju da se Srbi ne vrate. Čudna je i pojava da jedan broj Srba iz enklava lako 
dobija vize za zapadne zemlje. To navodi na zaključak da im je cilj da što više 
Srba "iscuri" s ovih prostora, nebi li Unmik sebi olakšao posao time što neće 
imati Srbe, pa samim tim ni probleme s albanskom većinom. Bez obzira na to, 
međunarodna zajednica mora, posle šest godina, da se suoči sa takozvanim 
srpskim pitanjem, jer je dosta rešavala albansko. Koliko god to želeli ili ne, 
političko rešenje mora biti pravedno za oba naroda. U protivnom, Kosmet i 
Balkan ostaće trusno područje. Srbi nikada neće prihvatiti izdvajanje Kosova i 
Metohije iz sastava matične države, bez obzira na princip "teritorije za 
razvoj" koji im nude zapadne zemlje. Jer, na temelju nesreće, zločina, krvi, 
ubijanja i uništavanja duhovnih svetinja ne može se graditi albanska paradržava.
Kako ocenjujete početak decentralizacije Kosova i Metohije?
- Nema tu nikakve decentralizacije, a pilot-opštine su, u stvari, 
pilot-prevare. Pune tri godine međunarodna zajednica govori o formiranju 
srpskih opština. Da zaista žele to da sprovedu, sve bi bilo urađeno za sat 
vremena, koliko je potrebno Unmiku da donese odluku o formiranju opština u 
kojima će Srbi imati sva ljudska i građanska prava. Umesto toga, zasipaju nas 
gomilom termina koji ne znače ništa, poput opštinskih jedinica i podjedinica, a 
sve s ciljem da "zavedu Srbe za Goleš planinu", kako se ne bi zamerili 
Albancima. Postoji bojazan da će pilot-opštine imati albansku većinu, ukoliko 
Partešu ili Gračanici budu pripojena okolna albanska sela. A sve to se čini jer 
Albanci nisu za formiranje etničkih, već građanskih opština u kojima će moći da 
ugnjetavaju Srbe koji samo žele da žive slobodno, da rade i privređuju. Rečju, 
17. mart se nastavlja na najperfidniji način.