> Izvor: ebart
> Datum: 
> Rubrika: info_politika
> Naslov: Dijalog Beograda i Prištine počinje u Beču sredinom oktobra
> Članak:

Dijalog Beograda i Prištine počinje u Beču sredinom oktobra

U Unmiku je potvrđeno "Glasu" da neće biti prihvaćen pokušaj bilo koje strane 
da 
prejudicira konačni status i da će  se razgovarati o dobrom upravljanju, 
pomirenju...

BEOGRAD - Kontakt grupa složila se u utorak, na sastanku u sedištu britanske 
misije pri UN u NJujorku, da prvi direktni razgovori između Beograda i Prištine 
od rata na Kosovu i Metohiji 1999. godine počnu sredinom oktobra u Beču. 
Međunarodna zajednica je obećala pomoć šefu Unmika Hari Holkeriju da pokrene 
dijalog, a Kontakt grupa pažljivo će pratiti čitav proces.
Svim stranama učesnicima u razgovorima, članovi Kontakt grupe koju čine 
predstavnici SAD, Rusije, Francuske, Nemačke i Italije preporučili su da 
konstruktivno rade kako bi se u samom startu postigli rezultati i da iskoriste 
priliku da kroz razgovore unaprede kvalitet života građana u pokrajini.
Šef diplomatije Srbije i Crne Gore Goran Svilanović, koji se  nalazi u 
NJujorku, očekuje da će razgovori, u kojima će  učestvovati najviši 
predstavnici Beograda i Prištine, posle prvog sastanka rad nastaviti u okviru 
radnih grupa. 
U sedištu Unmika u Prištini "Glasu" je potvrđeno da neće biti prihvaćen pokušaj 
bilo koje strane da prejudicira konačni status Kosova, te da će se razgovarati 
o dobrom upravljanju, izgradnji poverenja i pomirenju. Uspostavljanje osam 
Unmikovih standarda imaće prednost pred raspravama o statusu, jer je 
međunarodna zajednica privržena doslednoj primeni Rezolucije UN 1244 i politici 
"standardi pre statusa".
Na razgovore u Beč otići će predstavnici Prištine i Beograda. Početnim 
razgovorima predsedavaće šef Unmika Hari Holkeri.
Mada se još ne zna koliko će članova brojati beogradska delegacija i ko će svi 
biti u njoj, jedno je sigurno - predvodiće je predsednik Koordinacionog centra 
za Kosovo i Metohiju Nebojša Čović, koji je rekao da Beograd ima platformu za 
razgovore i da su spremni za njih. "Glasu" je potvrđeno da će u delegaciji iz 
Beograda biti i i šef Odeljenja za pravosuđe i ljudska prava pri KC za Kosovo i 
Metohiju Vladimir Božović, koji će zastupati interese članova porodica 
kidnapovanih i nestalih.