> Izvor: ebart
> Datum: 
> Rubrika: info_politika
> Naslov: Reporter "Blica" boravio među povratnicima na Kosovo i Metohiju koji pokušavaju 
> Članak:

Reporter "Blica" boravio među povratnicima na Kosovo i Metohiju koji pokušavaju 
ponovo da organizuju život

Povratnici ističu da ih nijedan srpski funkcioner nije obišao i kažu da je 
njihova bezbednost "žalosna"

Na Kosovu je toliko neizvesno da je svaka kuća ili zaseok posebna priča - prva 
je stvar koju je rekao jedan od srpskih povratnika na Kosovo i Metohiju s kojim 
su reporteri "Blica" imali priliku da razgovaraju prilikom obilaska mesta 
povratka koji je organizovala američka kancelarija u Prištini.
Povratnicima Međunarodna zajednica pomaže u obnovi kuća, daju im staklenike za 
uzgajanje povrća, omogućavaju im osposobljavanje za poslove vodoinstalatera, 
stolara... Međutim, bezbednosti ima, ali je, kako naši sagovornici kažu, 
"žalosna". "Bar nema ubijanja", opšti je komentar, a pored toga ni posla nema u 
dovoljnoj meri. Deca Srba i Albanaca idu u odvojene škole, iako postoje 
usamljeni pokušaji da se to prevaziđe. Stojan Jovanović se pre mesec dana 
vratio u selo Izvor u opštini Novo Brdo.
- ARC mi je pomogao da sredim kuću, a obećali su mi i neke mašine koje sam 
imao, a koje su mi ukrali - priča Jovanović. Dovoljan razlog da se, kako kaže, 
"vrati na svoje", bio je to što su u opštini Novo Brdo Srbi dobili na izborima. 
- Otišao sam jer je bilo užasno... ovde su bile poslednje akcije UČK. Sada je, 
ipak, mnogo mirnije - priča Stojan.
U najveći obližnji grad Gnjilane ne ide, jer mu je to preporučio prijatelj.
- U selu Vrbovac u opštini Vitina, čije je celokupno stanovništvo srpsko, živi 
se, kako kaže Stanoje Moskić, "kao u getu".
- Stalno postoje provokacije. Pre dve nedelje pucano je u Mogili na ljude u 
srpskoj prodavnici, jedan čovek je teže povređen - priča Stanoje. Istovremeno, 
predsednik opštine Vitina Musa Misini kaže nam da je situacija u pogledu 
bezbednosti zadovoljavajuća. 
Putujući po opštini bilo je primetno da srpske crkve čuvaju pripadnici Kfora. 
Ispred dve crkve bili su postavljeni bunkeri, što Misini lično smatra 
nepotrebnim, ali da "Kfor insistira na tome".
Svetozar Aleksić se iz Jagodine vratio u Gornji Makreš gde ima prodavnicu. U 
nju dolaze i Albanci iz Donjeg Makreša, a robu, stranu i srpsku, nabavlja u 
Gnjilanu i kaže da u ovom selu nema problema između Srba i Albanaca. U Staru 
Koloniju, selo u opštini Novo Brdo, iz Leskovca se vratio Blagoje Stević, 
zajedno sa ženom i troje dece. Dobio je dve svinje, a jednu je odmah zaklao dok 
drugu tovi.
- Radio sam u rudniku u Novom Brdu kao atestirani palilac mina. Predao sam 
dokumenta za penziju - kaže on.
Ranko Petković iz istog sela kaže da je optimista kada je u pitanju ponovni 
život za Albancima. Na pitanje, raspravlja li sa susedima Albancima o 
nezavisnosti Kosova, kaže da se ne bavi politikom.
- Posla ima, ali para nema od ministarstava iz Srbije. Ovo preduzeće vodi 
poslanik "Povratka" Sokol Đorđević koji nas nijednom nije obišao - priča on. 
Slavjan Stojković obezbedio je mali izvor prihoda otvaranjem bebi-šopa. Kako 
kaže, stanovnici se uglavnom bave poljoprivredom, a "neki švercuju garderobu".
Desimir Vučković se vratio u Gornje Selo gde je 25 godina radio u prodavnici.
Našu državu i ne mogu baš da pohvalim, nijedan naš funkcioner nije došao da nas 
pogleda. Lekove kupujem sam, hranu moramo da dobavljamo iz Srbije. Ako se 
situacija ne popravi, moraću da se vratim u Srbiju. Ova godina za mene će biti 
prelomna - završava razgovor Desimir.