> Izvor: matf
> Datum: 
> Rubrika: info_politika
> Naslov: Del Ponteova razočarana držanjem Beograda
> Članak:


BERLIN (Beta) - Glavna tužiteljka Haškog tribunala Karla del Ponte razočarana 
je držanjem Srbije i Crne Gore, jer smatra da vlasti u Beogradu ne ispunjavaju 
obećanja koja su joj data prilikom posete krajem maja. 

Kako je Del Ponteova rekla juče u Berlinu u razgovoru sa novinarima, "nisu se 
potvrdila njena očekivanja da će saradnja sa novim vlastima Srbije i Crne Gore, 
koje su obećale izručenje svih optuženih do kraja godine, biti bolja".

Navodeći da "ima izvesno razumevanje" za činjenicu da politički gledano nije 
lako da se data obećanja i ostvare, pogotovu s obzirom na činjenicu da se 
naredne godine održavaju i izbori, Tužiteljka je rekla da najnovije informacije 
o tome da se bivši komandant bosanskih Srba Ratko Mladić nalazi u Srbiji uopšte 
nije prosledila vlastima u Beogradu, već drugim instancama, s obzirom da 
Beograd na dosadašnja slična ukazivanja nije reagovao na odgovarajući način.

Del Ponteova se nada da će sadašnji pristup ipak uroditi plodom, odnosno, 
hapšenjem Mladića.