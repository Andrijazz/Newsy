> Izvor: matf
> Datum: 
> Rubrika: info_politika
> Naslov: OCENA PREDSEDNIKA KOORDINACIONOG CENTRA ZA KOSMET 
> Članak:


Čović: Bojkot izbora posledica neuspešne politike UNMIK-a 
  
Neizlazak kosmetskih Srba na izbore nije posledica poziva vlasti u Beogradu i 
Srpske pravoslavne crkve na bojkot, već neuspeha misije UNMIK-a i međunarodne 
zajednice da na Kosovu i Metohiji uspostave istinsko multietničko društvo, 
ocenio je juče predsednik Koordinacionog centra Nebojša Čović. "Izjava visokog 
predstavnika UN Serena Jesen-Petersena kojom direktno optužuje Beograd i Srpsku 
pravoslavnu crkvu za podrivanje ideje o multietničkom društvu na Kosovu i 
Metohiji je nekorektna, licemerna i posledica arogantnog stava u odnosu na 
Beograd", rekao je Čović na konferenciji za štampu u Palati federacije. 

On je rekao da je uvredljivo optuživati Srbe da potkopavaju multietničko 
društvo na Kosovu u situaciji kada tamo Srbe ubijaju i progone, a njihovu 
imovinu otimaju i pale, pa bi Petersen te optužbe trebalo da uputi na drugu - 
pravu adresu. "Za Srbe je mogućnost da ne glasaju bio jedini način da privuku 
pažnju na svoj neodrživ položaj i da ukažu javnosti da institucije na Kosovu i 
Metohiji predstavljaju samo bledu fasadu demokratije i multietničnosti", 
istakao je Čović. 

Predsednik Koordinacionog centra za Kosovo i Metohiju ocenio je da su "ton i 
oštrina osuda koje su upućene na adresu Beograda od strane pojedinih zemalja 
Kontakt grupe i Petersena, na žalost, prouzrokovane i unutrašnjom neslogom", 
izrazivši nadu da će država "uz jedinstven stav, slogu i dobro smišljenu 
strategiju uspeti da vrati proces na pravi kolosek". 

Čović je naglasio da su "izbori poslali poruku da prava Srba treba da štiti pre 
svega Beograd, optuživši UNMIK da već "godinama pokušava da stvori jednu srpsku 
političku grupu koja će pod vidom učešća u institucijama Kosova i Metohije dati 
legitimitet otcepljenju". "Dosta se radilo na tome da se nađu srpski lideri 
koji bi konačno Srbe odvojili od Beograda i tako vladu gurnuli na sporedni 
kolosek. Sada je stvorena mogućnost da Beograd nastupi jedinstvenom politikom, 
a Srbija je dužna da preuzme zastupanje kosovsko-metohijskih Srba", zaključio 
je Čović. 

(Tanjug)