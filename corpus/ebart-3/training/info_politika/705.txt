> Izvor: ebart
> Datum: 
> Rubrika: info_politika
> Naslov: Čekajući fajront
> Članak:

Čekajući fajront

Piše:Dragoljub Petrović

Kad prođe Božić, izgleda, u Patrijaršiji se "ubijaju" od dosade. Pa da ne bi 
"palo" masovno krštavanje jarića, što je omiljena rekreacija zaludnih popova, 
krenu u isterivanje đavola. Te se ovih dana neki sajber sveštenik setio da na 
sajt SPC postavi pismo patrijarha Pavla upućeno predsedniku vlade Vojvodine, u 
kome se traži - između redova - da prečani organizuju skupljanje drva i ostalog 
materijala za potpalu, prikladnog za pravljenje lomače na kojoj će biti reš 
ispečen Nenad Čanak, diplomirani antihrist iz Novog Sada. Odlična ideja. Bolje 
lomača, nego da ga ukucaju na TV repetitor na vrhu Fruške gore, odakle bi 
sigurno vaskrsao, te bi postojala bojazan da se ta fruškogorska Golgota 
pretvori u mesto hodočašća svih pristalica Nenada Čanka, kojih sad, doduše, ima 
dvoje, uključujući i njega, ali bi posle vaskrsa ta cifra narasla bar 
dvostruko. Bez njega. Sasvim dovoljno za osnivanje male verske zajednice koja 
bi umesto krsta koristila novi simbol- televizijski repetitor sa zakucanim 
Čankom. A krstili bi se u pravcu repetitora, uspravno, od gore na dole. I 
pozdravljali se sa: Čanak voskrese, vaistinu voskrese.
Antihrist Čanak je posumnjao da se verovatno radi o hakerskom upadu na sajt 
SPC, pa u početku nije hteo da komentariše hrišćanski početak grejne sezone u 
Vojvodini čiji bi glavni energent bio on. I ostali koji se razumeju u 
hakerisanje takođe su posumnjali. Zato oni koji se razumeju u srpsku crkvu - 
nisu. Kako to? Koliko puta su samo iz Partrijaršije slali saopštenja gde se za 
potpalu, imenom i prezimenom, predlaže Slobodan Milošević? Možda i nisu, al' 
nikad nije kasno. Sad nam je teže nego onda, a svima nam je do guše došao Čanak.
U pokušaju da okaje grehe, antihrist iz NS snimio je duet sa Jelenom Karleušom, 
reinkarnacijom Marije Magdalene. Izabrali su pesmu o bezgrešnom začeću: 
"Podseti me šta to beše ljubav". JK, kojoj u inicijalima fali slovo F, kako bi 
postala predsednik Amerike, prethodno, snimila je fotografije na kojima se 
približila Bogu na centimetar. Dovatila krst, rimokatoličkog dizajna, al' šta 
zna dete šta je 200 kila, i onda je sa istim "činodejstvovala" kako i priliči 
njenom najnovijem hitu "Upravo ostavljena". Za naslutiti je šta rade ostavljene 
žene kalibra JK sa krstom adekvatne dužine. Na nekim slikama krst strasno 
ljubi, a na drugima krst drži malo ispod pupka.
Više bi joj za tu svrhu "pasovao" repetitor sa raspetim Čankom.