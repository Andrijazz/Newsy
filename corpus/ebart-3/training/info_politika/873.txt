> Izvor: ebart
> Datum: 
> Rubrika: info_politika
> Naslov: PREDLOG SKUPŠTINSKOG ODBORA ZA KOSOVO
> Članak:

PREDLOG SKUPŠTINSKOG ODBORA ZA KOSOVO

Svaka porodica bi dobijala po 200 evra mesečno iz fonda za južnu pokrajinu

Odbor za Kosovo i Metohiju Narodne skupštine Srbije predložiće parlamentu da 
hitno donese zakon o pomoći srpskim porodicama na Kosovu i Metohiji. Na sednici 
odbora je rečeno da bi ta sredstva trebalo da se obezbede tako što bi u fond za 
Kosovo bio izdvajan dinar po prodatoj paklici cigareta i dinar po prodatom 
litru goriva u Srbiji.
Odbor je to odlučio na predlog poslanika Nove Srbije Miroslava Markićevića koji 
je rekao da bi na taj način svaka porodica na Kosovu dobijala po 200 evra 
mesečno.
Na Kosovu i Metohiji živi više od 100.000 Srba, odnosno oko 40.000 porodica. 
Markićević je takav zakon predložio još prošle godine, ali je Ministarstvo 
finansija tada ocenilo da ga nije moguće doneti. Usvajanje takvog zakona 
iniciralo bi i promene Zakona o akcizama i pojedinih vladinih uredbi. 
(Beta)