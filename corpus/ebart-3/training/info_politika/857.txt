> Izvor: ebart
> Datum: 
> Rubrika: info_politika
> Naslov: JOAKIM RIKER, POSTAVLjEN ZA NOVOG ŠEFA UNMIK NA KOSMETU
> Članak:

JOAKIM RIKER, POSTAVLjEN ZA NOVOG ŠEFA UNMIK NA KOSMETU

Od gradonačelnika gradića u nemačkoj pokrajini Baden-Virtemberg stigao do vruće 
međunarodne političke funkcije. Predodredio spajanje politike i ekonomije u 
profesionalnom angažmanu

EKSPERT za ekonomiju, doktor nauka Joakim Riker, od svog starta u diplomatiji 
bio je sasvim prirodno, "zadužen" za privredna pitanja i razvojne programe u 
toj oblasti. Prvi posao u Ministarstvu inostranih poslova Nemačke obavljao je 
upravo, u ekonomskom sektoru.
Praksa mu je, nadalje, sve više utirala put ka politici, do današnjeg 
postavljanja na vruću političku funkciju - šefa  UNMIK na Kosmetu. Riker 
trenutno i obavlja taj posao, umesto v.d. šefa Stivena Šuka, koji je na odmoru. 
Soren-Jesen Petersen, bivši šef UNMIK, "zbog privatnih razloga", povukao se sa 
funkcije u junu.
Posle službovanja u Beču, Dar Es Salamu i Detroitu, bio je na funkciji 
gradonačelnika Zindelfingena, gradića u nemačkoj pokrajini Baden-Virtemberg. U 
toj saveznoj državi, u mestu Švebiš Hal, on je i rođen, 1951. godine.
Doktorirao je na temu "Mogućnosti i ograničenja neo-liberalne strategije u 
konfliktu severa i juga". Ekonomiju i politiku, kao profesionalnu orijentaciju, 
definitivno spaja na funkciji zamenika visokog predstavnika međunarodne 
zajednice u BiH, od maja 2001. do jula 2002. godine. Bio je zadužen za 
finansije, bađ kao na Kosmetu gde, prema navodima iz njegove biografije, od 
2005. godine "u saradnji sa prelaznim institucijama radi na zakonskoj i 
institucionalnoj osnovi za tržišnu ekonomiju, u saglasnosti sa evropskim 
standardima".
Tu misiju, nastavlja predsedavajući bordom direktora kosmetske agencije, koja 
nadgleda privatizaciju u pokrajini.
Jednim od prioritetnih zadataka Riker smatra integraciju Kosova u međunarodne 
monetarne tokove. Ekonomiju i politiku najdirektnije objedinjuje obavljajući 
posao šefa četvrtog stuba UNMIK na Kosovu.