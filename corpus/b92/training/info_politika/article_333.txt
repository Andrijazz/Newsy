> Izvor: B92
> Datum: ponedeljak 27.01.2014
> Rubrika: info_politika
> Naslov: NOPO raspisao konkurs za poslanike
> Članak:

Beograd -- Stranka "Nijedan od ponudjenih odgovora" raspisala je konkurs za kandidate za poslanike koji bi se našli na izbornoj listi te partije.
Kako je saopštio NOPO, konkurs se nalazi na sajtu "Lako do posla", a biće objavljen i na drugim sajtovima za zapošljavanje.
Ranije u januaru, NOPO je raspisao konkurs za kandidate za odbornike u Skupštini grada Beograda. Lider NOPO Nikola Tulimirović rekao je Tanjugu da i dalje traje konkurs za odbornike grada Beograda, s tim što će, zbog jednostavnosti, biti spojen sa konkursom za poslanike. "Građani koji se prijave na konkurs za odbornike opredeliće se za listu, odnosno kada liste budu zatvarane ljudi koji žele da se kandiduju za poslanike će se opredeliti za republičku listu", rekao je Tulimirović, koji je naveo da se do sada, na konkurs za odbornike, prijavilo više od 200 ljudi. Među prijavljenima je, prema njegovim rečima, i izvestan broj prijava koji ne mogu da budu prihvaćene iz više razloga, od kojih je jedan da prijavljeni imaju prijave prebivališta van Beograda. "Ali sada će ti ljudi, ako su zaista zainteresovani, moći da se kandiduju za poslanike", naveo je Tulimirović. Lista kandidata će, dodao je on, biti pravljena na osnovu Zakona o izboru narodnih poslanika i odredbe o rodnoj ravnopravnosti da na svaka tri mesta mora da bude po jedna osoba manje zastupljenog pola. "Ako ostavimo na stranu zakonsku regulativu, ostaje uslov da se ljudi rangiraju po broju sakupljenih bodova, kako smo ih nazvali, što se svodi na podršku birača i broj glasova koji kandidati dobijaju preko sajta, pa će prvih 250 u slučaju Republike, odnosno 110 u slučaju Grada, biti na izbornim listama", rekao je Tulimirović. On je kazao da je, osim želje da se privuče pažnja na akciju, NOPO raspisivanjem oglasa želeo da istakne drugačiji pogled na funkcije poslanika i odbornika, odnosno da su to "radna mesta na kojima rade ljudi koji zastupaju one koji su ih izabrani na izborima". Tulimirović očekuje da NOPO, koja je na prethodnim izborima osvojilo jedan poslanički mandat, nakon predstojećih izbora ima više predstavnika u parlamentu.
