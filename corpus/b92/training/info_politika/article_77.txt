> Izvor: B92
> Datum: subota 11.01.2014
> Rubrika: info_politika
> Naslov: Izveštaji o troškovima kampanje
> Članak:

Beograd -- Stranke koje su učestvovale na izborima u Odžacima, Kostolcu i Voždovcu dužne su da predaju izveštaje o troškovima izborne kampanje do 15. januara.
'Do sada je jedan politički subjekat podneo izveštaj o troškovima izborne kampanje, i to za izbore koji su održani na Voždovcu'', rekao je Predrag Knežević iz Službe za kontrolu finansiranja političkih stranaka Agencije Tanjugu.
On je dodao da rok za dostavljane izveštaja još nije istekao i obijasnio da su politički subjekti, na osnovu Zakona o kontroli finansiranja političkih aktivnosti, u obavezi da 30 dana po objavljivanju konačnih rezultata izbora Agenciji dostave Izveštaj o troškovima izborne kampanje. Na izborima na Voždovcu učestvovalo je 13 izbornih lista, u Kostolcu sedam, a u Odžacima 10. ''Agencija će proveravati da li su svi politički subjekti dostavili izveštaje, kao i da li su ti izveštaji formalno i sadržinski ispravni. Protiv svih političkih subjekata koji eventualno prekrše Zakon Agencija će pokrenuti odgovarajuće postupke, a javnost će biti blagovremeno obaveštena'', rekao je Knežević. On je istakao i da je Agencija podnela 10 zahteva za pokretanje prekršajnih postupaka za izbore održane u 2013. godini zbog nepodnošenja izveštaja o troškovima izborne kampanje. Prema njegovim rečima, zahtevi su u Apatinu podneti protiv Slobodana Bačića iz Grupe građana Slobodan Bačić - Ujedinjeni za Apatin i Jove Ostojića GG Pokret za Vojvodinu, u Zrenjaninu protiv Vladana Glišića iz GG Dveri i Marijana Rističevića iz Narodne seljačke stranke. U Kovinu zahtev je podnet protiv Vesne Nikolić iz GG Nova lista i u Zemunu protiv Gorana Mandića iz GG Građanska alternativa, Milana Nadoveze iz GG Zemun grad, Zorana Samardžića iz GG Za razvoj Zemuna i Batajnice, Miše Vacića iz GG SNP 1389 i Gorana Cupaća iz GG Zemunska priča, naša stvar - Treća Srbija. U 2013. godini su raspisani izbori za pokrajinski parlament po većinskom izbornom sistemu za tri poslanička mesta i to u po jednoj izbornoj jedinici u opštinama Apatin, Srbobran i Zrenjanin, zatim su raspisani izbori za odbornike Skupština opština u opštinama Kovin, Kosjerić, Odžaci i Vrbas, podsetio je Knežević. Takođe, raspisani su izbori za odbornike za skupštine gradskih opština Zemun, Kostolac i Voždovac, kao i vanredni izbori za odbornike Skupštine grada Zaječara. Knežević je istakao da je Agencija organizovala terensko posmatranje izbornih kampanja političkih subjekata za izbore raspisane u 2013. godini u Apatinu, Srbobranu, Zrenjaninu, Zemunu, Zaječaru, Vrbasu i na Voždovcu, a da monitoring obuhvata praćenje aktivnosti svih političkih subjekata kojima su proglašene izborne liste. 'Kontrola finansiranja izborne kampanje sprovodi se i u mestima gde nije organizovan terenski monitoring - Odžacima i Kostolacu, kroz kontrolu izveštaja o troškovima izborne kampanje i neposrednim prikupljanjem podataka od ostalih relevantnih subjekata'', naveo je Knežević.
