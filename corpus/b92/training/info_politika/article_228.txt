> Izvor: B92
> Datum: ponedeljak 20.01.2014
> Rubrika: info_politika
> Naslov: Neizvestan Ružićev odlazak u Brisel
> Članak:

Beograd -- Neizvesno hoće li Branko Ružić biti u državnoj delegaciji na prvoj međuvladinoj konferenciji Srbije i EU u Briselu, rečeno je za "Danas" iz više izvora u Vladi.
Odlazak ministra nadležnog za EU u Brisel ranije je bio planiran, ali posle prošlonedeljnog sukoba s prvim potpredsednikom Vlade Srbije Aleksandrom Vučićem, to sada nije sigurno.
Branko Ružić nije odgovorio na pitanje lista "Danas" da li putuje u Brisel, a ovaj list odgovor nije dobio ni od premijera Ivice Dačića, ni od nadležnih u vladinoj Kancelariji za saradnju s medijima. Potpredsednica SPS Dijana Vukomanović je kratko rekla da na to pitanje može da odgovori samo Ružić lično. U Brisel će na zvaničan početak pristupnih pregovora sa EU svakako otputovati premijer Dačić, vicepremijer Vučić i glavni pregovarač sa EU Tanja Miščević. S druge strane stola će biti delegacija Evropske komisije, sa komesarom za proširenje Štefanom Fileom na čelu, kao i jedan broj ministara za spoljne ili evropske poslove zemalja članica Unije. Vlada Srbija usvojila je u petak "Uvodnu izjavu" za prvu međuvladinu konferenciju Srbije i EU, koju će srpska delegacija predstaviti u utorak u Briselu. Dokument je usvojen pod oznakom "poverljivo" i njegov sadržaj neće biti dostupan javnosti do završetka međuvladine konferencije. Isto se odnosi i na Pregovarački okvir EU, koji će predstavnici Evropske komisije predstaviti delegaciji Vlade Srbije 21. januara u Briselu. Tanja Miščević je juče izjavila da će "uži pregovarački tim" Srbije za pregovore sa EU uskoro biti poznat. "Nisam htela da žurim s formiranjem tako važnog tima i sa time ne kasnimo", rekla je Miščevićeva za TV Pink. Miščevićeva je, upitana kakvu saradnju ima s ministrom Brankom Ružićem, rekla da fantastično sarađuju, ali nije mogla da komentariše najave o njegovoj eventualnoj smeni, navodeći da je bila suviše zauzeta pripremama za međuvladinu konferenciju. Na pitanje da li bi izbori usporili integracije, Tanja Miščević je rekla: "Ne nužno, ako bi izbori bili brži i kampanja kraće trajala".

Kako je "Danas" već objavio, zbog Vučićevog nezadovoljstva Ružićem, ako ovog meseca ne budu raspisani vanredni parlamentarni izbori, funkciju ministra zaduženog za evropske integracije uskoro bi mogla da preuzme Tanja Miščević, glavni državni pregovarač sa EU.
