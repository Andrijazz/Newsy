> Izvor: B92
> Datum: ponedeljak 10.02.2014
> Rubrika: info_politika
> Naslov: Zeleni Srbije uz Tadića
> Članak:

Beograd -- Stranka Zeleni Srbije saopštila je danas da će na parlamentarne izbore 16. marta izaći u koaliciji sa Novom demokratskom strankom (NDS) Borisa Tadića.
Zeleni su istakli da "dele iste vrednosti sa idejama i ciljevima politike koju predstavlja Boris Tadić", kao i da je udruživanje sa NDS "najbolji i najlogičniji korak koji smo kao politička organizacija mogli napraviti".
"Na taj način će naša borba za očuvanje vrednosti demokratije, sloboda i modernizacije Srbije biti najefikasnija i doneti najbolje rezultate", navodi se u saopštenju Zelenih Srbije. U toj stranci ocenjuju da su u vreme kada je Tadić bio predsednik Srbije postignuti "najveći rezultati u podizanju svesti građana o važnosti očuvanja prirode".
