> Izvor: B92
> Datum: petak 14.02.2014
> Rubrika: info_politika
> Naslov: Čanak: Ostvarićemo dobar rezultat
> Članak:

Novi Sad -- Nenad Čanak kaže da će koalicija čiji je član LSV ostvariti dobar izborni rezultat jer je to principijelna koalicija ljudi koji sarađuju duži niz godina.
Čanak je kazao medijima da misli da će ovi izbori u parlament Republike Srbije "dovesti veliki broj ligašica i ligaša", a to je po njemu u ovom trenutku izuzetno značajno.
"U narednom periodu očekuje nas promena Ustava, a u novom Ustavu moraju biti dobro definisane mnoge stvari koje su ostale da više u vazduhu u ovom aktuelnom Ustavu i mislim da je uloga Lige socijaldemokrata Vojvodine u tome više nego značajna", rekao je Čanak. Po njegovim rečima, jedan od glavnih pravaca delovanja Lige socijaldemokrata Vojvodine u Skupštini Republike Srbije biće upravo promena Ustava i to, kako je rekao, zbog toga što je Ustav koji je trenutno na snazi, "na najgrublji mogući način potro autonomiju Vojvodine". "Osim toga aktuelni Ustav se postavio kao prepreka evropskim integracijama u njihovom punom smislu te reči. Bez LSV-a mislim da ni novi Ustav neće moći da na puni i pravi način odgovori građanima Vojvodine i u krajnjoj liniji cele Srbije", kazao je Čanak. U prostorijama Lige socijaldemokrata Vojvodine danas su prikupljani potpisi za kandidaturu za izbore za koaliciju koju čine Nova demokratska stranka, LSV, Zajedno za Srbiju, Zelena stranka i nekoliko stranaka nacionalnih manjina i udruženja građana.
