> Izvor: B92
> Datum: utorak 11.02.2014
> Rubrika: info_politika
> Naslov: URS za uvođenje e-uprave
> Članak:

Trstenik -- Ujedinjeni regioni Srbije zalažu se za uvođenje elektronske uprave u sve segmente društva kako građani, zbog birokratije ne bi gubili vreme šalterima.
Član Predsedništva URS-a i predsednik opštine Trstenik Miroslav Aleksić istakao je i da za ukidanje birokratije i papirologije ne sme i ne može biti bilo kakvih izgovora, saopštila je ta stranka.
"Građanima se mora omogućiti da sve potrebe koje imaju veze sa državnom administracijom, završe iz dnevne sobe, a ne da sate provode pred šalterom i trče od institucije do institucije", rekao je on. Aleksić je naveo da je opština Trstenik primer kako se mogu pojednostaviti i ubrzati procedure da građani uštede i vreme i novac, navodi se u saopštenju. "URS su i ovde u Trsteniku i na republičkom nivou, već mnogo toga učinili da ubrzaju i pojeftine birokratske procedure", rekao je on dodavši da smo time dokazali da je to moguće. Aleksić je istakao i da nova Vlada kao prioritet mora da ima uvođenje elektronske uprave u sve segmente društva, "jer u tom pogledu Srbija mnogo kasni i ne treba Evropa da nas na to opominje".
