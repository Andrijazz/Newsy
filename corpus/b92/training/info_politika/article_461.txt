> Izvor: B92
> Datum: subota 1.02.2014
> Rubrika: info_politika
> Naslov: Kostreš: Ništa konkretno o bloku
> Članak:

Novi Sad -- Osim spekulacija u medijima o okupljanju takozvanog demokratskog fronta, u Ligi socijaldemokrata Vojvodine ne znaju ništa više o tome, piše današnja "Politika".
"Niti je bilo konkretnih razgovora, niti smo od nekoga dobili poziv za sastanak", rekao je za "Politiku" zamenik predsednika LSV Bojan Kostreš.
Međutim, u toj stranci smatraju da su sve stranke koje predstavljaju građanski blok i veruju u isti sistem vrednosti - dužne da bar pokušaju da sednu za isti sto i da pokušaju da razgovaraju o formiranju jednog jakog građanskog bloka, navodi list. "Ne dajemo mi ideje ni kako će se taj blok zvati, niti kako on treba da bude formiran, može da bude neka koalicija, ali mislim da moramo da ponudimo jedinstveni odgovor činjenici da je SNS kao partija desnog centra jača nego što je ikdada bila ijedna stranka desnog centra u Srbiji", ističe Kostreš. Na pitanje da je i sam Boris Tadić izjavio da još nije odlučio da li će učestvovati u razgovorima o koaliciji, Kostreš je rekao da "poštuje Borisa Tadića, a da li će učestvovati na ovim izborima, stvar je njegove odluke". Na pitanje koga bi želeo da vidi na tim razgovorima, Kostreš je rekao da je LSV spremna da razgovara sa svima, da im je LDP negde blizak po stavovilma i da su sa tom strankom najduže razgovarali. "Mislim da bismo svi zajedno, mi koji pripadamo građanskoj opciji, mogli da sednemo i da napravimo zajedničku platformu koja bi mogla dati odgovor na mnoga pitanja koja sada muče građanke i građane Srbije, one koji nisu opredeljeni za nacionalnu politiku koja je trenutno na vlasti", rekao je Pajtić. On je isključio bilo kakvu mogućnošt uključivanja u front koji predvode naprednjaci, a da u njegovoj stranci ne odbijaju razgovore sa Draganom đilasom, mada on po tom pitanju nije optimista. Na pitanje da li on to najavljuje raskidanje koalicije sa DS-om u pokrajini i promenu vlasti u pokrajini, ukoliko SNS pobedi na parlamentarnim izborima, Kostreš kaže da bi u tom slučaju "bilo pristojno da se razmisli o tome da li naša koalicija ima legitimitet ili nema. Nismo rekli da ćemo glasati za Pajtićevo rušenje", rekao je Bojan Kostreš.
