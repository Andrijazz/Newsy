> Izvor: B92
> Datum:  
> Rubrika: info_politika
> Naslov: Velimir Ilić: Prosperitet uz SNS
> Članak:

Prokuplje -- Velimir Ilić poručuje da će ukoliko na izborima 16. marta pobedi koalicija okupljena oko SNS-a, Srbija krenuti putem prosperiteta, reda i stabilizacije društva.
Predsednik Nove Srbije tvrdi da je do izbora došlo kako bi se reforme brže sprovodile.
Lider NS Velimir Ilić je prilikom posete Prokuplju pozvao građane Toplice da svi zajedno daju doprinos da Srbiju u narednom periodu vodi vlada koja će raditi u interesu naroda i države, a čiji će stožer biti koalicija okupljena oko naprednjaka.
"Nema opravdanja da Srbija ne može da krene napred. Izbor građana Toplice je jednostavan - da li hoće narodnu vladu koja će da radi u interesu naroda i Srbije, ili vladu tajkuna. Do izbora je došlo jer svi hoćemo brže reforme i brži preporod Srbije", rekao je Ilić. Razvoj Srbije mora da ide brže, da se podigne domaća privreda i otvore mogućnosti za što više novih radnih mesta, naveo je Ilić, a saopšteno je iz NS. Predsednik Nove Srbije je dodao da i u toj novoj vladi mesto nikome ne treba da bude zagarantovano i sigurno, već da iza svakog moraju da stoje rezultati, kao garant dobrog rada. On je rekao da je važan ravnomeran regionalni razvoj Srbije i da Toplica, kao i svi drugi krajevi Srbije, mora da dobije pomoć države u rešavanju ključnih infrastrukturnih i socijalnih pitanja. Ilić je naglasio da je potrebno smanjiti uvoz i postaći razvoj domaće privrede, izdvojiti zdrave firme i ulagati u njih kako bi se povećalo zapošljavanje, što je jedan od ključnih uslova za bolji život građana. Predsednik NS je istakao da koalicija oko SNS nudi građanima budućnost u koju mogu da veruju. Ilić je prilikom posete Prokuplju obišao Biznis inkubator centar, razgovarao sa malim privrednicima topličkog kraja i građanima Prokuplja.
