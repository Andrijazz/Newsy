> Izvor: B92
> Datum:  
> Rubrika: info_politika
> Naslov: Vučić: Ivica voli da ispriča sve
> Članak:

Beograd -- Prvi potpredsednik Vlade Srbije u ostavci Aleksandar Vučić izjavio je da se nada da će Bosna i Hercegovina izaći iz krize, ali da smatra da to neće biti lako.
"Nadam se da će izaći iz krize, ali to neće biti tako lako", rekao je Vučić na jednom skupu u Beogradu, na pitanje novinara o tome šta se s predstavnicom EU Ketrin Ešton, na marginama jučerašnje runde pregovora Beograda i Prištine, govorilo o krizi u BiH.
Vučić je u Beogradu, na skupu povodom trogodišnjice rada Londonske komercijalne škole, rekao da ne voli da daje izjave o tome, za razliku od premijera Ivice Dačića. "Ivica uvek voli da ispriča sve detalje. Nikada ne volim da dajem izjave tim povodom", rekao je Vučić pošto mu je novinarka rekla da je iz izjave Dačića saznala da se razgovaralo i o BIH. Vučić je dodao da je Eštonovu interesovalo "šta mislimo o situaciji u BIH". "Sve što mogu da kažem je da je u Srbiji teška ekonomska situacija, da je kriza, ali da je ipak značajno lakše nego u BiH", rekao je Vučić.
