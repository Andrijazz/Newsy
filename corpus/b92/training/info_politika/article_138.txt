> Izvor: B92
> Datum: sreda 15.01.2014
> Rubrika: info_politika
> Naslov: Stranke predaju izveštaj o kampanji
> Članak:

Beograd -- Strankama i koalicijama koje su učestvovale na izborima u Odžacima, Kostolcu i Voždovcu danas ističe rok da predaju izveštaje o troškovima izborne kampanje.
Na izborima na Voždovcu učestvovalo je 13 izbornih lista, u Kostolcu sedam, a u Odžacima 10.
Inače, strankama danas ističe rok za dostavu izveštaja u elektronskoj formi, a imaju rok do 23. januara da dostave izveštaje Agenciji za borbu protiv korupcije u pisanoj formi, nakon čega će se dobiti tačni podaci o troškovima kampanje.
Politički subjekti, na osnovu Zakona o kontroli finansiranja političkih aktivnosti, u obavezi su da 30 dana po objavljivanju konačnih rezultata izbora Agenciji dostave Izveštaj o troškovima izborne kampanje. Ako politički subjekti ne ispune tu obavezu, Agencija podnosi zahteve za pokretanje prekršajnog postupka, a dostavljene izveštaje kontroliše. Predrag Knežević iz Službe za kontrolu finansiranja političkih stranaka Agencije rekao je ranije Tanjugu da će to telo proveravati da li su svi politički subjekti dostavili izveštaje, kao i da li su ti izveštaji formalno i sadržinski ispravni. Prema njegovim rečima, protiv svih političkih subjekata koji eventualno prekrše Zakon, Agencija će pokrenuti odgovarajuće postupke, a javnost će biti blagovremeno obaveštena. On je istakao i da je Agencija podnela 10 zahteva za pokretanje prekršajnih postupaka za izbore održane u 2013. godini zbog nepodnošenja izveštaja o troškovima izborne kampanje. U 2013. godini su raspisani izbori za pokrajinski parlament po većinskom izbornom sistemu za tri poslanička mesta i to u po jednoj izbornoj jedinici u opštinama Apatin, Srbobran i Zrenjanin, zatim su raspisani izbori za odbornike Skupština opština u opštinama Kovin, Kosjerić, Odžaci i Vrbas, podsetio je Knežević. Takođe, raspisani su izbori za odbornike za skupštine gradskih opština Zemun, Kostolac i Voždovac, kao i vanredni izbori za odbornike Skupštine grada Zaječara.
