> Izvor: B92
> Datum:  
> Rubrika: info_politika
> Naslov: Katančević: Nezakonito sam smenjen
> Članak:

Kruševac -- Predsednik gradskog odbora DS u Kruševcu Branislav Katančević tvrdi da ima presudu Višeg suda po kome nadležni moraju da ga vrate na mesto direktora bolnice.
On je na konferenciji za novinare u kruševačkom DS-u rekao da u rešenju o razrešenju u martu prošle godine nije naveden nijedan razlog za njegovu smenu i dodao da je zbog toga tužio Ministarstvo zdravlja i ministarku Slavicu Đukić Dejanović.
"Naravno da sam tužio ministarstvo i naravno da sam ih dobio na sudu. Ja imam rešenje koje je izvršno o vraćanju na posao. Oni su bili dužni da me vrate na mesto direktora, međutim, oglušili su se o te zahteve, tako da smo sad podneli tužbu i oni će morati u roku od sedam, osam dana da me postave na mesto direktora", rekao je Katančević. Na molbu novinara da pokaže presudu, Katančević je pokazao tužbu protiv Ministarstva zdravlja u kome je kao dokaz za vraćanje na posao navedena presuda Višeg suda u Kruševcu P1.br.3/13 od 2.oktobra 2013. godine. Govoreći o drugoj prijavi odnosno o hapšenju više osoba među kojima je bio i on, krajem prošle godine zbog toga što je, kako je tada navedeno u policijskom saopštenju, specijalna bolnica "Ribarska banja" oštećena za višemilionski iznos, Katančević je rekao da je pozadina ovog slučaja politička. "Još uvek je u toku istražni postupak i jedva čekam da se podigne optužnica protiv mene kako bih dokazao svoju nevinost jer su to sve gluposti", prokomentarisao je Katančević. On je potvrdio da su iz Demokratske stranke pre dva dana izašli bivši gradonačelnik Kruševca Dragan Jovanović i bivši predsednik izvršnog odbora gradskog odbora stranke Mileta Čović, kao i odbor DS u Chićevcu i dodao da je iz te partije u prethodnih mesec dana izašlo "desetak članova". On takođe kaže da DS u Kruševcu ima 9.000 sigurnih glasova podsetivši da je "Pokret za promene" na prethodnim lokalnim izborima, koji se prošle godine kolektivno priključio DS, osvojio oko 15.000 glasova. Katančević smatra da u Kruševcu postoji "medijski mrak" i da je Radio Televiziji Kruševac, kao predsednik gradskog odbora DS tri puta slao zahteve za gostovanje, ali da je ostao bez odgovora.
