> Izvor: B92
> Datum: petak 31.01.2014
> Rubrika: info_politika
> Naslov: Srbija i Rusija ne smeju biti taoci
> Članak:

Lavrov -- Ministar spoljnih poslova Sergej Lavrov izjavio je da je za Rusiju važno da približavanje Beograda Evropskoj uniji ne nanese štetu partnerstvu Srbije s Rusijom.
"Smatramo da rusko-srpski odnosi ne mogu biti taoci spoljašnjih faktora. Za nas je važno da zbližavanje Beograda sa Evropskom unijom, početak zvaničnih pregovora o stupanju Srbije u EU, ne nanosi štetu našem partnerstvu, realizaciji krupnih ekonomskih i infrastrukturnih projekata, uključujući i energetski sektor", rekao je Lavor za "Politiku".
U tekstu koji najavljuje nedeljni intervju, Lavrov je izrazio uverenje da na takav način razmišljaju i "srpski prijatelji". Lavrov je dodao da je sporazum o gasovodu za ruski prirodni gas "Južni tok" neodvojiv deo međunarodnog prava i da ga Brisel ne može jednostrano podvrgnuti reviziji. "Rusko-srpski odnosi ne smeju postati taoci spoljašnjih faktora", rekao je Lavrov. Lavrov je rekao i da Rusiju i Srbiju spajaju duboka osećanja prijateljstva i uzajamnog razumevanja i poverenja, "mnogovekovna tradicija bliskosti" i "sećanje na bratstvo po oružju".
