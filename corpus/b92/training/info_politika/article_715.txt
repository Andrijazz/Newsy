> Izvor: B92
> Datum: utorak 11.02.2014
> Rubrika: info_politika
> Naslov: Šta brine Vučića?
> Članak:

Beograd -- Aleksandra Vučića više od tajkunskog kapitala i opozicionih napada brine da aktivisti i birači ne pomisle da je kampanja formalnost, piše ''Politika''.
List navodi da je potpredsednik SNS-a Bratislav Gašić, poruku prvog potpredsednika Vlade i lidera naprednjaka od pre dva dana da je ''verovatnije' da će izgubiti, shvatio i kao upozorenje stranačkim funkiconerima da nema opuštanja dok se izbori ne završe''.
Gašić je, kako podseća ''Politika'', naveo da je Vučić bio u pravu kad je upozoravao ''kakva će se sila sručiti na SNS i koliko će para tajkuni i kriminalci da ulože da bi zaustavili Aleksandra Vučića i SNS na putu modernizacije Sbije''. ''Ako znate kakva se sila urotila protiv vas, niko od nas nijednog trenutka ne sme da bude opušten i da čeka da rezultat do]e sam po sebi, a svugde ima onih koji misle da je sve završeno. Mi Srbi smo poznati po tome'', rekao je Gašić. Da je Vučićeva poruka od pre dva dana ozbiljna poruka stranačkim funkcionerima i biračkom telu i da je motivacionog karaktera smatraju i analitičari Dragomir Anđelković i Đorđe Vukadinović. Lider naprednjaka je u nedelju na konferenciji za novinare rekao da su se ''uz pomoć tajkunskih para u predizbornoj kampanji protiv naprednjaka ujedinili svi oni koji žele da zaustave promene''. Vučić je rekao da se događa sve što je govorio da će se desiti, ali da se ne sekira mnogo i naglasio: ''Zato sam danas izašao, između ostalog, da vam pokažem da nemam nikakav strah od činjenice da je verovatnije da ćemo izgubiti izbore za mesec dana, nego što ćemo ih dobiti. Nemam nikakav problem''. ''Politika'' podseća da sva istraživanja javnog mnjenja pokazuju da je ubedljiva pobeda naprednjaka izvesna, a da je takoreći, jedina dilema hoće li moći sami da formiraju vladu.
