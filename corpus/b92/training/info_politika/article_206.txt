> Izvor: B92
> Datum: nedelja 19.01.2014
> Rubrika: info_politika
> Naslov: Goati: U DS izbegnuto veće zlo
> Članak:

Beograd -- Politički analitičar Vladimir Goati ocenio je da je odlukom Glavnog odbora DS da prihvati izveštaj o radu Dragana Đilasa "izbegnuto veće zlo" u toj partiji.
"U slučaju da je izglasano nepoverenje sadašnjem rukovodstvu, onda bi stranka izašla potpuno razoružana na buduće gradske, a pretpostavljam i parlamentarne izbore", rekao je Goati agenciji Beta.
Prema njegovim rečima, potpuno je izvesno da bi usledio novi izborni kolaps Demokratske stranke i da bi i to bio vrlo zgodan povod da se Đilas optuži i za novu propast i novi slab stranački plasman. Govoreći o perspektivama stranačkih prvaka DS-a koji su se javno izjasnili protiv Đilasa, Goati je rekao da ostavlja mogućnost da oni formiraju novu partiju. "To su ljudi koji su pokušali da, na slabostima svoje partije i snazi vladajuće SNS, eliminišu postojeću garnituru, kao da upravo prethodna garnitura nije izgubila parlamentarne i predsedničke izbore. To je skoro nečuvena stvar", rekao je Goati. On je ocenio da se radi o grupi ljudi u DS-u koji svoju perspektivu sagledava ne vodeći računa ni o perspektivama stranke ni o budućnosti višepartizma u Srbiji. Prema njegovim rečima, Srbija ulazi u fazu u kojoj će postojati višepartijski sistem uz ogromnu dominaciju jedne stranke - Srpske napredne stranke, i da se to može očekivati već nakon beogradskih i eventualnih parlamentarnih izbora.

Politički analitičar Dragomir Anđelković ocenio je da je jučerašnjom odlukom Glavnog odbora DS da prihvati izveštaj o radu Dragana Đilasa ta stranka odbacila realnost i, umesto da krene u reforme, nastavlja putem konfrontacija sa drugim političkim akterima u Srbiji. Prema njegovim rečima, rezultati glasanja članova GO DS samo reforme i promene mogu tu stranku da konsoliduju i da od nje "ponovo naprave ozbiljnog političkog aktera". "Svaka stranka koja izgubi vlast morala bi da preispita zašto se to dogodilo i da nešto izmeni u svojoj političkoj praksi kako bi ponovo mogla da pridobije građane. Đilas evidentno nije spreman da ide tim putem. Umesto preispitivanja svega što je urađeno u Srbiji i što je rezultiralo propašću DS-a, on osorno i drsko optužuje sve druge i vodi tu stranku putem konfrontacije sa ostalim akterima na političkoj sceni", izjavio je Anđelković za Tanjug. Đilas je na jučerašnjoj sednici GO DS zadržao lidersku funkciju, smatra Anđelković, jer je dobio ozbiljnu podršku zamenika predsednika DS Bojana Pajtića i "raznih tajkunskih krugova koji su povezani sa DS-om". "Uz pomoć ucena, novca i drugih sličnih metoda mnogi su bili privoljeni, uprkos svom ubeđenju, da podrže Đilasa i ono što on nudi, iako verovatno sami uviđaju da je to dugoročno put u propast Demokratske stranke, da će se ona podeliti, jer ovakva kakva je sada nema nikakve perpsektive", ocenio je Anđelković. On je dodao da bi od danas bilo realno očekivati početak osipanja u redovima DS-a, pa čak i podelu. "Đilas je poznat kao osvetoljubiv političar koji će sada nastojati da nanese što veću političku štetu svojim oponentima. Mnogi će krenuti putem izdvajanja iz DS-a, čak i ako načelno to ne žele", smatra Anđelković. Govoreći o efektima ostanka Dragana Đilasa na čelu DS-a na lokalne izbore u Beogradu, koji su zakazani za 16. mart, Anđelković je ocenio da je moguć kratkoročni uspeh te stranke, ali ne i pobeda. "Đilas raspolaže snažnim marketinškim i finansijskim resursima. To govori da on kratokročno može neki uspeh da postigne, ali svakako ne da pobedi na izborima", rekao je Anđelković. Da se na čelo demokrata vratio prethodni predsednik DS-a Boris Tadić, istakao je Anđelković, bilo bi pitanje da li bi u Beogradu ta stranka postigla bolji uspeh, ali DS bi tada dobila šansu da se konsoliduje. "Tadić ne može ponovo da bude lider koji će tu stranku voditi narednih godina, ali može da bude most dok se ne iskristališe neki novi lider", zaključio je Anđelković.
