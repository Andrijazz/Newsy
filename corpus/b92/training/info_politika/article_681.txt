> Izvor: B92
> Datum: ponedeljak 10.02.2014
> Rubrika: info_politika
> Naslov: DS posvećena EU integracijama
> Članak:

Beograd -- Predsednik DS Dragan Đilas naglasio je u razgovoru sa delegacijom poslanika EP i demokrata, koju predvodi Hanes Svoboda, značaj evropskih integracija Srbije.
On je takođe Svobodi preneo i posvećenost demokrata tom cilju, kao i reformama koje predstoje.
Kako se navodi u saopštenju DS posle sastanka, Đilas je izrazio zabrinutost zbog činjenice da se u prethodne dve godine znatno pogoršala situacija kada su u pitanju nezavisnost i izgradnja institucija, vladavina prava, zaštita ljudskih i manjinskih prava.
Posebno je zabrinjavajuća situacija kada su u pitanju medijske slobode i ukupno stanje u medijima, naveo je Đilas. On je naveo i da DS ostaje potpuno privržena socijademokratskim idejama koje su temelj politike te stranke. "Evropska unija će u DS imati uvek pouzdanog partnera, jer je jedina politička snaga čiji odnos prema evropskoj ideji nikada nije bio predmet interesa i procene, već iskrenog uverenja", rekao je Đilas. Kako se navodi u saopštenju, poslanici EP pozdravili su dosadašnji doprinos DS na putu evropskih integracija, stranci "koja je u borbi da od Srbije napravi moderno evropsko društvo podnela i najveće žrtve". Sa Svobodom je danas razgovarao i prvi potpredsednik Vlade Aleksandar Vučić.
