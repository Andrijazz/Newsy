> Izvor: B92
> Datum: sreda 29.01.2014
> Rubrika: info_politika
> Naslov: Mali: Bez zloupotreba u kampanji
> Članak:

Beograd -- Predsednik Privremenog organa Beograda Siniša Mali apelovao na sve učesnike u političkom životu Srbije da u kampanji ne zloupotrebljavaju osetljive teme.
Mali je na konferenciji za novinare istakao da je Demokratska stranka nedavnim izjavama o finansiranju trećeg pokušaja za vantelesnu oplodnju i isplati subvencija za najugroženije penzionere zloupotrebio teme koje su važne za život Beograđana i apelovao na njih da ne šire dezinformacije.
"Poslednja u nizu dezinformacija je da je grad ukinuo finansiranje trećeg pokušaja vantelesne oplodnje, što nije tačno jer to nije funkcionisalo od 2013. To nije bilo zato što Beograd nije želeo već zato što nema kapaciteta na teritoriji Srbije da se uradi treći pokušaj", rekao je on. Ono čime se prethodna vlast bavila, kako je rekao Mali, umesto da se bavi vantelesnom oplodnjom i načinom da se pronađe neki put da se ipak uradi treći pokušaj, ona se bavila samo nevladinom organizacijom "Savetovalište za psihosocijalnu podršku procesu vantelesne oplodnje". Prema njegovim rečima, Beograd je tu organizaciju nameravao da finansira sa 5,3 miliona dinara od čega bi tri miliona dinara otišlo na plate raznih savetnika u njemu "i to u uslovima kad je savetovanje besplatno u svim domovima zdravlja u Beogradu". "Čak nisu uspeli da finansiraju to udruženje već su novac tražili od sekretarijata za zdravstvo, što on po zakonu o budžetu nije mogao da finansira, pa je to platila apotekarska ustanova 'Beograd'", rekao je Mali. Govoreći o isplatama penzija, Mali je istakao da se Beograd nalazi u izuzetno teškoj finansijskoj situaciji, ali da je uprkos tome isplaćena četvrta rata penzionerima. "Dan pred isplatu penzionerima, četvrta rata u iznosu od 230 miliona dinara, DS je izašao sa saopštenjem da je privremeni organ ukinuo isplate. To je još jedna u nizu zloupotreba ljudi kojima svaki dinar znači", rekao je Mali i ponovio apel da se prestane sa tom praksom.
