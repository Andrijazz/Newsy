> Izvor: B92
> Datum: ponedeljak 10.02.2014
> Rubrika: info_politika
> Naslov: Gojković: SNS za izbore u Vojvodini
> Članak:

Beograd -- Članica Predsedništva SNS Maja Gojković izjavila da Srpska napredna stranka insistira na tome da se raspišu izbori u Vojvodini.
Gojković je za TV Pink rekla da je u Vojvodini katastrofalna ekonomska situacija, zbog katastrofalnog rada Demokratske stranke i predsednika pokrajinske vlade Bojana Pajtića i da je donošenje neustavnog statuta i zakona o prenosu nadležnosti AP Vojvodine doživelo politički debakl.
Ona je takođe najavila da će rezultati izbora u Srbiji za republički parlament pokazati da li je SNS u pravu, kada govori da pokrajinska vlada nema više legalitet. Najavila je da su okosnica programa SNS u Vojvodini, kao i u ostalim delovima Srbije - poboljšanje ekonomije, pružanje sigurnosti i izvesnosti penzionerima i dalja borba protiv kriminala i korupcije. "Mi iz SNS računamo na sve građane Srbije da prepoznaju politiku koja može da dovede do stabilne, moderne i ekonomski prosperitetnije države", kazala je Gojković. Ona je rekla i da je uložen veliki novac u kampanju protiv predsednika SNS i prvog potpredsednika Vlade Srbije Aleksandra Vučića, jer je, kako je ocenila, određenim krugovima stalo da se u Srbiji ništa ne promeni. Reč je o onima, kako je navela Gojković, koji su nezadovoljni primetnom borbom protiv kriminala i korupcije, zbog toga što je Vučić uspeo da sa pravosudnim organima, završi istrage u vezi 24 sporne privatizacije preduzeća i "koji bi voleli da jezik novca ponovo vlada Srbijom". Gojković je rekla da je, na primer, biznismen Miroslav Mišković "angažovao pojedine medijske grupacije van ove države da bi udarao u Aleksandra Vučića i u SNS". Na pitanje o mogućnosti koalicija između SNS i drugih stranaka, Gojković je odgovorila da će moći da se razgovara tek kada budu političke stranke izašle u javnost sa svojim programima u kampanjama, kada se završe izbori i pokaže raspored snaga u parlamentu. Ona je još istakla da je za parlamentane izbore, zakazane za 16. mart, prvi na izbornoj listi SNS predsednik te stranke Vučić, da je na njoj mnogo novih imena, ali i mnogo žena koje će biti poslanici u parlamentu.
