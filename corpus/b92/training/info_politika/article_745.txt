> Izvor: B92
> Datum: sreda 12.02.2014
> Rubrika: info_politika
> Naslov: "Pratimo funkcionere u kampanji"
> Članak:

Beograd -- Direktorka Agencije za borbu protiv korupcije Tatjana Babić izjavila da će se u izbornoj kampanji obratiti pažnja na korišćenje funkcija u stranačke svrhe.
Babić je novinarima u pauzi okruglog stola "Svrsishodnost trošenja javnih sredstava", kazala da Agencija trenutno ima posmatrače na teritoriji Beograda, dok se od Vlade još čeka odobrenje sredstava za posmatrače u celoj Srbiji.
Ona je dodala da se od početka izborne kampanje prati medijsko izveštavanje, prijave građana, rade se provere, prikupljaju podaci, dokazi i izjave funkcionera u svim slučajevima u kojima postoji eventualna sumnja o zloupotrebama. Na pitanje novinara da li je do sada neko "povredio zakon", ona je naglasila da Zakon o Agenciji za borbu protiv korupcije predstavlja postupak za koji je potrebno određeno vreme. "Bilo bi neozbiljno da kažem da je neko povredio zakon dok postupak ne bude okončan, kada bude okončan, funkcioner ima pravo da se izjasni i ukoliko Agencija odredi eventualnu meru, javnost će biti obaveštena", istakla je Babić. Programski direktor Transparentnost Srbija Nemanja Nenadić ocenio je da problem korišćenja javnih sredstava za potrebe promocije ljudi koji vrše državne funkcije nije rešen u Srbiji na sistemski način. "Imamo samo deo rešenja u Zakonu o Agenciji za borbu protiv korupcije. Ono što nemamo uređeno je pitanje da li će se neki od redovnih događaja javnih funkcionera poklopiti u doba kampanje, kao što je otvaranje škola, bolnica", rekao je Nenadić. On je dodao da bi i Republička radiodifuzna agencija (RRA) trebalo da odluči na koji način će mediji objavljivati takve događaje. Prema njegovim rečima, važno je da se prati šta se dešava sa javnim nabavkama u doba izborne kampanje. "Svedoci smo bili u prethodnim izbornim procesima da je upravo u to doba pogodno da se čine popularni javni rashodi, i najčešće je to slučaj sa javnim nabavkama ili određenim socijalnim davanjima i subvencijama", rekao je Nenadić.
