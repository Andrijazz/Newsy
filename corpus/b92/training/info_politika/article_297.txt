> Izvor: B92
> Datum: subota 25.01.2014
> Rubrika: info_politika
> Naslov: SNS jednoglasno - Vučić predsednik
> Članak:

Beograd -- Aleksandar Vučić je danas ponovo izabran za lidera Srpske napredne stranke.
Vučić je izabran glasovima svih 3.804 prisutnih delegata Skupštine SNS.
Glasanje je bilo javno.
Vučić je bio jedini kanditat za predsednika stranke, a njegov ponovni izbor predložilo je 188 opštinskih odbora, što je Skupština stranke jednoglasno podržala. Delegati izborne skupštine Srpske napredne stranke jednoglasno su podržali i predlog da Jorgovanka Tabaković bude novi zamenik predsednika te stranke i imenovali članove Predsedništva. Guvernerku Narodne banke Srbije Jorgovanku Tabaković predložio je na skupštini u beogradskom Centru "Sava" Vučić, koji je istakao da ona pokazala kako se profesionalno i odgovorno ponaša. "Iako je na početku mandata napadana, ona je pokazala kako može odgovorno i profesionalno da se ponaša, omogućila je monetarnu i fiskalnu stabilnost", kazao je Vučić. On je naveo da će ministar pravde Nikola Selaković biti šesti potpredsednik te stranke, a da će sada sadašnja članica Predstavništva Jadranka Joksimović biti internacionalni sekretar. Nakon ovih predloga, Glavni odbor SNS je izglasao postavljanje ovih funkcionera naprednjaka na te funkcije. Ponovo su za potpredsednike izabrani Zorana Mihajlović, Bratislav Gašić, Goran Knežević, Nebojša Stefanović i Igor Mirović. Za predsednika Izvršnog odbora SNS-a ponovo je izabran Radomir Nikolić.

Na izbornoj skupštini izabrani su i članovi Predsedništva: Jorgovanka Tabaković, Ljubiša Stojmirović, Nebojša Stefanović, Nikola Selaković, Gojko Radić, Aleksandar Nikolić, Radomir Nikolić (sin predsednika Srbije Tomislava Nikolića), Igor Mirović, Milosav Miličković, Zorana Mihajlović, Goran Knežević i Jadranka Joksimović. Članovi Predsedništva su i Aleksa Jocić, Marko Djurić, Dejan Đurđević, Bojan Dimitrijević, Maja Gojković, Miloš Vučević, Bratislav Gašić, Veroljub Matić (predsednik opštine Koceljeva), Milan Bačević, Vladanka Malović, Aleksandra Tomić, Branislav Prostran, Zlatibor Lončar, Zoran Babić, Goran Cvetanović i Zoran Perišić. Vučić je zahvalio delegatima na ukazanom poverenju što su ga ponovo izabrali za lidera stranke. "Uvek se mora poštovati volja naroda, to je dobro i važno. Imamo kandidate za izbore unutar stranke od mesnih odbora do predsednika. Ne bih voleo da budem ni na jednoj funkciji, a da nemam vašu podršku i podršku građana", kazao je Vučić. On je ocenio da Srpsku naprednu stranku očekuje prljava predizborna kampanja i naveo da će na njih udariti sila koja će potrošiti na desetine miliona evra. "Nije strašno ako izgubimo, ako padnemo, strašno bi bilo da ne ustanemo, a ustajaćemo stalno", rekao je Vučić. On je rekao da će najveću odgovornost za poraz snositi on, ali je poručio da od svakog člana stranke očekuje da bude posvećen budućnosti Srbije.


