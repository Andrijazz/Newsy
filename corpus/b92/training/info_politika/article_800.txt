> Izvor: B92
> Datum: petak 14.02.2014
> Rubrika: info_politika
> Naslov: "Potrebno reorganizovati državu"
> Članak:

Subotica -- Predsednik LDP Čedomir Jovanović smatra da je ideja vojvođanske autonomije osuđena na neuspeh jer je svako pominjanje Vojvodine doživljeno kao napad na Srbiju.
Gostujući na subotičkoj Ju eko televiziji, Jovanović je rekao da se u poslednjih 25 godina promenila etnička i socijalna struktura Vojvodine, a da agroindustrijski resursi Vojvodine više ne postoje, te da je potrebna reorganizacija cele države.
"Ideja vojvođanske autonomije je u velikoj meri osuđena na neuspeh zbog činjenice da je, sa jedne strane, svako pominjanje Vojvodine unapred doživljeno kao napad na Srbiju, a sa druge strane, zbog odsustva iskrene želje da se bilo šta konkretno uradi u Vojvodini od onih koji su sebe predstavljali kao političarima koji će realizovati koncept vojvođanske autonomije" - rekao je Jovanović. Govoreći o razlikama između LDP-a, SVM-a i LSV-a po pitanju Vojvodine, Jovanović je rekao da te dve stranke pokuzuju nerazumevanje i ne interesuje ih šta se dešava izvan granica vojvođanske autonomije, gde se po njegovom mišljenju i nalazi uzrok problema - u Beogradu. On se delom složio sa stavom Saveza vojvođanskih Mađara da se u kampanji često pojave stranke koje ukazuju na problem Vojvodine, rekavši da to nije osobina LDP-a. Jovanović je rekao da je za njega nezamislivo razmišljati o moderno uređenoj i efikasnoj Srbiji, a zaobići pitanje "haosa na koji je osuđena Vojvodina", istovremeno se založivši za decentralizaciju. "Kad će stići problem kompanije "29. novembar" na dnevni red u Ministarstvu privrede u Beogradu? Zar nije bolje da vaši gradski političari (u Subotici), na osnovu precizno utvrđenih prava i obaveza, prenetih sa nivoa republike i sa nivoa pokrajine, koje ne mogu u potpunosti efikasno da ih sprovode, nešto urade po tom pitanju. Pa ako je problem veći da se pokrajina uključi, pa tek na kraju država" - zaključio je Jovanović.
