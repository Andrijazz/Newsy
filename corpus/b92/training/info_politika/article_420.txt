> Izvor: B92
> Datum:  
> Rubrika: info_politika
> Naslov: NDNV: Istražiti Nikolićeva saznanja
> Članak:

Novi Sad -- NDNV ukazuje da predsednik Srbije Tomislav Nikolić ima saznanja o ozbiljnim krivičnim delima koja vrše pojedini vlasnici i urednici medija i tabloida u Srbiji.
Nezavisno društvo novinara Vojvodine saoštava da je Nikolić u sinoćnoj emisiji RTS-a rekao da pojedini "tabloidi rade na komercijalnoj osnovi i da napadaju političare i javne ličnosti sa konačnim ciljem da uzmu novac od njih".
NDNV je pozvalo nadležne organe da na osnovu izjave Nikolića pokrenu istragu po službenoj dužnosti, saslušaju ga i utvrde da li je on u pravu kada tvrdi da pojedini tabloidi vrše krivična dela iznude i ucene. NDNV navodi da je Nikolić u emisiji objasnio kako to izgleda u praksi: "Kada neki 'tabloid' napiše tekst protiv tebe, ti pozoveš 'nekoga' ko je blizak s vlasnicima i urednicima tog lista i nagodiš se koliko je potrebno da se plati da više ne bi negativno pisali o tebi. Ako se plati, tabloidi prestaju kampanju", navodi NDNV Nikolićevu izjavu. Dodaje se da je neophodno da javnost bude informisana detaljno o tim saznanjima, te da je dobro što je predsednik pokrenuo tu temu jer se mediji koji tako rade, mogu smatrati "kriminalnim organizacijama čije delovanje ima nesagledivo loše posledice po društvo". "Otvaranje ove teme u javnosti i kroz pravosudni sistem, pomoći će gradjanima da prepoznaju razliku izmedju pravih medija i novinara i onih koje se tako lažno predstavljaju", ocenilo je NDNV.
