> Izvor: B92
> Datum: petak 17.01.2014
> Rubrika: info_politika
> Naslov: Nove amasade u Rijadu,Kataru i Gani
> Članak:

Beograd -- Srbija planira da tokom godine otvori tri nove ambasade i pet diplomatskih kancelarija kao i da radi na otvaranju zajedničkih ambasada sa zemljema u regionu.
Ambasade će biti otvorene u Saudijskoj Arabiji sa kojom su diplomatski odnosi uspostavljeni u aprilu 2013.
"Otvaranjem ambasade u Rijadu razvijaće se medjusobni politički i ekonomski odnosi, intenzivirati dijalog i graditi medjusobno poverenje", navodi se u saopštenju Ministarstva spoljnih poslova.
Ambasade Srbije biće otvorene i u Kataru i Gani, a diplomatske kancelarije u Čileu, Venecueli, Peruu, Vijetnamu i Kambodži. Cilj Ministarstva spoljnih poslova je da u što većem broju zemalja ima razvijenu diplomatsku mrežu, a sve u funkciji uspešnog diplomatskog predstavljanja, kao i podrške jačanju privrede, navodi se u saopštenju. Dodaje se i da Srbija "aktivno razmatra i mogućnost otvaranja zajedničkih ambasada sa zemljama regiona" i da je "za sada najbliži dogovor s Makedonijom i Crnom Gorom". "Nastavljamo sa planom širenja DKP mreže i svima koji su zainteresovani ponudićemo da nam se priključe. To bi smanjilo troškove, ali bi omogućilo i da države regiona budu zastupljenije i vidljivije u mnogim delovima sveta, kao i da lakše udruženo nastupaju", rekao je ministar spoljnih poslova Ivan Mrkić.
