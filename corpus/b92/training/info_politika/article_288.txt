> Izvor: B92
> Datum: petak 24.01.2014
> Rubrika: info_politika
> Naslov: Izbori da ne podstiču zloupotrebe
> Članak:

Beograd -- Transparentnost Srbija ocenjuje da predstojeći izbori u Beogradu i eventualni republički izbori mogu postati "poprište korupcije i zloupotrebe javnih resursa".
Zato od nadležnih traže da hitno ne preduzmu odgovarajuće mere.
U saopštenju TS navodi se da je jedna od mogućih mera formiranje Nadzornog odbora.
"S obzirom da je u javnosti 29. januar pominjan kao datum mogućeg raspisivanja vanrednih parlamentarnih izbora, krajnje je vreme da poslanici Skupštine Srbije ispune obavezu propisanu Zakonom o izboru narodnih poslanika i izaberu Nadzorni odbor, koji nije biran od izbora u decembru 2000. godine", dodaje se u saopštenju. Zadatak Nadzornog odbora je da prati postupanje medija, stranačkih predstavnika i funkcionera tokom kampanje i da kontroliše obezbedjivanje ravnopravnih uslova, poštovanje jednakosti kandidata, upozorava na postupke političkih stranaka organa uprave, kandidata i sredstava javnog obaveštavanja kojima se ometa izborna kampanja i ugrožava jednakost prava svih kandidata. Uz to, Nadzorni odbor inicira postupke pred državnim organima ako bilo koji učesnik u izbornoj kampanji svojim ponašanjem poziva na nasilje, širi nacionalnu, versku ili rasnu mržnju ili podstiče na neravnopravnost polova. TS je naveo da je pre izbora nephodno i da Agencija za borbu protiv korupcije nastavi kontrolu finansijskih izveštaja o izbornoj kampanji iz 2012, i kasnijih lokalnih izbora, da pokrene postupke u svim utvrdjenim slučajevima kršenja Zakona i donese odluke o uskraćivanju budžetskih sredstava za stranke koje su osudjene za kršenje zakona i javnosti predoči podatke o tome. Objavljivanje ovih podataka delovaće, prema oceni TS, preventivno protiv kršenja pravila u novoj izbornoj kampanji ali će takodje dati biračima bitno obaveštenje o prethodnom poštovanju antikorupcijskih propisa. Potrebno je i da, dodaje se, prekršajni sudovi što pre okončaju postupke zbog kršenja Zakona o finansiranju političkih aktivnosti. Prema istraživanju TS, od gotovo 500 postupka koji su pokrenuti u 2013, do 15. decembra je bilo okončano samo deset. Ta organizacija je pozvala policiju i javno tužilaštvo da pre raspisivanja izbora saopšte šta su uradili na ispitivanju svih krivičnih dela za koja su se politički takmaci medjusobno optuživali tokom prethodnih izbora, a naročito u vezi sa nepravilnostima u vezi sa brojanjem glasova, "kupovinom" glasova i zloupotrebom javnih resursa. Transparentnost je pozvala nosioce javnih funkcija da se tokom kampanje uzdrže od učešća u aktivnostima kao što su posete gradilištima, potpisivanje ugovora o investicijama... "Ocenjujemo da je neophodno da se u roku od 48 sati objavljuju podaci o trošenju budžetskih sredstava, preuzimanju finansijskih obaveza i zapošljavanju u državnoj i lokalnoj upravi, javnim službama i preduzećima u razdoblju kampanje i da se ovi procesi podvrgnu posebnoj kontroli, pošto su do sada često služili političkoj promociji i kupovini podrške birača", navodi se u saopštenju. TS smatra i da učesnici na izborima treba da objave programe na početku kampanje, kako bi bilo dovoljno vremena da javnost i stručnjaci iznesu komentare, ali i da bi stranke pružile razumno obrazloženje načina ostvarivanja predizbornih obećanja i finansiranja najavljenih aktivnosti.
