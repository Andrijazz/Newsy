> Izvor: B92
> Datum:  
> Rubrika: info_politika
> Naslov: SRS samostalno na izbore
> Članak:

Beograd -- SRS na parlamentarne izbore izlazi samostalno, najavio je zamenik predsednika SRS Nemanja Šarović i dodao da će radikali samostalno ići i na lokalne izbore.
Šarović je na konferenciji za novinare rekao da će nosilac liste na parlamentarnim izborima, kao i na beogradskim, biti lider radikala Vojislav Šešelj.
On je naveo i da SRS pred građane izlazi sa svim onim što je radila prethodne 24 godine istakavši da se ta stranka zalaže za prekid pregovora sa EU i poništenje briselskog sporazuma. SRS smatra da je osnovni nacionalni i ekonomski interes Srbije najbliža moguća saradnja sa Ruskom Federacijom i uključenje u evroazijske integracije, rekao je Šarović. Govoreći o eventualnim koalicijama posle izbora on je rekao da SRS na republičkom nivou može da sarađuje samo sa strankama koje su protiv EU, dok će na lokalnom nivou razgovarati sa onima sa kojima deli iste vrednosti u vezi ispunjavanja potreba građana. Prema njegovim rečima, SRS pozdravlja odluku vladajućih stranaka da skrate mandat vladi i raspišu izbore, jer, kako je rekao, aktuelni režim nije ništa uradio dobro za građane niti je ispunio ijedno predizborno obećanje.
