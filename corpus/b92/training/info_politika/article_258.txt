> Izvor: B92
> Datum: sreda 22.01.2014
> Rubrika: info_politika
> Naslov: Vučić: Svi zajedno, za našu Srbiju
> Članak:

Beograd -- Predsednik SNS Aleksandar Vučić kaže da je prvom međuvladinom konferencijom, kojom su zvanično počeli pregovori Srbije sa EU, ostvaren istorijski uspeh.
On je poručio da neće ustuknuti pred onima koji žele Srbiju da vrate unazad i zaustave reforme.
"Sada je na nama da vredno radimo, da sav posao prilagođavanja pravilima EU obavimo do 2018. godine, kako bismo 2020. godine postali punopravna članica ove organizacije, jer je to važno za naše građane, za bolji život u našoj zemlji. Znam da neće biti lako, suočićemo se sa mnogim preprekama i problemima, ali ćemo ih hrabro i odlucno rešavati" rekao je lider SNS. On je u uvodniku stranačkog lista "Informator" istakao da je pred nama veliki cilj, realizacija projekta "Beograd na vodi" sa kojim će se pokrenuti, ne samo privreda Beograda, već cele Srbije, i otvoriti mnogo novih radnih mesta. "Mogu da vam poručim da se u sprovodenju ovog projekta nećemo obazirati ni na kakve prepreke, zluradosti i malicioznosti, da će se zakon poštovati, kao što će se poštovati novac onih koji žele da ulažu u našu zemlju, i da ce posao biti završen. Promenićemo lice Beograda i Srbije, grad će izgledati sto puta bolje nego što danas izgleda, da ne govorim o tome koje ce se sve privredne grane pokrenuti", rekao je Vučić. On je poručio i da se neće odustati ni od borbe protiv korupcije i kriminala. "Naprotiv, država će još jače udariti na kriminalce i lopove, na svakoga ko se ogrešio o zakon, neće biti nedodirljivih, kao što ih nije bilo od kako je formirana ova Vlada, jer Srbija mora da postane uređena, zdrava i uspešna država", naglasio je Vučić, koji je i prvi potpredsednik Vlade Srbije. On je naveo da mu je potpuno jasno da orkani protiv promena, modernizacije Srbije i protiv njega duvaju i sleva i sdesna. "Spreman sam da se borim sa tim snagama i poručujem da neću ustuknuti pred onima koji hoće Srbiju da vrate unazad, koji hoće da zaustave reforme. Znam da i u mom okruženju postoje ljudi koji se tobože slažu sa mnom i govore da su veliki prijatelji, a da bi, u stvari, želeli da sve bude drugačije, ili da se vrati u stare okvire. I nemam problem sa tim", podvukao je Vučić. Prema njegovim rečima, zato su stranački izbori prava prilika da se proveri i njegov i legitimitet svih drugih članova SNS i da se onda neopterećeni takvim pitanjima krene napred. Govoreći o eventualnim parlamentarnim izborima, za koje je rekao da ih mnogi prizivaju, Vučić je naveo da je SNS spremna i za njih, da se i na tom nivou provere snaga, legitimitet i poverenje koje svaka stranka uživa kod građana Srbije. "Pred nama su veliki izazovi. Pozivam vas da ih prevazilazimo radeći kao jedan, svi zajedno, za našu Srbiju", poručio je Vučić.
