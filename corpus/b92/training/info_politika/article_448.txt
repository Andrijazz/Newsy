> Izvor: B92
> Datum: petak 31.01.2014
> Rubrika: info_politika
> Naslov: SVM samostalno na izbore
> Članak:

Beograd -- SVM učestvovaće samostalno ne samo na republičkim, već i na beogradskim izborima, najavio je član Predsedništva SVM Balint Pastor.
On, međutim, nije isključio mogućnost da SVM bude član buduće republičke vlade, što će zavisiti i od podrške koju dobije na izborima 16.marta.
"Koristićemo mogućnosti koje nam daje Zakon o lokalnim izborima, pa ćemo nastupati kao manjinska stranka. Da bismo ušli u Skupštinu grada Beograda trebalo bi da dobijemo najmanje između 7.000 i 8.000 glasova i, iako to možda zvuči kao teško dostižan cilj, ne želimo da se 'šlepamo' nekoj tuđoj listi. Smatramo da je Beograd i naš grad i da je dovoljno velik za sve", istakao je Pastor u intervjuu listu "Danas". Pastor je rekao da ne vidi razloge za raspisivanje pokrajinskih izbora. "To bi bila loša odluka, jer treba dati mogućnost Skupštini Vojvodine da razmotri predlog novog statuta. Treba uzeti u obzir i činjenicu da predsednik pokrajinske skupštine ne može po sopstvenom nahođenju da raspisuje izbore. Postoje pravni propisi i procedura", kazao je on. Pastor je dodao da je evidentno da SNS smatra da postoje uslovi za raspisivanje tih izbora u Vojvodini, ali da on misli da sve dok postoji većina u Skupštini Vojvodine nema formalnih razloga za raspuštanje. On je naglasio da SVM od samog početka ima korektnu saradnju s naprednjacima na republičkom nivou i da se SVM ne pribojava odmazde SNS, što ne podržava pokrajinske izbore, kao što se nije plašio odmazde DS. Na pitanje da li će SVM podržavati narednu vladu SNS ili će možda i ući u nju, Pastor je odgovorio da će SVM, ako se pretpostavi da će biti u narednom sazivu republičkog parlamenta, insistirati na sprovodjenje korenitih reformi. "Moramo biti svesni da ako sledeća vlada u naredne četiri godine ne krene u sprovođenje tih promena, država će doći u neodrživu situaciju. To ne znači da ćemo biti po svaku cenu deo vlade, ali to ne bih ni isključio, to zavisi i od toga koliku podršku ćemo uspeti da dobijemo na izborima", naglasio je Pastor. Upitan koje resore bi SVM hteo da preuzme, Pastor je odgovorio da ne razmišljaju na taj način, već o prioritetima i elementima programa i da će se skoncentrisati na privredne i socijalne teme i tražiće da bude manje demagogije, a više dogovora.
