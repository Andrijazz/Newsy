> Izvor: B92
> Datum: sreda 12.02.2014
> Rubrika: info_politika
> Naslov: DS: SNS zastrašuje nezavisne organe
> Članak:

Beograd -- Opoziciona Demokratska stranka ocenila je danas da Srpska napredna stranka zastrašuje nezavisne institucije u Srbiji.
U saopštenju DS se navodi da je današnja izjava potpredsednice SNS Zorane Mihajlović u kojoj optužuje Agenciju za borbu protiv korupcije za senzacionalizam i pristrastnost, još jedan u nizu nedopustivih ispada članova SNS.
"Iz dana u dan Zorana Mihajlović pokazuje da će apsolutna vlast SNS ugasiti nezavisne medije isto kao što gasi i nezavisne institucije", navodi se u saopštenju DS. List Blic objavio je danas da je Agencija za borbu protiv korupcije pokrenula postupak protiv ministarke energetike Zorane Mihajlović, zbog zloupotrebe ministarske pozicije u stranačke svrhe. Mihajlović je odbacila te navode i ocenila da je Agencije više zainteresovana za privlačenje pažnje javnosti senzacionalističkim naslovima u medijima, nego za praćenje zakonitosti rada nosilaca javnih funkcija.
