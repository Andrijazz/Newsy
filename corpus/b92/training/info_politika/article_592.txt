> Izvor: B92
> Datum: petak 7.02.2014
> Rubrika: info_politika
> Naslov: Đilas: Srbija se oslobađa straha
> Članak:

Beograd -- DS potpisala sporazum o zajedničkom nastupu na izborima sa Novom strankom, Demokratskim savezom Hrvata Vojvodine, Udruženjem sindikata Sloga i Bogatom Srbijom.
Lista će nositi naziv "Sa Demokratskom strankom za demokratsku Srbiju".
"Mi smo jedina koalicija koja je alternativa sadašnjoj vlasti i režimu i svemu što Aleksandar Vučić kao prvi čovek te vlasti simbolizuje. Srbija će se 16. marta osloboditi straha i verujem da ćemo dobiti podršku građana da budemo vlast", rekao je lider DS na konferenciji za novinare.
Prema rečima Dragana Đilasa, stranke koje čine koaliciju obavezale su se da posle izbora neće ulaziti u vladu ukoliko je u njoj Srpska napredna stranka, kao i da će ponuditi niz konkretnih mera za razvoj Srbije. Đilas je rekao i da je budućnost Srbije najvažnija, a ona se ne može graditi na lažima, kako to čini sadašnja vlast. "Količina napada režima, režimskih medija i onih koji su do juče bili sa nama govore da smo mi jedina prava alternativa i opozicija", kazao je Đilas. On je izrazio uverenje da će ova lista dobiti podršku građana, jer kako je objasnio, "16. mart je dan kada se Srbija oslobađa straha, kada građanin sam, bez straha da će biti cenzurisan ili da će ostati bez posla, kaže ono što misli". Na konferenciji za novinare povodom potpisivanja sporazuma govorili su i lideri stranaka koje su se pridružile DS u ovoj predizbornoj koaliciji. Lider Nove stranke Zoran Živković je upozorio da građani glasanjem ne odlučuju o budućnost političara nego o svojoj budućnosti i da imaju priliku da na demokratski i pristojan način promene stvari u državi nabolje. Srbija se, kako je rekao, danas deli na dva dela, jedan u kojem je ova koalicija, i drugi - "Srbiju Aleksandra Vučića i njegovih satrapa, koji su se skupili i sa leva i sa desna i sa manekenske piste i sa pozicije nekadašnjih čuvara vatre". Predsednik Bogate Srbije Zaharije Trnavčević objasnio je da je pristupio ovoj listi zbog toga što je bivši lider DS Boris Tadić i oni koji ga slede "sa sobom poneo kofer pun promašaja zbog kojih je ova stranka izgubila poslednje izbore".


