> Izvor: B92
> Datum: petak 14.02.2014
> Rubrika: info_politika
> Naslov: Većina ponovo vidi SNS-SPS u vladi
> Članak:

Beograd -- Više od polovine građana, njih 55,4 odsto, vidi novu vladu SNS i SPS kao najbolju, pokazuje istraživanje B92 i Nina medije.
Do izbora je ostalo mesec dana, B92 i Nina medija su pokušali da istraže vaše stavove i urađena je terenska anketa, sa pitanjima kao da se izbori održavaju u nedelju.
Anketa je obuhvatila 1.200 ispitanika, na teritoriji Srbije bez Kosova i Metohije, od 25. januara do 9. feruara i zbog toga nema Nove demokratske stranke Borisa Tadića, koja je osnovana u nedelju.
Nakon isključenja odgovora "ne znam", podaci pokazuju da skoro dve trećine preostalih građana (63,8%) izlazi sigurno da glasa. Verovatno će glasati 13,1%, a o tome da možda ne glasa razmišlja 8,9 odsto građana Srbije, dok za sada ima 14.2 odsto tzv. belih listića

Na pitanje za koju stranku biste glasali na izborima: 44, 1 odsto je odgovorilo da bi glasalo za SNS, koalicija oko SPS dobila bi 15,1 odsto glasova, koalicija oko DS, 14,4 odsto. Cenzus bi prešao još i DSS sa 6,1 posto, dok je LDP na samoj granici cenzusa 4,7, odsto. Ostale stranke, radikali (3,4%), URS (3,1%) ne bi prešle cenzus

Na pitanje "ko treba da čini vladu posle izbora" odgovori su sledeći - više od polovine građana, 55,4 odsto vidi ponovo vladu SNS I SPS kao najbolju, 29 odsto smatra da vladu treba da čine naprednjaci i manjine. Za vladu SNS i DS je svaki deseti ispitanik, a ako se takvoj vladi doda i SPS za nju bi bilo 4,8 građana Srbije

Interesantno je da vladu SNS i SPS vide više žene nego muškarci, stariji od 29 godina i građani sa platama do 50 000 dinara. Oni koji zarađuju više i oni mlađi od 29 su uglavnom neodlučni po ovom pitanju.


