> Izvor: B92
> Datum: ponedeljak 20.01.2014
> Rubrika: info_politika
> Naslov: DSS: Raskid SSP i referendum o EU
> Članak:

Beograd -- DSS zalaže se za raskidanje SSP i traži referendum na kome će se građani izjasniti da li su za političku nautralnost ili za EU, kaže potpredsednik Borko Ilić.
Srbija je danas ugrožena, a sadašnji odnos EU prema Srbiji glavni je uzročnik državne, nacionalne i ekonomske krize Srbije, rekao je Ilić na konferenciji za novinare i naveo da politička neutralnost, za šta se DSS zalaže, omogućava Srbiji da bude ono što jeste i da sačuva svoj nacionalni i istorijski identitet.
On je ponovio da se DSS zalaže za prekid puta ka EU jer se, kako kaže, Unija ponaša prema Srbiji kao prema koloniji i za uspostavljanje politike u kojoj ćemo, kako ističe, voditi računa o Srbiji. "Možemo raditi sa EU kao partneri, a ne kao sužnji", rekao je Ilić iznoseći stav DSS-a da Srbija treba da bude vojno i politički neutralna i da se okrene istoku - Rusiji, Kini, Kazahstanu... Ilić je rekao da su na jučerašnjoj Skupštini DSS usvojena Načela političke nautralnosti Srbije, dokument koji je postao sastavni deo Programa te stranke. "To će doneti novu snagu DSS-u pred beogradske i moguće parlamentarne izbore", rekao je Ilić i naveo da je na jučerašnjoj izbornoj Skupštini stranke ponovo za predsednika izabran Vojislav Koštunica.
