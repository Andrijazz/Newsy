> Izvor: B92
> Datum: petak 31.01.2014
> Rubrika: info_politika
> Naslov: Đilasu bi bilo dobro da dođe na sud
> Članak:

Beograd -- Potpredsednica SNS Zorana Mihajlović izjavila je da tužba lidera demokrata Dragana Đilasa protiv nje neće sprečiti naprednjake da se bore za pravdu.
Ona kaže da bi, kakva god ta tužba bila, bilo dobro da se Đilas pre ili kasnije pojavi na sudu.
"Ako misli da svi oni građani koji vide da se u Beogradu kao gradonačelnik bavio pre svega sobom i svojim firmama i da se dok je bio vlast bogatio dok su građani siromašili, onda bi trebalo da tuži celu Srbiju. Možda bi trebalo da krene i od bivšeg počasnog predsednika Borisa Tadića koji je rekao da neće da bude u stranci u kojoj su ljudi sa raznoraznim aferama", rekla je Mihajlović. Ona je novinarima u Svilajncu izjavila da demokrate kad nemaju argumente pribegavaju sili, agresiji i tužbama. Dragan Đilas najavio je tužbu protiv Zorane Mihajlović jer je, kako je rekao, iznela neistine na njegov račun i račun DS.
