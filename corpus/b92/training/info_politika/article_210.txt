> Izvor: B92
> Datum: nedelja 19.01.2014
> Rubrika: info_politika
> Naslov: Uskoro uži pregovarački tim za EU
> Članak:

Beograd -- Šef Pregovarackog tima Srbije sa EU Tanja Miščević izjavila je da će uži pregovarački tim sa EU uskoro biti poznat.
Ona je dodala da se sa formiranjem tog tima ne kasni i da će 2014. godina biti komplikovana godina za evropske intergracije.
"Nisam htela da žurim sa formiranjem tako važnog tima i sa time ne kasnimo", rekla je Miščević gostujući za Pink. Ona je rekla da će značajan broj ministara spoljnih poslova zemalja čanca EU prisustvovati otvaranju i formalnom početku pregovora o članstvu 21. januara, što je, ističe, veoma važno. Prva međuvladina konferencija između Srbije i EU, kojom i zvanično počinju pregovori o članstvu, biće održana 21. januara u Briselu. Miščević je ukazala da će ova godina biti jako komlikovana godina za evropske integracije jer se mnogo toga radi paralelno, odnosno najpre se nastavlja skrining, a potom i analitički pregled za poglavlje 35. "Sada imamo jasniju sliku kako će sve to izgledati, tim je potpuno spreman", kazala je Miščević. "Ove godine nećemo imati samo skrininge, već očekujemo i neka otvaranja pregovora i očekujemo ocenu komisije o stepenu reformi, a očekuje nas i implementacija sporazuma o stabilizaciji i pridruživanju", podsetila je ona. Upitana za pregovarački okvir, ona je kazala da će taj dokument sadržati principe pregovaranja i da će taj dokument će, kao i uvodna izjava na održavanju međuvladine konferencije biti objavljeni na sajtu Vlade Srbije, ističući da i jedan i drugi dokument moraju biti javni. Mišćević je, govoreći o najavama dolaska velikih kompanija u Srbiju, rekla da je to rezultat činjenice "da više nismo treća država, već buduća članica EU". "Spremamo se da postanemo članica, usklađujemo svoje pravo, što je za investitore veoma važno", kazala je Miščević. U vezi sa poglavljem 35, ona je kazala da se "sada već mnogo više zna" i da pitanja normalizacije odnosa Beograda i Prištine treba da budu koncentrisana u tom poglavlju, a da kada se to pitanje pojavi u nekom od drugih poglavlja da se o njemu razgovara. Govoreći o tome da li bi eventualno održavanje parlamentarnih izbora moglo da utiče na proces integracija, Miščevuć je rekla da je to teško proceniti ali da bi najgora situacija bila da se ne zna da li će biti izbora. "To je za mene teško da ocenim, politička kretanja pratim, ali ne mogu da definišem, a najgora situacija bi bila da ne znamo da li će izbora biti", kazala je Miščević, dodajući da je važno da se to što pre zna kako bi mogli da se rade zacrtani planovi. Na pitanje da li bi izbori usporili integracije, ona je rekla da "ne nužno, ako bi izbori bili brži i kampanja kraće trajala". Miščević je upitana kakvu kakvu saradnju ima sa ministrom Brankom Ružićem rekla da fantastično sarađuju, ali nije mogla da komentariše najave o njegovoj eventualnoj smeni, o kojoj se ovih dana govori u medijima, navodeći da je bila zauzeta pripremama za međuvladinu konferenciju. Ona je rekla i da je 2020. godina realna godina kada bi Srbija mogla da bude deo EU, odnosno postane njena članica.
