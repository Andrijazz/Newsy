> Izvor: B92
> Datum: ponedeljak 27.01.2014
> Rubrika: info_politika
> Naslov: Novosti: Tadić na izborima mimo DS?
> Članak:

Beograd -- Boris Tadić, počasni predsednik DS, razmatra učešće na parlamentarnim izborima mimo svoje stranke, saznaju "Novosti".
Prema informacijama "Novosti", on je već imao neformalne kontakte sa predstavnicima LDP, URS, LSV i "Zajedno za Srbiju" Dušana Petrovića kako bi pokušali da formiraju zajednički opozicioni blok.
U narednim danima, Tadić će u svom Centru za razvoj naučne politike imati niz konsultacija sa ideološki bliskim političkim liderima. Ideja mu je da okupi što širi front koji bi sastavio zajedničku izbornu listu. Sklapanje takvog "šarolikog" saveza, moglo bi da bude i najveće predizborno iznenađenje. Prema trenutnim planovima, naprednjaci bi trebalo da se oslone na stare partnere - Novu Srbiju i Vulinov Pokret socijalista. Nastup Pokreta snaga Srbije na listi SNS je neizvestan, ali je sigurno da će se među Vučićevim saveznicima naći Ljajićev SDPS, koji je to potvrdio u nedelju na glavnom odboru. Moguće je da im se pridruži i SPO: "Očekujem da će moja stranka na izborima da nastupi na listi SNS. To se nameće kao jedino logično opredeljenje, jer su strateški ciljevi naprednjaka odavno ciljevi SPO", izjavio je Vuk Drašković.
Zbog unutrašnjih lomova i pada rejtinga, DS je značajno suzilo svoj koalicioni potencijal. Zato se očekuje da na izbore izađu samostalno. "Okupićemo sve one snage koje žele i spremne su da budu brana populizmu, samovolji jednog čoveka i jedne partije", poručio je Dragan Đilas, lider demokrata.
Zbog unutrašnjih lomova i pada rejtinga, DS je značajno suzilo svoj koalicioni potencijal. Zato se očekuje da na izbore izađu samostalno.
"Okupićemo sve one snage koje žele i spremne su da budu brana populizmu, samovolji jednog čoveka i jedne partije", poručio je Dragan Đilas, lider demokrata.
Lider socijalista Ivica Dačić voli da kaže da se ne menja tim koji dobija, pa će se time voditi i kada bude sklapao novi savez. Zato treba očekivati da SPS i ovog puta bude u istoj koloni sa PUPS i JS, osim ako i "penzioneri" ne okrenu svoje jedro ka naprednjacima. "Očekujem da ćemo na izbore izaći sa istim koalicionim partnerima", poručio je Dačić. Koštuničine demokrate su već prelomile da idu solo pred birače i u Beogradu i na republičkom nivou, tako da je isključeno formiranje "patriotskog bloka" sa Dverima i radikalima. Ubrzano se organizuju i stranke koje su, prema procenama, na ivici ili ispod cenzusa. U toj "čorbi" su upravo LDP, URS, LSV i Zajedno za Srbiju Dušana Petrovića. Predsednik Saveza vojvođanskih Mađara Ištvan Pastor ponovio je da će njegova stranka i ovoga puta samostalno izaći na izbore.
