> Izvor: B92
> Datum: ponedeljak 10.02.2014
> Rubrika: info_politika
> Naslov: DS: SNS vlast dovela najgore sudije
> Članak:

Beograd -- DS je saopštila danas da sudstvo svakim danom ponižava građane Srbije umesto da ih zaštiti i da je "naprednjačka vlast dovela najgore sudije".
"Oni kojima su usta puna sopstvenog poštenja i borbe protiv kriminala su upravo oni koji imaju najmanje pokrića da to rade. Mi iz DS nećemo dozvoliti da ovakve stvari odu neprimetno u zaborav", naveo je u pisanoj izjavi predsednik Resornog odbora DS za pravosuđe Vladimir Todorić.
Todorić je naveo da je teško rečima iskazati toliko zaprepašćenje i zgražanje nad dvema sudskim odlukama koje su teško uznemirile javnost u Srbiji. "Presuda za ubistvo Vladislave Červenko, koje je potreslo celu zemlju svojom bestijalnošću i gde je ubica javno potvrdio svoje zlodelo je danas ukinuto od strane Apelacionog suda u Novom Sadu. Tim istim sudom predsedava sudija Novica Peković za koga je utvrdjeno da je u prethodnom periodu presudio u korist stranke koja mu je ostavila testamentom nekretnine", dodao je Todorić. Todorić je naveo da je Peković bio slično kadrovsko rešenje poput predsednika Vrhovnog kasacionog suda Dragomira Milojevića, koji je predsedavao sudskom veću u slučaju protiv vladike Ilariona, na kome je dopušteno da slučaj zastari. "Takav stručnjak za zastarevanja je uticao i na drugu današnju sramnu sudsku odluku. Druga današnja skandalozna odluka suda je oslobadjanje Mihalja Kertesa što je posledica ukidanja osudjujuće presude od strane istog Vrhovnog kasacionog suda iz marta 2013. godine", dodao je Todorić.
