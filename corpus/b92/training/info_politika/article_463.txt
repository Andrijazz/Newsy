> Izvor: B92
> Datum: subota 1.02.2014
> Rubrika: info_politika
> Naslov: Nema razloga za izbore u Vojvodini
> Članak:

Beograd -- Predsednik Skupštine Vojvodine Ištvan Pastor izjavio je da nema razloga da se raspišu prevremeni izbori za pokrajinsku vlast.
On je za RTS dodao da je u narednom periodu glavni zadatak donošenje novog Statuta.
"Mislim da je legitimitet vojvođanska vlast stekla 2012. godine, to je nešto što se iz dana u dan može posebno tumačiti, ali pitanje doživljaja legitimiteta ni u jednom aktu o pokrajinskoj skupštini nije uslov za raspisivanje izbora", rekao je Pastor. Upitan da li će njegova stranka, Savez Vojvođanskih Mađara ostati, u aktuelnoj vladajućoj većini u Vojvodini, on je rekao da ne vidi ozbiljan razlog zbog kojeg bi menjao stav. "Želimo da budemo ozbiljan partner, ako se dogovorimo s nekim, bilo bi krajnje problematično da čovek okrene ledja. Mi to nismo radili, niti ćemo raditi", rekao je Pastor. Upitan sa kojim strankama će razgovarati nakon državnih izbora, Pastor je izrazio nadu da će SVM biti potreban za formiranje većine u Skupštini Srbije.
