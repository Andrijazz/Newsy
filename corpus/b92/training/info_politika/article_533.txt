> Izvor: B92
> Datum: sreda 5.02.2014
> Rubrika: info_politika
> Naslov: Zbog kampanje zalažu i stanove
> Članak:

Beograd -- Da bi mogle da koriste novac iz državne kase, partije moraju da obezbede avans. Polažu kaparu od 80.000 evra. Hipoteke stavljaju DS i DSS, pišu "Novosti".
Stranke ili koalicije koje žele da koriste državni novac za pokrivanje troškova kampanje treba odmah da obezbede oko devet miliona dinara ili nešto manje od 80.000 evra.
Toliko će iznositi kapara, koja je uvedena kako bi se sprečilo da u izbornim utakmicama učestvuju potpuni autsajderi, željni brze zarade. Ova računica, pišu "Novosti", napravljena je pod pretpostavkom da će i 16. marta na glasačkom listiću biti isti broj partija i saveza kao i pre dve godine. Ako ih na startnoj crti bude manje, i početni ulog biće veći. Kako zakon propisuje, ko se prijavi na izbore i hoće novac iz budžeta, treba da obezbedi jemstvo, koje neće biti vraćeno ako se ne osvoji najmanje jedan odsto glasova, ili 0,2 odsto ako je reč o manjinskoj partiji. Umesto davanjem gotovine, kapara može da se "pokrije" i bankarskom garancijom, državnim hartijama od vrednosti ili stavljanjem hipoteke na neku nekretninu, što se dostavlja Ministarstvu finansija. Kako saznaje ovaj list u štabu demokrata, oni će, verovatno, staviti hipoteku na nekretninu jednog svog člana. Isti plan imaju i u DSS, a direktor Dejan Mihajlov kaže za ovaj beogradski dnevnik da su stavili stan pod hipoteku i uoči prošle kampanje. Socijalisti su na ime izbornog jemstva, kako otkriva direktor SPS Dejan Backović, ponudili bankarsku garanciju, kao i pre dve godine. U ovom trenutku precizno se zna da će partije i savezi, koji se pojave na izborima, podeliti na ravne časti 160,5 miliona, a oni koji preskoče cenzus podeliće 642 miliona dinara. Uz to, Vlada Srbije je donela rešenje da se iz budžeta izdvoji 1.146.438.000 dinara za finansiranje izbora, koliko je zatražila RIK za izborni materijal i druge troškove glasanja.

Prvi trošak stranke imaju tokom prikupljanja potpisa, jer je za to neophodno bar pola miliona dinara. Lista se prijavljuje uz najmanje 10.000 parafa građana, a sudska overa svakog potpisa košta 50 dinara.
