> Izvor: B92
> Datum: petak 7.02.2014
> Rubrika: info_politika
> Naslov: Predsednica SO zbog muža krši zakon
> Članak:

Gornji Milanovac -- Predsednica Skupštine opštine Gornji Milanovac Jadranka Dostanić (SNS) prekršila je zakon kako bi mužu obezbedila da bude član Opštinske izborne komisije.
Šef odborničkog kluba SNS Dušan Vujošević izjavio je da su za članove Izborne komisije predloženi kandidati koji su bili i na prethodnim izborima, sa fakultetskim obrazovanjem, ali predsednica Skupštine je za stalnog člana predložila svoga muža.
"Taj predlopg je usvojen i izabran je njen muž koji radi kao magacioner, a mi smo želeli da sprečimo nepotizam što je strano SNS-u, ali predsednica je bila uporna i većina je to izglasala iako ona nema podršku u našem odborničkom klubu", rekao je Vujošević. On je objasnio da su odbornici SNS podeljeni i da je jedna grpa, koja je manjina u koaliciji sa SPS, URS i NS i da je od sedam odbornika ove stranke samo dvoje uz predsednicu Skupštine opštine, koja sada nema ni svoj odbornički klub. Vujošević je rekao da je odbornički klub SNS zbog ovakvog rada i nasilja nad zakonom ovlastio advokata da podnese tužbu Upravnom sudu koji je doneo presudu u korist ovdborničkog kluba. Advokat Miodrag Nešković saopštio je da je Upravni sud poništio rešenje o imenovanju Izborne komsije i da će od Skupštine opštine tražiti naknadu troškova žalbenog postupka u iznosu od 72.000 dinara. Predsednica Skupštine Jadranka Dostanić rekla je za agenciju Beta da će sudske presude poštovati i dodala "sve ostalo ne želim da komentarišem".
