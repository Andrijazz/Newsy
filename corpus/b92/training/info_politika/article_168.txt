> Izvor: B92
> Datum: petak 17.01.2014
> Rubrika: info_politika
> Naslov: DSS: LSV opsednuta Koštunicom
> Članak:

Novi Sad -- DSS smatra da je LSV opsednuta liderom DSS Vojislavom Koštunicom, jer ne može da mu oprosti što je pred Ustavnim sudom porazio njihovu separatističku politiku.
Iz DSS ocenjuju da LSV pokušava da se približi SNS-u, ali da je ne shvataju ozbiljno.
LSV Koštunici "ne može da oprosti što je za njegovog mandata narod Srbije doneo Ustav koji je Vojvodinu jasno vezao za Srbiju i što je pred Ustavnim sudom do nogu porazio njihovu separatističku politiku, najpre tako što im je oborio Zakon o nadležnostima a zatim i separatistički Statut", rekao je portparol Pokrajinskog odbora DSS Milenko Jovanov, odgovarajući na prozivke iz LSV. Jovanov je, u pisanoj izjavi, naveo da je LSV "mnogo toga uložila u pokušaj da se približi SNS-u, kao novom partneru, kako bi bila u vlasti, ako ne republičkoj, a onda gradskoj u Novom Sadu, ili barem u nekoj mesnoj zajednici - po principu daj šta daš". Sada su razočarani i zbunjeni, smatra Jovanov, jer "vide da im čak ni Čankovo (Nenad) degutantno dodvoravanje Aleksandru Vučiću, koga su koliko juče hteli da lustriraju, nije bilo dovoljno da bi bilo ozbiljno shvaćeni". Umesto toga što po ko zna koji put ponavljaju sebi svojstvene besmislice, krajnje je vreme da ovi "Vojvođani po profesiji" polože račun za svoju 14-godišnju vladavinu u pokrajini, kao i da saopšte istinu da je upravo LSV glasala za svaki budžet kojim se Vojvodini uskraćuju ustavom garantovana sredstva, istakao je portparol Pokrajinskog odbora DSS. Stav DSS-a je jasan, a to je da "jedini ispravan i valjan put za usaglašavanje Statuta (Vojvodine) sa Ustavom, jeste onaj propisan Ustavom i zakonima Srbije, naveo je Jovanov i dodao da je to postupak koji bi trebalo da bude sproveden u skupštinama Srbije i AP Vojvodine. LSV je prethodno saopštila da su DS i SNS, uprkos međusobnim ostrašćenim raspravama, spremne da, mimo institucija, razgovaraju o autonomiji Vojvodine i navela da tom razgovoru nedostaje lider DSS-a Vojislav Koštunica. Saopštenje LSV dato je povodom izjave funkcionera SNS Nikole Selaković da je ta stranka spremna da razgovara sa demokratama o rešavanju pitanja Statuta Vojvodine kao i da, u tom smislu, prihvata incijativu potpredsednika DS Miodraga Rakića da kao država, ali i stranka, i mimo tehničke radne grupe koja se bavi tim pitanjem, razgovara sa DS o Statutu te pokrajine.
