> Izvor: B92
> Datum: sreda 5.02.2014
> Rubrika: info_politika
> Naslov: Veća pomoć Srbiji od Švajcarske
> Članak:

Beograd -- Ambasador Švajcarske Žan Danijel Ruh je danas predstavio novu strategiju švajcarske vlade za saradnju sa Srbijom.
Predviđeno je povećanje sredstava namenjenih Srbiji za 20 odsto tokom naredne četiri godine, izjavio je ambasador.
"Planirali smo sumu od 75 miliona švajcarskih franaka za period od 2014. do 2017. godine. Verujem da ovaj značajni porast od 20 odsto pokazuje želju Švajcarske da podrži Srbiju na njenom putu evropskih integracija", rekao je Ruh tokom obraćanja u rezidenciji ambasadora Švajcarske.
To je, kako je rekao, investicija švajcarske vlade i švajcarskih poreskih obveznika u budućnost Srbije. "Ta investicija je, naravno, u kombinaciji sa mrežom drugih ekonomskih i trgovinskih investicija. Moram da kažem da smo izuzetno zadovoljni što smo proteklih godina videli rast i u obimu ekonomije i trgovine", naveo je Ruh. Dodao je da raste broj švajcarskih kompanija koje posluju u Srbiji, a da je tokom proteklih godina Švajcarska uvek bila među najvećim investitorima u Srbiji. Ruh je istakao da je odličan primer saradnje Švajcarske i Srbije njihovo predsedavanje Organizacijom za evropsku bezbednost i saradnju. "Prvi put u istoriji OEBS-a postoji veoma jaka saradnja između dve zemlje koje sukcesivno predsedavaju, koja podrazumeva zajednički plan rada", naveo je ambasador. Državna sekretarka Ministarstva spoljnih poslova Srbije Snežana Janković izrazila je zadovoljstvo dinamikom razvoja odnosa između Srbije i Švajcarske, navevši da je ta dinamika "nesumnjivo rezultat duge tradicije naših prijateljskih odnosa". Ona je navela da Srbiju sa Švajcarskom ne vezuju samo dobri politički i drugi odnosi, već i brojna srpska zajednica koja živi u Švajcarskoj. "Kontinuirano prisustvo Švajcarske u regionu, kao investitora i kao davaoca razvojne pomoći, nedvosmisleno doprinosi stabilnosti i razvoju ovog regiona", rekla je Janković. Prenoseći zadovoljstvo i zahvalnost Srbije što je Švajcarska, u skladu sa višegodišnjom politikom pomoći regionu zapadnog Balkana, odobrila novi ciklus projekata pomoći Srbiji i sredstva za njihovu realizaciju. Srbija će, kako je istakla, nastaviti da sarađuje sa Švajcarskom na sprovođenju strategije u periodu od 2014. do 2017. godine. Janković je izrazila uverenost da će sukcesivno predsedavanje Švajcarske i Srbije OEBS-om u 2014. i 2015. godini dodatno ojačati bilateralne odnose dveju zemalja i da će one zajednički dati veliki doprinos radu OEBS-a. Švajcarska i Srbija sarađuju od 1991. godine, a tokom dve decenije Švajcarska je bila među najvećim bilateralnim donatorima Srbiji, uz podršku čija vrednost iznosi više od 300 miliona evra. Aktivnosti u Srbiji sprovode Švajcarska agencija za razvoj i saradnju (SDC) u okviru švajcarskog Federalnog ministarstva inostranih poslova i Državni sekretarijat za ekonomske odnose (SECO). Švajcarska kancelarija za saradnju sa Srbijom, čije je sedište u Beogradu, koordinira i realizuje aktivnosti svih programa u Srbiji. Zamenik šefa Odeljenja za saradnju sa istočnom Evropom u okviru Švajcarske agencije za razvoj i saradnju Adrian Metre (Adrian Maitre) rekao je da je nova strategija rezultat sveobuhvatnih konsultacija sa Vladom Srbije i ostalim razvojnim partnerima, uključujući delegaciju Evropske unije u Srbiji. Strategija se, kako je objasnio, zasniva na saradnji u oblastima upravljanja, ekonomskog razvoja, energetske efikasnosti i obnovljive energije. U okviru današnje ceremonije, direktorka kompanije Top Sofa iz Vranja Maja Janjević govorila je o iskustvima te kompanije koja je korisnik Švajcarskog programa za ekonomski razvoj za južnu Srbiju. Tokom 2014. i 2015. Švajcarska i Srbija će jedna za drugom predsedavati OEBS-om.
