> Izvor: B92
> Datum:  
> Rubrika: info_politika
> Naslov: "Vlada radi za bolji život građana"
> Članak:

Beograd -- Sve što je Vlada Srbije do sada uradila su preduslovi za bolji život građana i tek predstoje važni sistemski koraci i reforme u društvu, izjavio Zoran Babić.
"Prioritet svake buduće vlade treba da bude mnogo više radnih mesta, investicija, posla, bolji život svih gradjana i bolje ekonomsko stanje celog društva, a pošto se on zasniva na pojedincima to podrazumeva i bolje ekonomsko stanje svakog pojedinca", rekao je šef poslaničke grupe SNS Tanjugu.
Babić je dodao da zakoni koji će biti doneti ne treba da budu samo potreba na evropskom putu, već životna i održiva potreba za reformama, kako pojedinačnim tako i celokupnog društva. On je ukazao da u svakodnevnim životima građana "koraci od sedam milja retko gde mogu da se naprave i retko gde uspevaju" i da se do uspeha dolazi nizom malih koraka, ali kada se korača neprestano i bez zastoja. Kada je reč o svakodnevnim potrebama građana, Babić je naveo da je mnogo nagomilanih, komunalnih i drugih problema i kao primer naveo onaj sa pijaćom vodom u Užicu. Prema njegovim rečima, ni prestonica Srbije, a posebno njene rubne opštine, nisu pošteđene komunalnih problema i nemaju do kraja završenu putnu, vodovodnu i kanalizacionu infrastrukturu. Babić je naglasio i potrebu za decentralizacijom Beograda, navodeći da je loše da se u prestonici sva moć svede na jednog čoveka, odnosno gradonačelnika, ma kako se on zvao. "Srpska napredna stranka želi potpunu decentralizaciju Beograda, jer smatramo da građani Voždovca, Surčina, Mladenovca... najbolje znaju šta su im potrebe i šta žele da se uradi od njihovog novca", rekao je Babić. Ističući da Beograd mora da postane veliko gradilište, on je dodao da prestonica Srbije mora da ima najviše investitora i da u njoj mora najviše da se radi, što, kako tvrdi, do sada nije bio slučaj. Babić podvlači značaj projekta "Beograd na vodi" i navodi da se razgovara sa potencijalnim investitorima i da taj projekat može biti pokretač razvoja, ne samo Beograda, već i promenjene slike cele zemlje. Prema njegovom mišljenju, da bi reformski zakoni i mere uspeli, mora da ih promoviše, donosi i predlaže neko u koga građani imaju najviše poverenja i ko ima najveću specifičnu težinu u društvu. To je, kako je rekao, prvi potpredsednik vlade i lider naprednjaka Aleksandar Vučić. "Sa druge strane, naredna vlada mora da ima znatno jači kapacitet i podršku u parlamentu nego što je to sada", smatra Babić. On je i ovoga puta naglasio da svi, a pogotovo funkcioneri, bez obzira na kom se nivou nalaze moraju da imaju svest o smenjivosti i da zato moraju da rade najbolje. "Nisam siguran koliko svi politički akteri u Srbiji takvu politiku shvataju, priželjkuju, žele da primene i da rade u takvom okruženju i areni", ocenio je Babić. On je podsetio i na značaj borbe protiv korupcije i kriminala, evropskih integracija i potpisivanje Briselskog sporazuma, navodeći da su sve to preduslovi kako bi međunarodnoj zajednici i svetu pokazali da Srbija postaje uređeno društvo sa stabilnim zakonodavstvom. Borba protiv organizovanog kriminala i korupcije je, dodao je, prioritet je aktuelne vlade, a veruje da će biti i budućih, jer je to, smatra Babić, "borba protiv aždaje koja ima više glava i mali trenutak nepažnje, može da dovede do toga da ih naraste još". Babić je zaključio da su sve to preduslovi da građani Srbije žive bolje i da se na Srbiju sve više gleda kao na zemlju u koju vredi doći, i to ne samo turistički.
