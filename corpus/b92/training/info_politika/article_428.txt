> Izvor: B92
> Datum:  
> Rubrika: info_politika
> Naslov: Naprednjaci prikupljaju potpise
> Članak:

Beograd -- SNS u Zemunu počela sa prikupljanjem potpisa građana za izbore u Beogradu, uz poruku Zorane Mihajlović da oni imaju tim koji će raditi u interesu građana.
Potpredsednice naprednjaka, koja se prva potpisala na izbornu listu, zahvalila je brojnim građanima koji su izašli da podrže gradsku listu SNS, istakavši da svi oni veruju u promene koje naprednjaci donose i koje će doneti u Beogradu.
"Svi znaju da prethodni gradonačelnik Beograda nije uradio ništa, ili gotovo ništa, u borbi protiv kriminala i korupcije, privlačenju investicija i otvaranju novih radnih mesta", rekla je Mihajlović. Ona je istakla i da se Đilas "dok je bio gradonačelnik bavio sobom i brinuo o sebi i svojim firmama", dodavši da to pokazuje i podatak da su njegove firme 2005. godine imale prihod od tri miliona dinara, a 2012. tri milijarde. Mihajlović je istakla da će SNS predstaviti tim koji će punom snagom da vodi Beograd napred i koji će raditi 24 sata da građanima bude bolje. Prema njenim rečima, taj tim će se zajedno s vladom boriti protiv kriminala i korupcije, a učiniće sve da se otvaraju nova radna mesta i popravi životni standard građana. Mihajlović je istakla da SNS podržava Aleksandra Vučića u realizaciji projekta "Beograd na vodi", istakavši da taj projekat čini od Beograda privredni i turistički centar i grad koji će biti pogodan za otvaranje novih radnih mesta. "Ako kojim slučajem Đilas bude gradonačelnik, on će zaustaviti taj projekat kao što je zaustavio gotovo sve projekte i investicije u prethodnom periodu", rekla je ona. Mihajlović ističe i da SNS garantuje da će novac od investicija u Beogradu biti iskorišćen samo u interesu Beograda i građana i otvaranja novih radnih mesta. "Ako Đilas bude gradonačelnik, onda je potpuno sigurno da će taj novac završiti u korupciji gradskih preduzeća, isto će se izvlačiti novac iz tih preduzeća u njegove i firme njegovih prijatelja", rekla je ona. Mihajlović je istakla da naprednjaci obećavaju da će rešiti i popraviti uništen sisteem naplate u javnom prevozu Busplus "koji je Đilas napravio jer svi građani koji su korisnici javnog prevoza treba da imaju ono što su platili". "Ako Đilas bude gradonačelnik, onda je potpuno sigurno da se u Beogradu ništa neće promeniti", rekla je ona, istakavši da ljudi žele promene i da je SNS spremna da im te promene i donese i omogući bolji život. Potpisivanju su prisustvovali i novi potredsednik SNS Nikola Selaković, gradski funkcioner SNS Aleksandar Jovičić i ministar sporta vlade u ostavci Vanja Udovičić.
