> Izvor: B92
> Datum: sreda 12.02.2014
> Rubrika: info_politika
> Naslov: RIK: Lista Dveri ima nedostatke
> Članak:

Beograd -- Republička izborna komisija (RIK) večeras nije zbog nedostataka proglasila izbornu listu pokreta "Dveri" za parlamentarne izbore, zakazane za 16. mart.
RIK je naložio tom pokretu da u roku od 48 sati za jednog kandidata dostavi overeno uverenje o prebivalištu, a za još jednog uverenje o državljanstvu, ne starije od šest meseci.
Prema rečima člana RIK koji je primio listu "Dveri - Boško Obradović", podnosilac je sakupio 14.353 ispravna potpisa gradjana, što je dovoljan broj za proglašenje liste. Republička izborna komisija do sada je proglasila sedam izbornih lista za parlamentarne izbore - liste Srpske napredne stranke, koalicije SPS-PUPS-JS, Demokratske stranke Srbije, Liberalno-demokratske partije, Saveza vojvodjanskih Madjara, Srpske radikalne stranke i Ujedinjenih regiona Srbije.
