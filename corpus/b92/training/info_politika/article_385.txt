> Izvor: B92
> Datum: sreda 29.01.2014
> Rubrika: info_politika
> Naslov: URS u nedelju odlučuje o izborima
> Članak:

Beograd -- URS će u nedelju doneti odluku da li će na izborima nastupiti samostalno ili u koaliciji, rekla je potpredsednica URS-a Verica Kalanović.
Predsedništvo Ujedinjenih regiona Srbije danas je jednoglasno usvojilo predizbornu platformu za vanredne parlamentarne izbore 16. marta.
Ona je novinarima u sedištu URS-a rekla da su saveznici te stranke one partije koji imaju iste programske ciljeve. "Nikad u koalicije nismo ulazili zbog politike inžinjeringa, nego zbog toga što se sa nekima slažemo politički i delimo iste vrednosti. U ovom trenutku su to regionalizacija i decentralizacija, snažniji ekonomski razvoj kroz podsticanje investicija, brži rast poljoprivrede, privrede, turizma, energetike i bolji život građana", rekla je Verica Kalanović. Istakla je da URS razgovara s političkim partijama, ali da se odluka o koaliciji donosi na stranačkim organima. Upitana da li je počasni predsednik Demokratske stranke Boris Tadić, za koga mediji navode da će predvoditi Demokratski front, zvao URS u koaliciju, ona je odgovorila da je URS i "pre raspisivanja izbora razgovarao i sa Borisom Tadićem na različite političke teme". "Naravno da je u politici vrlo važno razmeniti mišljenje o aktuelnom političkom trenutku", rekla je Kalanovićeva. Govoreći o predizbornoj platformi, ona je navela da će URS pred građane Srbije izaći sa rešenjima koja za naredni period obezbeđuju nova radna mesta, predviđaju snažniji privredni rast, razvoj poljoprivrede, energetike i turizma. "Naša platforma u osnovi ima ravnomerniji razvoj Srbije, jednake šase za život i rad svih građana. U nedelju ćemo Glavnom odboru ponuditi platformu na usvajanje, a posle ćemo je predstaviti javnosti", rekla je Kalanovićeva.
