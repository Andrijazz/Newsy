> Izvor: B92
> Datum: sreda 29.01.2014
> Rubrika: info_politika
> Naslov: Pajtić: Tadićev front je spin SNS-a
> Članak:

Novi Sad -- Bojan Pajtić kaže da su navodi da Boris Tadić planira da okupi demokratski front "spin" režima Srpske napredne stranke, kojim se želi oslabiti DS pred izbore.
"Očito je režimu u interesu da unosi takvu vrstu nesporazuma u javni život. Tadić je dao izjavu kojom je očigledno demantovao takvu intenciju. Uostalom i Liberalnodemokratska partija se ogradila od takve ideje", kazao je zamenik predsednika Demokratske stranke Bojan Pajtić za Radio-televiziju Vojvodine.
On je dodao da ne vidi koje bi to snage mogle da naprave nešto što bi se zvalo front, jer to, naveo je, pretenciozno zvuči. "Čini mi se da se više radi o spinu od strane režima i SNS da bi se oslabile pozicije DS na ovim izborima nego o nekom realnom bloku ili kolaiciji starnaka koje bi na te izbore izašle", kazao je Pajtić, koji je i pokrajinski premijer. Upitan hoće li rezultati parlamentarnih izbora odrediti i političku scenu u Vojvodiiu u smislu eventualnih vanrednih pokrajinskih izbora, Pajtić je rekao da su pokrajinski izbori i republički izbori dramatično drugačiji kada je tema u pitanju i kada je opredeljivanje birača u pitanju. "Sigurno da su u Vojvodini u većini oni birači koji su protiv autoritarnosti, protiv one vrste atmosfere koju nameće režim koju smo imali 90-tih gde je život i smrt građana zavisio od toga da li je vođa ustao na levu nogu ili je to da li ćemo ići u pravu evropskih integracija ili s NATO paktom zavisilo od toga da li je pater familijas uzeo lekove taj dana ili ne", kazao je Pajtić. "Mi na takvu vrstu atmosfere ne pristajemo i sigurno da će pokrajinski izbori koji će se dogoditi 2016. vrlo jasno odslikati ovakvo raspoloženje građana pokrajine", naveo je Pajtić. Podsetimo, mediji su juče preneli informaciju da je Boris Tadić odlučio da predvodi "Demokratski front", u kojem bi bio deo DS, zatim ZZS, LSV i LDP. Počasni predsednik DS Boris Tadić izjavio je, reagujući na spekulacije u javnosti, da do ovog trenutka nije bilo razgovora o formiranju demokratskog bloka.
