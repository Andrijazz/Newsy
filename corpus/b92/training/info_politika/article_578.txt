> Izvor: B92
> Datum:  
> Rubrika: info_politika
> Naslov: "DS jedina snažna u opoziciji"
> Članak:

Beograd -- Aktivistkinja Aida Ćorović iz Novog Pazara navela je da je kao nestranačka ličnost na izbornoj listi DS kako bi mogla više da doprinese borbi za ljudska prava
Ćorović je u pisanoj izjavi navela da se za DS opredelila zato što smatra da DS, "bez obzira na iznimno teške trenutke kroz koje prolazi, ili možda baš zbog toga, predstavlja, jedinu snažnu opozicionu stranku koja može da bude korektiv svake, pa i ove vlasti".
Ona je navela da je odluku donela posle mnogo promišljanja i da je svesna da će ona izazvati brojne reakcije, a istakla je da će ostati dosledna odluci da ne bude aktivan član nijedne stranke, bez obzira na to što će mnogi želeti da je sada spakuju u "stranačku fioku". "Po količini tabloidnog linča kroz koji DS trenutno prolazi, situacija u mnogome podseća na ono kroz šta je ova stranka na čelu sa Zoranom Đinđićem prolazila, a to u Srbiji predstavlja ozbiljan pokazatelj stanja u društvu", navela je ona. Ćorović je istakla i da DS nije dala dala podršku onda kada je bila na vlasti, niti tražila da se okoristi o nju, ali da je daje sada kada je ta stranka "ranjena, slaba i kada se od nje ne može očekivati lična korist". "Ovoj stranci dajem podršku jer duboko verujem da, i pored svega, okuplja kvalitetne ljude, ne zaboravljam da je baš ova stranka pokrenula procese pridruživanja evropskoj porodici, ali i mnoga druga pitanja, ključna za našu zemlju", navela je ona u izjavi koju prenosi Informativna služba DS. Ćorović objašnjavajući razloge za svoj angažman na listi DS ističe i "da snažna DS, bez obzira da li je na vlasti ili u opoziciji, znači snažnu, demokratsku Srbiju".. Ona smatra i da će u godinama koje su pred nama, "a tiču se procesa pridruživanja EU, dalja borba za poboljšanje ljudskih i manjinskih prava, ali i poboljšanje statusa civilnog društva, biti imperativi, a ja sam sigurna da na ovim poljima mogu da dam svoj značajan doprinos" "Kao pripadnica manjinskog naroda, kao žena, kao aktivistkinja i braniteljka ljudskih prava mogla sam svoju karijeru da gradim na ulozi žrtve, na šta nikada nisam pristajala, ali ne pristajem ni na licemerje onih koji se gade javne scene u Srbiji, a ništa ne čine da pokrenu promene na bolje", navela je ona. DS će na vanrednim parlamentarnim izborima nastupi na zajedničkoj listi sa Novom strankom, Demokratskim savezom Hrvata Vojvodine (DSHV), Udruženim sindikatima Srbije "Sloga", Bogatom Srbijom i velikim brojem istaknutih pojedinaca medju kojima je i Ćorović.
