> Izvor: B92
> Datum: subota 8.02.2014
> Rubrika: info_politika
> Naslov: SNS: Đilase, nismo vas ni zvali
> Članak:

Beograd -- Srpska napredna stranka saopštila je da nikad nije zvala Demokratsku stranku da bude deo vlade koju bi činili naprednjaci, niti namerava da to ikad uradi.
"Zato molimo funkcionere Demokratske stranke da više ne licitiraju da li hoće ili neće sa Srpskom naprednom strankom u Vladu, jer je potpuno besmisleno", poručuju naprednjaci u saopštenju.
Lider DS Dragan Đilas ranije danas je rekao da su demokrate i njihovi koalicioni partneri jedini koji "ne žele da čekaju u predvorju Aleksandra Vučića da vide hoće li ih zvati u vladu". Naprednjaci navode da nisu odgovarali na poslednjih, gotovo identičnih, dvadeset izjava različitih funkcionera DS u vezi sa formiranjem buduće vlade, ali da danas odgovaraju isključivo zbog istine koju zaslužuju građani Srbije, a ne zbog toga što DS zaslužuje bilo kakvu reakciju.
