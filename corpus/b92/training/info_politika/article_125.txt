> Izvor: B92
> Datum: sreda 15.01.2014
> Rubrika: info_politika
> Naslov: Tadić: Spreman sam da vodim DS
> Članak:

Beograd -- Počasni predsednik DS Boris Tadić smatra da su vanredni parlamentarni izbori neophodni i da je laž da je bilo kada izjavio da je za koaliciju s naprednjacima.
On je dodao da mu liderstvo u DS nije cilj, ali da je spreman da preuzme vođstvo ukoliko je to volja većine i u interesu je ostvarivanja ciljeva stranke.
U izjavi Tanjugu Tadić insistira na tome da je bitno da se odluke u stranci donose u skladu sa uverenjima i demokratskim principima, a ne u skladu sa kalkulacijama kako zadržati funkcije ili s pretnjama oduzimanjem tih funkcija i tvrdi da ovo nije trenutak borbe za mesto lidera stranke nego za očuvanje demokratskog duha stranke, na kom ona počiva. "Ako u skladu sa tim principom i s namerom očuvanja tog principa, postoji potreba da se promeni rukovodstvo, onda je to potrebno i uraditi." Preuzimanje mesta lidera stranke svakako nije moj cilj, ali ukoliko je to potrebno za ostvarenje ciljeva stranke i ukoliko je to volja većine, spreman sam da preuzmem tu ulogu", naveo je počasni predsednik DS. Negirajući da je bilo kada izjavio da je za kolaiciju sa SNS, Tadić kaže da je očigledno da se "pokušava iskonstruisati svojevrsna polarizacija sa namerom da se vlastitom protivniku pripiše neodrživ stav, a da se tek onda diskutuje i raspravlja sa njim". "To je opet prozirna antidemokratska metodologija, svojstvena najmračnijim političkim ideologijama. Pogotovo ne dozovljavam da mi se pripisuju stavovi koji su donedavno pripadali upravo mojim unutarstranačkim i vanstranačkim oponentima", istakao je Tadić. On je pojasnio da je govoreći o velikim koalicijama aludirao na to da su korisne za društvo u određenim istorijskim uslovima i trenucima, navodeći primere takve prakse u drugim evropskim zemljama u kojima se upravo formiraju velike koalicije. Tadić smatra da očigledno postoji tendencija da se predstavi kako je on za koaliciju sa SNS-om, čime bi se unutarstranačko pitanje spinovalo u nekakvo referendumsko pitanje - ko je za koaliciju a ko nije. Interesantno je, primećuje, što takve izjave dolaze od onih koji su donedavno bili za koaliciju sa SNS-om, a njegov stav je, ističe, da DS mora da bude sposobna da ulazi u koalicije, ali da sada ne bi trebalo da se "izjašnjavamo o koalicijama, već o politici". "Demokratska stranka mora da se bori za realizaciju svoje politike, a ne za to da se u skladu sa svojim interesima određeni političari izjašnjavaju o koalicijama vodeći računa samo o tome kako će se to odraziti na njihov lični rejting. U tome je jedna od razlika između političara i državnika", naglašava Tadić. Navodi i da formiranje koalicija zavisi od mnogo faktora, te da on ne spada u grupu političara koji takve odluke donose na uštrb realnosti, ali ni na uštrb ideologije iIi politike DS. "Ja se, dakle, nikada nisam izjašnjavao o toj koaliciji, pa neću ni sada. Ukoliko bih to sada uradio, to bi bio čist amaterizam, a prepuštam drugima da budu amateri", naglasio je počasni predsednik demokrata. Povodom sednice Glavnog odbora zakazane za 18. januar, Tadić kaže da se ne radi o tome da li će on ili neko drugi biti na čelu stranke, već da je DS stranka u kojoj je uvek bilo moguće izraziti stav suprotan rukovodstvu i u kojoj ne vlada prinudno jednoumlje, pa tako, dodaje, i odluke koje ovih dana donose odbori DS pokazuju da je ta stranka i dalje jedina demokratska opcija u Srbiji, jer uopšte postoji mogućnost izjašnjavanja o funkcionisanju i rezultatima stranke. Tadić navodi da ne može predvideti da li će sednica GO DS doneti "tektonske promene", ali je ponovio da niko ne sme biti izložen bilo kakvim pretnjama. "To je princip Demokratske stranke od osnivanja do danas. U tom smislu ovu situaciju sagledavam kao izraz demokratičnosti, a nikako kao pokušaj uništavanja jedinstva stranke. Ukoliko ne bi postojao način da se izrazi nezadovoljstvo to bi predstavljalo urušavanje osnovnih principa na kojima počiva DS, a samo to bi značilo urušavanje stranke", navodi Tadić. Sociološki i politički gledano, kako kaže, insistiranje na jedinstvu, ukoliko ono ne postoji, dovodi do još većeg nejedinstva i dodatno urušava koheziju stranke. "Insistiranje na jedinstvu treba razlikovati od insistiranja na jednoumlju i monolitnosti, a to je karakteristika svih stranaka koje nisu demokratske. Nije uništavanje jedinstva stranke to što ljudi izražavaju svoj stav. Samo oni koji ništa ne znaju o demokratiji i politici mogu tako da razumeju stvari", tvrdi Tadić. Ne želeći da govori o tome zašto je DS u prethodnih godinu dana postizala tako loše rezultate na lokalnim izborima po Srbiji, Tadić je najavio da će svoj stav o tome izneti na sednici GO u subotu, jer bi iznošenje stava u medijima pre nego što ga iznese na GO predstavljalo direktno kršenje statuta stranke. "Svako iz Demokratske stranke ko to čini ili se obraća drugim članovima kroz medije, a takvih ispada ima ovih dana, krši statut i ili ne razume ili ne poštuje principe funkcionisanja Demokratske stranke", poručio je Tadić. Upitan da li su tačni navodi medija da je lideru stranke Draganu Đilasu rekao da ne može da bude nosilac izborne liste, odgovorio je: "Taj most ćemo prelaziti ako do njega stignemo". Zalažući se za vanredne izbore Tadić je naveo da su pred Srbijom zadaci čije rešavanje zahteva stabilnu vladu, ocenjujući pri tome da među koalicionim partnerima u aktuelnoj vladi nema nikakvog poverenja, te da njihovi potezi ne proizlaze iz njihovih uverenja, već iz čistog utilitarizma. Sem za vanredne izbore, Tadić se zalaže i za promenu izbornog sistema, navodeći da samo direktni izbori i promene ustava obezbeđuju direktnu podelu odgovornosti, bez čega je nemoguće sprovesti neophodne reforme. "Reforma političkog sistema je osnovna pretpostavka boljeg i efikasnijeg ekonomskog sistema i na kraju i bolje ekonomske perspektive za sve građane, jer ništa ne košta državu i ekonomiju kao disfunkcionalan politički sistem. Sa bezbroj političkih stranaka i samo jednim direktno izabranim predstavnikom građana, predsednikom Republike, koji preuzima ukupnu odgovornost za razvoj društva, to je neodrživo stanje", smatra bivši predsednik Srbije. Upitan o svojim najvećim greškama u vreme dok je bio na čelu zemlje i stranke, Tadić je ponovio da je to kadrovska politika, a sebi, kaže, posebno zamera što nije brže i odlučnije smenjivao one koje je trebalo smenjivati. "Imam potpunu svest o tome i preuzimam odgovornost za tu grešku. Sa iskustvom stvaranja tih ljudi, posmatranja njihovog menjanja pod uticajem vlasti i moći, a pogotovo njihovog ponašanja danas, ne mogu da zamislim da bih takvu grešku ponovio. U ovom trenutku čak mislim da mi je ta greška, iako mi je donela mnogo problema u prošlosti i sadašnjosti, vrlo korisno iskustvo za kvalitet odluka za budućnost. Upravo to iskustvo mi je danas dragoceno prilikom odabira novih ljudi", rekao je Tadić. Uprkos tome, on veruje da samo DS ima snagu da mobiliše kvalitetne kadrove, dok stranke na vlasti, po njegovoj oceni, mobilišu ljude poput Gorana Vesića. "Takvima nismo mogli poveriti nijednu odgovornu funkciju.Takvi ljudi su bili sposobni samo za pokretanja intriga i najprljavijih političkih akcija uslovljenih isključivo njihovom ličnom, političkom i finansijskom koristi. Takvi kadrovi su produkt grešaka, a stranke koje ih prihvataju očigledno će sa njima tek proći kroz iskustvo koje je iza nas", ocenio je Tadić.
