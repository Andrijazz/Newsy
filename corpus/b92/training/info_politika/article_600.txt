> Izvor: B92
> Datum: petak 7.02.2014
> Rubrika: info_politika
> Naslov: DSS: Za SNS ili za slobodnu Srbiju
> Članak:

Beograd -- Predsednik DSS Vojislav Koštunica ocenio da je EU "najveća prepreka između Srbije i njene budućnosti", a da je SNS najveći zagovornik evropskih integracija.
Koštunica je za agenciju Beta kazao da za razliku od SNS, koja je za evropske integracije, njegova stranka poziva građane da glasaju za političku neutralnost i ekonomiju političke neutralnosti.
"Sada narod treba svojom slobodnom voljom da se odluči da li je za SNS i EU ili za slobodnu Srbiju, političku neutralnost i DSS", rekao je bivši premijer Srbije. Prema njegovim rečima, DSS počinje kampanju u nedelju, 9. februara u Beogradu predstavljanjem programa "Ekonomija političke neutralnosti". "Na ove izbore samo DSS izlazi sa celovitim ekonomskim programom koji garantuje oporavak posrnule srpske privrede. Ključni problem je što EU stoji kao najveća prepreka između Srbije i njene normalne budućnosti, a SNS je danas najveći zagovornik pogrešne politike evropskih integracija", rekao je predsednik DSS. Koštunica je ocenio da "nema oporavka srpske privrede" sve dok "traju evropske integracije i sve dok je na snazi Sporazum o stabilizaciji i pridruživanju" s EU. RIK je juče proglasila listu DSS. Pre toga, proglašene su liste SNS i koalicije SPS-PUPS-JS.
