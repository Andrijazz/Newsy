> Izvor: B92
> Datum: petak 31.01.2014
> Rubrika: info_politika
> Naslov: DSS ide samostalno na izbore
> Članak:

Beograd -- Demokratska stranka Srbije izaći će samostalno na vanredne parlamentarne izbore, zakazane za 16. mart, a nosilac liste je predsednik stranke Vojislav Koštunica.
"Na današnjoj sednici Predsedništvo Demokratske stranke Srbije jednoglasno je odlučilo da Glavnom odboru, koji će se održati u nedelju 2. februara, predloži da DSS samostalno nastupi na vanrednim parlamentarnim izborima", rekao je Tanjugu portparol DSS-a Petar Petković.
On je dodao da je Predsedništvo stranke utvrdilo i predlog liste narodnih poslanika koji će takodje biti upućen Glavnom odboru na usvajanje. "Nosilac liste i prvi na listi je predsednik DSS Vojislav Koštunica. Osim njega, u vrhu liste nalaze se potpredsednici i ostali stranački funkcioneri iz Vojvodine, centralne Srbije i sa Kosova i Metohije, poštujući njihovu teritorijalnu zastupljenost", rekao je Petković.
