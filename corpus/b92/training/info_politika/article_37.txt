> Izvor: B92
> Datum: sreda 8.01.2014
> Rubrika: info_politika
> Naslov: Mihajlović:DS da se konačno izjasni
> Članak:

Beograd -- Potpredsednica SNS Zorana Mihajlović zatražila je od Demokratske stranke da se konačno izjasni da li hoće ili neće vanredne parlamentarne izbore.
Mihajlovićeva je, povodom napisa o izlišnosti izbora u dnevnom listu Blic, rekla da "DS nikako da se dogovori da li hoće ili neće izbore":
"To je eksponent Demokratske stranke...DS nam govori da je sve loše, da ništa ne valja, da raste nezaposlenost i da se uništava država", rekla je Mihajlovićeva, iako, kako navodi, podaci govore suprotno. Zaustavljen je rast nezaposlenosti, odnosno zaposlenost raste, smanjuje se spoljnotrgovinski deficit i, zaključila je Mihajlovićeva, Srbija ide napred. "Zašto onda DS odjednom govori da možda i nisu za izbore?", zapitala je Mihajlovićeva na konferenciji za novinare u Vladi Srbije. SNS će vrlo brzo održati sednicu Predsedništva stranke i jasno se opredeliti po tom pitanju, dodala je potpredsednica stranke. Na ovo je reagovala portparolka DS Aleksandra Jerkov, koja je pozvala Mihajlovićevu da objasni zbog čega njena stranka svakodnevno traži izbore i građane već dve godine drži u nekoj vrsti opsadnog stanja.
