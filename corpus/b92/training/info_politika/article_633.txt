> Izvor: B92
> Datum: subota 8.02.2014
> Rubrika: info_politika
> Naslov: "Odgovoriti na izazove građana"
> Članak:

Beograd -- Kandidat LDP za gradonačelnika Beograda Željko Ožegović započeo je kampanju za gradske izbore.
On je rekao da je potrebna gradska uprava koja će biti sposobna da odgovori na sve izazove sa kojima se građani suočavaju.
Ožegović je kampanju započeo na Novom Beogradu, gde je rekao da posle izbora 16. marta, želi da nastavi "uspešan posao" koji je obavljao dok se nalazio na čelu te opštine od 2000. do 2008. godine, i istakao da je potrebno konstantno razmišljanje o problemima građana, navodi se u saopštenju LDP. "Novi Beograd je najlogičnije mesto sa kojeg krećem u kampanju za gradonačelnika Beograda, zato što sam ovde radio osam godina, a to je bilo vreme kada se Novi Beograd najdinamičnije razvijao i kada je od spavaonice postao poslovni centar grada", rekao je Ožegović. On je sa aktivistima i članovima stranke, kampanju simbolično započeo ispred zgrade Opštine, gde je u dva mandata obavljao funkciju prvog čoveka Novog Beograda. "Izbori dođu i prođu, političari daju obećanja, a nakon izbora ih zaborave. O mom radu neka govore dela i ono što sam ovde uradio za osam godina, a ti rezultati svakako nisu proizvod samo mog rada, već i rezultat rada mog tima, zaposlenih u opštini Novi Beograd i svih koji su se trudili da popravimo ono što smo ovde zatekli 2000. godine", rekao je Ožegović. On je dodao da ne želi da vodi Beograđane u nove stranačke ratove, da "ne želi da mrze ni SNS, ni Đilasa, ni DS S, nego da razmišljaju o sebi, svojim porodicama, kako mogu da se dobiju bezbednije škole, sigurne ulice, grad u kojem će se pristojni ljudi osećati normalno". Ožegović je rekao da, posle izbora, Beograd vidi kao mesto u kojem će biti nastavljen posao koji je godinama radio sa nekadašnjim gradonačelnikom Nenadom Bogdanovićem. Ožegović je rekao da je na Novom Beogradu 2000. godine bilo zaposleno 40.000 ljudi, a da je danas u toj opštini zaposleno više od 100.000 njih. Prema njegovim rečima, Novi Beograd danas ima najveće prosečne plate i u toj opštini se bolje živi nego u drugim delovima Beograda i Srbije. "Imamo obavezu da takvim napravimo i Beograd. Mislim da je vreme za to", zaključio je Ožegović, kako je navedeno u saopštenju.
