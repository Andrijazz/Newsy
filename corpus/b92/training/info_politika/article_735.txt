> Izvor: B92
> Datum: sreda 12.02.2014
> Rubrika: info_politika
> Naslov: Jovanović: Nemam dogovor s Vučićem
> Članak:

Beograd -- Čedomir Jovanović kaže da njegov odnos sa Vučićem nije ličan niti je ikada bio, te da u osnovi podrške koju lider SNS ima vidi velike slabosti društva.
"Srbija ne podržava (lidera Srpske napredne stranke Aleksandra) Vučića, ona mu se predala i od njega očekuje ono što u prošlosti nije dobila i što sama sebi ne može da pruži. Da li će joj sve to dati Vučić? Pa naravno da ne", rekao je lider Liberalno demokratske partije Čedomir Jovanović u intervjuu NIN-u.
"Gledam šest meseci unapred, kada će zbog svega što se mora uraditi taj Vučić biti pola današnjeg. Za godinu dana ćemo nas dvojica biti na istom, a ja u tome ne vidim šansu za sebe. Jedino je važno da ta Srbija više ne bude ista kao današnja. I nema nikakvog dogovora između Vučića i mene, osim mog fer stava, spremnosti o kojoj otvoreno govorim, da učinim sve kako bi pomogao svojoj zemlji", kaže Jovanović. Upitan zašto mnogo više kritikuje socijaliste nego naprednjake, lider LDP-a je naglasio da njegova kritika Dačića nije kritika Dačića ili SPS-a iz devedesetih, a da je "Galenika paradigma svega što predstavljaju ta mutant stranka i njen lider". "To je istina koja socijaliste žigoše kao dželate naše budućnosti u koju idemo kao jedini evropski narod bez fabrike lekova zato što su je pljačkali do uništenja. Ko je opljačkao Srbiju? Dačićev SPS i Tadićev DS. Dačić je tako naplatio koaliciju sa Tadićem kojem je bilo normalno da svi mi treba da platimo sve kako bi on bio na tronu", rekao je Jovanović. Ocenivši da je ovo vlada kojoj nije postavljeno nijedno životno pitanje, jer ljudi nisu imali kome da ga postave, Jovanović je konstatovao da je "Dačić od sebe napravio klovna i obesmislio svaku ideju i pomisao da ga neko pita za platu i sopstvenu budućnost". Vučić je, s druge strane, delio pravdu na nekom svom Gazimestanu istim tehnikama kao Slobodan Milošević, dodao je lider LDP podsetivši na čuvenu izjavu Miloševića da "ne znamo da radimo, ali znamo da se bijemo". "Na kraju tog puta Vučić je Srbiji ponudio svoju verziju pravde pošto je konstatovao da je zemlja uništena i da su za to odgovorni oni koji su u toj propasti uspeli. U međuvremenu ljudi koji su od njega dobili pravdu postaju svesni da im ta pravda neće naći posao, a da se Mišković ne jede", rekao je Jovanović u intervjuu NIN-u.
