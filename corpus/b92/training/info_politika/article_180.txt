> Izvor: B92
> Datum: petak 17.01.2014
> Rubrika: info_politika
> Naslov: DS: O statutu u radnoj grupi
> Članak:

Novi Sad -- Vojvođanski odbor DS saopštio da će Statut APV biti usaglašen sa odlukom USS "isključivo u okviru radne grupe, a ne u neformalnim konsultacijama DS i SNS".
"Predlog za usaglašavanje osporenih odredaba Statuta Vojvodine sa Ustavom Srbije doći će iz Vojvodine, iz radne grupe koja je za to oformljena i DS ovome pristupa veoma odgovorno i ozbijno", kaže se u saopštenju.
DS je dodala da je i prethodni tekst Statuta usaglašen među koalicionim partnerima i da će, pre nego što izađe pred radnu grupu ili javnost sa svojim predlozima, DS obaviti konsultacije sa Ligom socijaldemokrata Vojvodine i Savezom vojvođanskih Mađara. "Nikakve neformalne inicijative, pozivi preko medija ili međustranački dogovori nisu mesto na kojima se razgovara o ovako važnim državnim pitanjima", upozorila je DS. DS je dodala da je u radnu grupu, koju je oformio predsednik Skupštine Vojvodine Ištvan Pastor, delegirala bivšeg sudiju Ustavnog suda i profesora Pravng fakulteta Svetozara Čiplića. LSV je ranije danas ocenila da DS i SNS vode dijalog o Vojvodini "po beogradskim kuloarima, mimo institucija", bez obzira na to što po svim drugim pitanjima vode ostrašćene rasprave pred očima javnosti. Komentarišući izjavu funkcionera SNS Nikole Selakovića da je SNS spremna da razgovara sa demokratama o rešavanju pitanja Statuta Vojvodine, LSV je ocenila da DS i SNS naročito žele da zaobiđu dijalog u okviru vojvođanskih institucija i upozorila da sve lični na scenario koji se desio prilikom usvajanja Ustava Srbije 2006. godine. Liga je podsetila da je u više navrata ukazivala da je potrebno rešiti pitanje autonomije Vojvodine, ali širokim konsenzusom, a ne međusobnim dogovorom dve beogradske stranke. "U protivnom ponovo ćemo biti svedoci prakse da se o Vojvodini odlučuje van nje i mimo njene volje", dodaje LSV.
