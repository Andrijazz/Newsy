> Izvor: B92
> Datum: utorak 4.02.2014
> Rubrika: info_politika
> Naslov: Svako ima prava da zatvori vrata
> Članak:

Beograd -- Mnoge političke partije, nestrpljive da sačekaju 16. mart, dovijaju se na različite načine da otkriju ko su im sigurni glasači.
U jeku predizborne kampanje stranke i njihovi aktivisti ne biraju sredstva da saznaju za koga će građani glasati: preko telefonskih poziva i pošte, ali sve češće i pokucaju na vrata birača. To, međutim, uglavnom ne prija glasačima.
Zaštitnik prava građana Saša Janković kaže da to što stranke rade nije zabranjeno, a da građani svakako mogu da odbiju poziv ili posetu. "Zakon kaže da svako može da vam zakuca na vrata, da okrene vaš broj telefona, ako ga kojim slučajem ima, ali isto tako zakon kaže i da pruža svakom građaninu pravo da zatvori vrata i da ne razgovara ni sa kim, sa kim ne želi da razgovara", kaže ombudsman Saša Janković. On ističe da stranke ne bi smele da vode spiskove i baze podataka onih koji su odbili da razgovaraju njima. Bojan Klačar iz CESID-a navodi da i stranke moraju da vode računa o tome da ne smetaju kada pozivaju građane. "Nijednim zakonskim aktom nije zabranjeno da ljudi iz stranaka kontaktiraju svoje birače i birače za koje misle da mogu glasati za njih. Međutim, mora da se vodi računa o nečemu što je dobra mera, da se ti pozivi obavljaju u pristojno vreme i da nikako ti ljudi koji zovu ne budu navalentni. Ukoliko ljudi nisu raspoloženi da razgovaraju, oni taj razgovor trebaju da odbiju i da se nakon toga taj razgovor i završi", kaže Klačar. Kako navode u CESID-u, trebalo bi da se posete obavljaju od 12-19 sati, da stranački aktivisti nose obeležje stranke sa svom pratećom dokumentacijom i da, posle jednog odbijanja, ne bi smeli više da uznemiravaju građane.
