> Izvor: B92
> Datum: sreda 5.02.2014
> Rubrika: info_politika
> Naslov: Mihajlovićeva:Mnogi bi hteli sa SNS
> Članak:

Beograd -- Potpredsednica SNS Zorana Mihajlović smatra da će mandat vlade izabrane u martu trajati do 2018, kada će Srbija biti u završnoj fazi pregovora sa EU.
"Pripremili smo sve uslove za sprovođenje snažnih privrednih i društvenih reformi i samo čekamo mandat naroda", rekla je Mihajlovićeva za list "Danas".
Govoreći o kandidatu SNS za gradonačelnika Beograda, Mihajlovićeva je ponovila da joj je čast da bude prva na izbornoj listi za Beograd, a da će organi stranke odlučiti ko će iz tima biti gradonačelnik. Ona dodaje da su njene ambicije, ipak, u vezi s resorom elektro-energetike, gde je čekaju reformisanje javnih preduzeća i nove investicije. Govoreći o postizbornim koalicijama, Mihajlovićeva je rekla da za razgovore o tome ima vremena i napomenula da je "osnova za dogovore prihvatanje programa ekonomskih reformi". "Nesporno je da bi mnogi hteli da sarađuju sa SNS, a ni nama nije cilj da sami upravljamo Srbijom", rekla je potpredsednica SNS u intervjuu objavljenom na sajtu lista "Danas". Kad je reč o LDP kao mogućem partneru, Mihajlovićeva je rekla da je ta stranka bila "jedina konstruktivna opozicija dosadašnjoj parlamentarnoj većini", a što se tiče DS da je "Dragan Đilas više puta ponovio da ne želi saradnju" sa SNS. "Ja mogu samo da kažem da delim njegov stav i da je to jedna od njegovih želja koja će mu se ispuniti", rekla je ona. Ona je napomenula da Srbija ne može da se promeni, modernizuje i pripremi za članstvo u EU ako se ne sprovedu korenite društvene i privredne reforme, za koje je, kako kaže, potrebna snažna vlada, koja ima pun kapacitet i mandat, zbog čega su i raspisani izbori. Mihajlovićeva je rekla da očekuje "tešku i prljavu kampanju, u kojoj će se udružiti novac tajkuna i korumpirani političari". "Da li mislite da će oni tajkuni koji su do dolaska Aleksandra Vučića imali svoju privatnu državu sedeti skrštenih ruku? Uložiće sve što imaju u kampanju protiv Vučića i SNS", istakla je ona. Mihajlovićeva je rekla da se "skandal" sa visokim računima za struju i gas neće zataškati i da bi, ako se utvrdi da je bilo namernih propusta na štetu građana, sigurno, pored disciplinske, pojedinci trebalo da snose i krivičnu odgovornost. Na pitanje zašto nisu smenjeni neki direktori kao što je SNS svojevremeno najavila, Mihajlovićeva je odgovorila da nisu smenjeni zato što su raspisani izbori, ali da sigurno "niko od njih posle izbora neće ponovo biti direktor". Mihajlovićeva je rekla da je bivši ministar privrede Saša Radulović "bio greška" i da sada ima priliku da izađe pred građane i proveri kakvu podršku ima. Povodom Đilasove najave tužbe protiv nje zbog tvrdnje da je više brinuo o svojim firmama nego o Beogradu, Mihajlovićeva je rekla da će Đilas morati da "tuži celu Srbiju ako je odlučio da tuži sve u Srbiji koji misle da se obogatio dok je bio na vlasti i dok je grad siromašio".
