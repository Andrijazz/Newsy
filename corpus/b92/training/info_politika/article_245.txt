> Izvor: B92
> Datum: sreda 22.01.2014
> Rubrika: info_politika
> Naslov: Formirana radna grupa za Statut APV
> Članak:

Novi Sad -- Radna grupa za izradu radnog teksta Statuta Vojvodine konstituisana je u Skupštini Vojvodine u Novom Sadu, sa zadatkom da Statut uskladi sa Ustavom Srbije.
Ustavni sud Srbije je krajem prošle godine osporio dve trećine odredaba pokrajinskog statuta i dao rok od šest meseci da se taj akt uskladi sa Ustavom.
Predsednik skupštine ištvan Pastor imenovao je Radnu grupu na osnovu predloga poslaničkih grupa u pokrajinskom parlamentu. Demokratska stranka je u radnu grupu predložila bivšeg predsednika Ustavnog suda Svetozara Čiplića, Srpska napredna stranka advokata Vladimira Galića, a Savez vojvođanskih Mađara profesora prava Tamaša Korheca. Poslanička grupa SPS-PUPS-JS-SDPS predložila je pravnog eksperta Vladana Kutlešića, Liga socijaldemokrata Vojvodine advokaticu Mirjanu Tomić-Jovanović, Srpska radikalna stranka profesora prava Miroslava Milosavljevića, a Demokratska stranka Srbije profesora prava Slobodana Orlovića. Za predsedavajućeg Radne grupe imenovan je Slobodan Orlović, a za njegovog zamenika Svetozar Čiplić. Mirjana Tomić-Jovanović kritikovala je predlog da Orlović bude predsedavajući i podsetila da je upravo DSS, koji ga je predložio u radnu grupu, podneo inicijativu za ocenu ustavnosti Statuta. Član Radne grupe Vladimir Galić rekao je da Orlović nije član nijedne stranke, već priznati stručnjak koga podržava i SNS, i dodao da prigovor Mirjane Tomić-Jovanović ne stoji. Ištvan Pastor rekao je da u fokus pažnje treba staviti posvećenost radu na izmenama Statuta, a ne personalna rešenja. Kao pridruženi članovi Radne grupe, zaduženi za stručno-tehničku pomoć, imenovani su pokrajinski sekretar za upravu i propise Andor Deli, sekretar Skupštine Vojvodine Milorad Gašić, njegova zamenica Mila Radisavljević, nejgova pomoćnica Gordana Radić-Popović i savetnica predsednika Skupštine Vojvodine Marija Žekić. Prema proceduri, Statut Vojvodine usvaja Skupština Vojvodine, a da bi stupio na snagu treba da ga potvrdi i Skupština Srbije.

Nakon toga, Odbor Skupštine Vojvodine za pitanja ustavno-pravnog položaja pokrajine jednoglasno je odlučio da izabrana sedmočlana Radna grupa sačini nacrt Statuta Vojvodine, koji će biti u skladu sa Odlukom Ustavnog suda. To stručno radno telo trebalo bi da taj posao uradi do 10. marta kao i da o toku svog rada na nacrtu statuta izveštava nadležni skupštinski odbor svakih 15 dana. ""Osnovni zadatak Radne grupe je da napiše nacrt Statuta Vojvodine, koji će biti u skladu sa Ustavom i zakonima Republike Srbije"", izjavio je novinarima izabrani predsednik tog stručnog tela prof. dr Slobodan Orlović, koji je na tu funkciju izabran na prethodno održanoj konstitutivnoj sednici Radne grupe. Orlović je rekao da ono što Odlukom USS nije osporeno u aktuelnom statutu pokrajine biće "vodilja u radu Radne grupe ostalo ćemo usklađivati, jer ne može se pisati Statut tako što ćete nešto odsecati, a onda to lepiti na ono što je ostalo". Napominjući da je Odbor Radnoj grupi dao jednu vrstu slobode u izradi teksta nacrta Statuta, on je objasnio da se to znači da se ima u vidu Odluka USS, doneta početkom decembra minule godine, "kao jedna vodilja a ostalo je na Radnoj grupi, da nomotehnički uradi kompletan, celovit i logičan tekst, pravno jasan od početka do kraja". Rok za završetak tog posla, 10. mart, instruktivan je a da li je realan, videće se kad Radna grupa počne da radi, kazao je Orlović i ocenio da može biti ispoštovan ukoliko u tom stručnom telu budu radili "zdušno i kolegijalno, držeći se pravnih normativa".

Politička organizacija Treća Srbija danas je saopštenjem za javnost pozvala predsednika Skupštine AP Vojvodine Ištvana Pastora da iz Radne grupe za pisanje radnog predloga Statuta AP Vojvodine izostavi Tanaša Korheca i Sveotozara Čiplića, koje je u Radnu grupu imenovao na predlog Saveza vojvodjanskih Madjara, odnosno Demokratske stranke. U saopštenju se navodi da Treća Srbija ne spori pravo DS i SVM da imenuju svog predstavnika u Radnu grupu, ali smatra da su Čiplić i Korhec na svojim prethodnim funkcijama koje su vršili u ime SVM-a i DS-a, "već pokazali da za njih Ustav Republike Srbije ne predstavlja najviši pravni akt države u kojoj žive". "Tamaš Korhec je 2007. godine u vreme dok je bio pokrajinski sekretar za upravu, propise i nacionalne manjine u Izvšnom veću Bojana Pajtića izradio Odluku o pokrajinskim službenicima koju je Ustavni sud u celosti proglasio neustavnom 13. juna 2012. godine" kaže se u saopštenju Treće Srbije. Prema toj organizaciji, "Svetozar Čiplić je 2009. godine u vreme dok je bio Pajtićev ministar za ljudska i manjinska prava u Vladi političke marionete Mirka Cvetkovića izradio Zakon o Nacionalnim savetima nacionalnih manjina čije su najvažnije odredbe nedavnom odlukom Ustavnog suda takodje proglašene neustavnim". Treća Srbija je deo vladajuće koalicije u Novom Sadu i ima svoju odborničku grupu u Skupštini Grada Novog Sada.
