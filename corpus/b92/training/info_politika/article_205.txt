> Izvor: B92
> Datum: nedelja 19.01.2014
> Rubrika: info_politika
> Naslov: "Odluka o izborima za 4 do 5 dana"
> Članak:

Beograd -- Nebojša Stefanović izjavio da očekuje da će u toku iduće sedmice biti održana sednica Predsedništva SNS na kojoj će se zauzeti stav o raspisivanju izbora.
Potpredsednik Srpske napredne stranke i predsednik Skupštine Srbije, novinarima je rekao da će sednica Predsedništva svakako biti održana pre 25. januara, kada se održava skupština stranke.
"Očekujem da ćemo u narednih četiri, pet dana imati odgovor na pitanje o raspisivanju parlamentarnih izbora", kazao je Stefanović. Na pitanje da li se slaže sa ocenom guvernera Jorgovanke Tabaković da eventualno održavanje izbora ne bi imalo uticaj na monetarnu politiku, niti bi zaustavilo priliv investicija, Stefanović je rekao da ne bi iznosio svoj lični stav pre sednice Predsedništva, ali da je uvek smatrao da reforme moraju da se sprovode brže. Prema njegovim rečima, svaka promena koja bi ubzrala reforme je dobrošla. Stefanović, koji je prisustvovao nadmetanju u plivanju za bogojavljenski krst u opštini Grocka je na pitanje šta je sinoć zamislio uoči Bogojavljenja i da li je njegova želja bila možda raspisivanje vanrednih parlamentarnih izbora rekao da "izbori nisu ono što čovek želi kao nešto najvažnije". "Meni je najvažnije da Srbija ide napred, da se zemlja razvija, i da ljudi žive bolje", kazao je Stefanović. Na pitanje da li će se možda parlamentarni održati sa eventualnim pokrajinskim Stefanović je naveo da za takvu ideju prvi put čuje i da je to u domenu medijskih spekulacija i nagađanja. Međutim, dodao je predsednik parlamenta, očito je - i to su pokazali i lokalni izbori u mestima u Vojvodini - da vlast DS nema legitimitet u pokrajini, ali da za sada postoji većina u pokrajinskom parlamentu. Stefanović je, gostujući u emisiji "Teška reč" na TV Pink, rekao i da još nije određen kandidat SNS za gradonačelnika Beograda. Stefanović je ponovio da SNS još nema kandidata za gradonačelnika ali da su takođe važni i ljudi na drugim mestima koji će voditi grad i istakao da će se odluka o tome doneti na stranačkim organima i da oni vrlo pažljivo tome pristupaju kako ne bi bilo samokandidovanja i sličnih stvari.
