> Izvor: B92
> Datum: petak 14.02.2014
> Rubrika: info_politika
> Naslov: "Očuvanje Toplice državni interes"
> Članak:

Prokuplje -- Poslanici iz Topličkog kraja koji su odustali od kandidature u znak protesta što stranke zanemaruju taj deo Srbije, kažu da je očuvanje Toplice državni interes.
Šest poslaničkih kandidata URS iz Topličkog okruga pozvali su građane da glasaju za spas Toplice.
"Postigli smo cilj i ukazali javnosti da je Toplički okrug potpuno zanemaren od vlasti i pokrenuli inicijativu za rešavanje problema nezaposlenosti, bele kuge, siromaštva i iseljavanja iz Toplice", navodi se u saopštenju.
Oni kažu da je na taj apel reagovao predsednik URS-a Mlađan Dinkić koji je izrazio razumevanje za njihov gest i obećao da će u Toplički kraj doći prva investicija ako postane ministar privrede. "Odricanjem od lične koristi i privilegija, pokazali smo da nam je Toplica u srcu i poslali jasnu poruku Beogradu da niko nema boljeg kandidata na ovim izborima od Prokuplja, Blaca, Žitorađe, i Kuršumlije i glasaćemo za opstanak života u Toplici", navodi se u saopštenju.
