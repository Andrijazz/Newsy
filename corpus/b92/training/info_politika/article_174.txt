> Izvor: B92
> Datum: petak 17.01.2014
> Rubrika: info_politika
> Naslov: "29.1. izlazimo s timom za Beograd"
> Članak:

Beograd -- SNS će do 29. januara, kada počinje izborna kampanja, izaći sa timom i kandidatom za gradonačelnika Beograda, izjavio je funkcioner SNS Aleksandar Jovičić.
On je rekao da vlada ogromno interesovanje drugih stranaka za koaliciju s naprednjacima.
"Interesantno je da vlada ogromno interesovanje da se uđe u koaliciju sa SNS, čak i od onih stranaka za koje nikada ne biste rekli da će želeti da rade sa nama, ali i oni su prepoznali odgovornost i poverenje koje smo dobili od građana", rekao je Jovičić. On u ovom trenutku nije želeo da kaže o kojim strankama je reč. "Mogu samo reći da svi žele da razgovaraju sa SNS, ali da konačan stav nije donet - 29. januara počinju predizborne aktivnosti i do tada će sve biti jasnije", rekao je Jovičić Tanjugu i dodao da će eventualno pravljenje bilo kakve koalicije zavisiti, pre svega, od programa koji će biti ponuđen Beograđanima, a ne toga da li naprednjacima treba dva do tri procenta više. To će biti tema koja će se naći na stranačkim organima, kao i to ko će biti i kandidat za gradonačelnika. "Očekujemo sednicu Predsedništva, čak i Glavnog odbora i izaćićemo sa ljudima koji će predvoditi tim za Beograd", naveo je Jovičić i istakao da su za vođenje velikih sistema potrebni ljudi, a ne samo jedan čovek. "Imali smo priliku da vidimo šta znači autokratski sistem jednog čoveka kada se pita za sve u glavnom gradu", rekao je Jovičić koji je potpredsdnik Izvršnog odbora SNS. Naprednjaci će, kako je naglasio, insistirati na suzbijanju korupcije u glavnom gradu, stvaranju dobrog poslovnog ambijenta za domaće i strane investitore, kao i decentralizaciji Beograda.
