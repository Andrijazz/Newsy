> Izvor: B92
> Datum: ponedeljak 27.01.2014
> Rubrika: info_politika
> Naslov: "Izbori da se ubrzaju reforme"
> Članak:

Beograd -- Predsednik Izvršnog odbora SNS Radomir Nikolić kaže da su vanredni izbori raspisani kako bi se ubrzale reforme u državi.
On je pisanje medijima da su naprednjaci već dogovorili novu postizbornu koaliciju sa socijalistima nazvao "spekulacijama".
"Vlada je radila dobro, ali smatramo da reforme moramo sprovoditi mnogo brže. Nismo imali problema sa koalicionim partnerima u saradnji, ali smo smatrali da na neki način ne mogu da prate tempo koji smo mi nametnuli", rekao je Nikolić.
Prema njegovim rečima, članovi SNS na državnim i lokalnim funkcijama daju sve od sebe i to očekuju i od partnera u vlasti. "Želimo da se svi trgnu u onoj meri u kojoj teško stanje u Srbiji to zahteva od nas", rekao je Nikolić. Na pitanje da prokomentariše napise po kojima je već dogovorena nova koalicija SNS i SPS nakon izbora, Nikolić je kazao: "To su spekulacije koje ja ne bih ni komentarisao". Funkcioner SNS je odbacio tvrdnje da će parlamentarni izbori usporiti reforme. "Vlada funkcioniše tehnički i za vreme izbora i ne vidim šta će da se izgubi. Neki će ljudi biti angažovani u kampanji, ljudi će da izađu na birališta i sve će biti gotovo za manje od dva meseca", rekao je Nikolić. Prema njegovim rečima, SNS će insistirati na reformama koje nije bilo moguće sprovesti u prethodnih godinu i po, od kada je formirana vlada sa SPS. "Reforme ne mogu da se sprovedu za godinu i po. Reforme su proces oko kog mora da se napravi ozbiljan konsenzus u društvu, ne samo u parlamentu....U sve to treba uključiti predstavnike radnika, sindikata, opozicionih stranaka, jer se radi o zakonima koji će ozbiljno da utiču na život ljudi u narednom periodu", rekao je Nikolić. Funkcioner SNS je odbacio tvrdnje da se nespremnost za reforme pokazala prilikom povlačenja nacrta zakona o radu i kazao da taj akt nije još prošao ni filtriranje u Vladi Srbije. "Neophodno je da zakon o radu koji se najviše tiče gradjana Srbije bude doveden do perfekcije i usklađen sa ostalim reformskim zakonima", rekao je Nikolić za agenciju Beta.
