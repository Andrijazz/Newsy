> Izvor: B92
> Datum: ponedeljak 20.01.2014
> Rubrika: info_politika
> Naslov: SPS odgovara:LDP je minorna partija
> Članak:

Beograd -- SPS je kritikovala predsednika LDP Čedomira Jovanovića zbog izjave kojom je, kako se navodi, uvredio lidera socijalista i premijera Srbije Ivicu Dačića.
SPS u saopštenju navodi da će o eventualnim izborima odlučivati vladajuća koalicija, a ne "minorna politička stranka" koju predvodi Jovanović.
"SPS razume zašto se Čedomir Jovanović javno nudi za učešće u vlasti. Lider LDP je u politički život Srbije ušao niotkuda, menjao prijatelje, opredeljenja, stavove i ideje. Jovanović je za kratko vreme prešao zanimljiv put od siromašnog studentskog lidera, do bogatog avanturističkog tajkuna", piše u saopštenju. SPS je navela da lider LDP Srbiji duguje odgovore na mnoga pitanja, između ostalog, odakle mu novac za kupovinu brojnih preduzeća, za plaćanje putovanja na egzotične destinacije, za luksuzne vile i skupocene džipove. "On građanima Srbije mora da odgovori i na to šta je mislio kada je izjavio: 'Možda su mi ruke prljave, ali mi je savest čista'. Nije prvi put da se Čedomir Jovanović preporučuje da bude u vladi, jer time želi da preusmeri pažnju javnosti sa dogadjaja koji su se dešavali nakon tzv. 'oktobarske revolucije' i na svoju ulogu u njima", ocenio je SPS. Socijalisti su naveli da se politika Jovanovića i LDP svodi "na politiku ličnog bogaćenja", dok su politika i prioriteti SPS uvek bili politička stabilnost i ekonomski i socijalni prosperitet Srbije. Lider LDP-a Čedomir Jovanović ocenio je juče, između ostalog, da su izbori jedini put kojim Srbija može da dobije Vladu kakva joj je potrebna i da se Dačić ne bori da bude premijer, već pokušava da "kao karaoke klovn" ubedi Srbiju da mu opet pruži šansu da bude na vlasti.

Na današnje saopštenje socijalista, stigao je odgovor iz LDP. LDP kaže da je iznenađena "nervoznom reakcijom Socijalističke partije Srbije na bezazlenu izjavu - da je LDP vakcina protiv politike Slobinog naslednika koji zajedno sa svojom strankom ovoga puta hoće da prevari celu Srbiju kao što je 2008. prevario Koštunicu i 2012. godine Tadića". Iznenađeni smo činjenicom da je SPS, pored toga što vodi politiku komične interpretacije kafanskih pesama, zaboravila da je njen predsednik ministar policije već skoro šest godina. Na taj način se moglo saznati da je za sve to vreme LDP bila u opoziciji i nije se nudila nikom, što ne čini ni sada, odnosno što ne čini pogotovo ne sada, navedeno je u saopštenju. Ministar policije je morao da zna i je Čedomir Jovanović je pokrenuo svoju firmu, a ministrova partija zaustavljala i uništavala tuđe firme. Ili da je isključivo iznajmljivanjem Fidelinke, ponavljamo iznajmljivanjem, pokrent deo fabrike iz stečaja, dok SPS okupacijom državnih kompanija partijskim kadrovima, od Galenike pa nadalje, tera Srbiju u stečaj, a sadašnjeg premijera u kandidaturu za Nobelovu nagradu za ekonomiju. Činjenica je da kompanija Čedomira Jovanovića zapošljava 400 ljudi dok je politika Ivice Dačića za šest godina ostavila 400.000 ljudi bez posla. Činjenica je, takođe, i da jedna firma Čedomira Jovanovića plaća porez, dok građani Srbije plaćaju dugove koje prave brojne firme koje vode SPS-ovi direktori, stoji u saopštenju. Kako navode, LDP kao opoziciona partija razume nervozu vladajuće stranke kao bolnu reakciju na činjenicu da Čedomir Jovanović u svojoj jučerašnjoj izjavi o potrebi stabilne vlasti u Srbiji nije pomenuo da Dačić ne može mirno da spava od kofera koji ga žulja više nego što SPS žuljaju Srbijagas, Galenika ili Dunav osiguranje. I da slučaj Šarić takođe nije spomenut, pošto se tim slučajem već bavi tužilaštvo, i ne bi bilo u redu da se preko medija vrši pritisak na tu instituciju. Što se tiče alpinističkih avantura o kojima govori SPS, obećavamo Ivici Dačiću da je predsednik LDP spreman da ga u naredno planinarenje povede, pod uslovom da mu nosi kofer, pošto je za to ekspert. Zabrana pevanja se podrazumeva, zaključili su iz LDP.
