> Izvor: B92
> Datum:  
> Rubrika: info_politika
> Naslov: Budućoj vladi nećemo dati 100 dana
> Članak:

Pirot -- Ministar trgovine i komunikacija Rasim Ljajić rekao je u Pirotu da SNS, sa podrškom u narodu koju ima, može da uradi velike stvari za Srbiju.
"Krupne reforme ne mogu da ostvare stranke koje se bore za censuz ili imaju podršku od 5, 6 ili 10 posto. To ne može da uradi ni jedna druga osim one koja ima široku društvenu podršku, kao što je SNS, koja ima 40 posto podrške. To je i jedan od razloga zašto smo mi tu, što mi hoćemo da damo doprinos tim reformama", kazao je Ljajić na gostovanju u lokalnoj Televiziji Pirot.
On je istakao da se budućoj vladi neće dati 100 dana za uhodavanje. "Nemamo više vremena ni za tih sto dana uhodavanja. Onoga dana kada se formira vlada treba da izađe sa svim jasnim prioritetima i ciljevima", izjavio je Ljajić. On je danas boravio u poseti opštinama Pirotskog okruga. U Babušnici je otvorio Gerontološki centar, u Beloj Palanci posetio romsku zajednicu, a u Dimitrovgradu razgovarao sa simpatizerima SNS i SDP-a.
