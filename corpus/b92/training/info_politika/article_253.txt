> Izvor: B92
> Datum: sreda 22.01.2014
> Rubrika: info_politika
> Naslov: SNS: Grupa iz DS prešla u SNS
> Članak:

Zrenjanin -- Predsednika Opštine Sečanj Predrag Milošević i odbornička grupa DS u tom gradu prešli su iz te stranke u Srpsku naprednu stranku.
Potpredsednik SNS Goran Knežević rekao je da su naprednjacima pristupili i pokrajinski poslanik Darko Vukoje i predsednica Skupštine opštine Sečanj Biljana Savović.
"Oni su odlučili da se pridruže Srpskoj naprednoj stranci i doprinesu reformama u boljitku građana", rekao je Knežević, koji je naveo da je SNS najveća stranka u Srbiji, i to pre svega zahvaljujući jasnom cilju, a to je modernizacija društva i pristojan život za sve njene građane. Na tom putu su, istakao je on, vidljivi rezultati među kojima su početak pregovora za pridruživanje Srbije Evropskoj uniji, borba protiv korupcije koja će biti stalna i neselektivna i ono što je "najvažnije pred nama - reforme u ekonomskom sektoru", čiji rezultati će doneti kvalitetniji život za sve. "U toj borbi treba nam podrška ljudi koji znaju svoj posao u rešavanju problema", rekao je Knežević, koji je predstavljajući nove članove SNS istakao da su oni odlučili da se pridruže naprednjacima i doprinesu reformama u boljitku gradjana. Milošević je, kako je saopštio zrenjaninski odbor SNS, rekao da je rođen kao pobednik, te je iz krajnje racionalnih razloga napustio put i ideju lidera DS Dragana Đilasa i pridružio se timu koji pobeđuje. SNS-u se pridružilo 13 odbornika odborničke grupe DS u Skupštini opštine Sečanj.
