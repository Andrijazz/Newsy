> Izvor: B92
> Datum: ponedeljak 3.02.2014
> Rubrika: info_politika
> Naslov: "Vreme je da nam svima krene"
> Članak:

Beograd -- Lider LDP Čedomir Jovanović pozvao je članove stranke da izađu na izbore uz poruku da od toga zavisi "kakvo će jutro svanuti" u Srbiji u ponedeljak 17. marta.
Jovanović na svom profilu na Fejsbuku navodi da će Srbija svojim glasovima odlučivati koje to partije ulaze u parlament i kakva će to politika i kakvi ljudi voditi ovu zemlju u naredne 4 godine i podseća da nema drugog vremena za tu odluku, osim tih 12 sati glasanja.
A do tada, kako kaže, u narednih mesec i po, "treba da objasnimo Srbiji i svim ljudima u njoj za šta se godinama zalagao LDP". "LDP se zalagao za sve ono što je sada zvanična politika Srbije, a protiv čega su bili svi oni koji je sada sprovode i oni koji bi da je sprovode u budućnosti. Mi svoje stavove nismo promenili, a svi oni jesu, za šta od nas imaju i priznanje i pohvalu. Ali svi oni ne misle da je to dovoljno", poručio je Jovanović i dodao da se to mora objasniti glasačima. Ovo stoga što, kako tvrdi, svi koji sada nevešto zastupaju stavove LDP, zato što je to jedini način da ili ostanu na vlasti ili da se na nju ponovo popnu - misle da je vreme da LDP nestane sa političke scene. "Tako će, svi oni misle, ostati bez neprijatnog svedoka svojih zabluda i grešaka, koje su ovu zemlju previše koštale u proteklim godinama. Tako će, svi oni misle, ostati bez pravih autora svoje politike, koju nevešto i teškom mukom sprovode. Tako će, svi oni misle, i moći da nastave da vladaju lažući i sebe i druge da znaju šta su sledeći koraci Srbije na putu ka modernizaciji i Evropi. A samo nas ne mogu ni da varaju ni da lažu, kao što nikad nisu ni mogli", navodi Jovanović. On zbog svega toga očekuje da do 16. marta "tablodi i jednih i drugih" jurišaju na LDP, koja nema tabloide i nikad ih neće ni imati. Očekuje, kako kaže, da lažovi iz redova i jednih i drugih lažu Srbiju o LDP, koja nikad nije lagala Srbiju i nikad je neće lagati. "Muljatori i jednih i drugih muljaće protiv LDP, koja nikad nije to radila i nikad to neće ni raditi. Svako ko je sada niko i ništa gledaće da bude protiv nas, koji mislimo da je vreme da Srbija i svaki čovek u njoj budu i neko i nešto mnogo bolje od ovog sada", naveo je Jovanović u poruci članovima stranke. Uz slogan "Vreme je", on poručuje da je vreme za novu borbu, za nove istine, za nove preokrete, vreme je, sad više nego ikad, da Srbija nastavi svoj put koji je Zoran Đinđić započeo, sa jedinom partijom koja istinski zna i razume šta je on hteo. "Vreme je da od nas zavisi mnogo više no što je zavisilo u proteklim godinama. Vreme je da se mi pitamo. Vreme je da podignemo glavu i sa ponosom kažemo da Srbija treba da ide putem koji želi LDP i da bez LDP taj put nije moguć. Vreme je da svima onima koji bi da mi sada nestanemo kažemo da to vreme nikad neće doći, već naprotiv: da se bez LDP više ne može i ne treba voditi politika Srbije". Jovanović članovima svoje stranke poručuje da jedino oni već sad znaju da jutro u ponedeljak 17. marta može da bude stvarno dobro, pod uslovom da u narednih mesec i po u ime zemlje koju vole i budućnosti koju žele, objasne svojim prijateljima, poznanicima, kolegama i rodbini, svima koje znaju, "da ovaj put, na ovim izborima, ne smemo da pogrešimo", jer, zaključuje: Vreme je da nam svima krene, kad već dosad nije.
