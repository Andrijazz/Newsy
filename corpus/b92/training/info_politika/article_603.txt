> Izvor: B92
> Datum: petak 7.02.2014
> Rubrika: info_politika
> Naslov: Partije s juga u subotu o izborima
> Članak:

Beograd/Preševo -- Predsednik Demokratske unije Albanaca (DUA) Rahmi Zuljfiu izjavio da će albanske partije iz Preševa i Bujanovca konačan stav o izborima doneti u subotu.
Zuljfiu je za agenciju Beta izjavio da među liderima albanskih partija još ima nesuglasica povodom stava o parlamentarnim izborima, ali da očekuje da će, ako bude doneta odluka da se na parlamentarne izbore izađe, albanske partije na njima učestvovati na jednoj listi.
"Biće sigurno zajednički stav svih partija, ako se izađe na izbore, biće svi kompletno na jednoj listi, ako se donese odluka da se ne izađe, svi će imati isti stav", kazao je on. Zuljfiju, čija je partija član "Koalicije Albanaca preševske doline", koja je u dosadašnjem sastavu Skupštine Srbije imala jedno poslaničko mesto, navodi da nema početnih razlika u stavu prema parlamentarnim izborima između partija koje su do sada u njima učestvovale i onih koje su do sada bojkotovale parlamentarne izbore. U "Koaliciji Albanaca Preševske doline" su i Partija za demokratsko delovanje, čiji je lider Riza Haljimi bio i poslanik u dosadašnjem sastavu Skupštine Srbije, Demokratska unija doline, čiji je lider Skender Destani zamenik predsednika opštine Preševo i Pokret za Demokratski progres, čiji je lider Jonuz Musliju predsednik Skupštine opštine Bujanovac. Parlamentarne izbore do sada su bojkotovale pojedinačno najjače stranke u Preševu i Bujanovcu - Demokratska partija Albanaca, čiji je lider Ragmi Mustafa predsednik opštine Preševo i Demokratska partija čiji je lider Nagip Arifi, predsednik opštine Bujanovac. Predsednik Partije za demokratsko delovanje Riza Haljimi ranije je izjavio da ne postoji velika mogućnost da sve albanske stranke iz Preševa i Bujanovca izađu na izbore u jednoj koaliciji i da je zbog odugovlačenja u donošenju odluke veća mogućnost da na izborima ne bude nijedne liste albanskih partija. Podsetimo, vanredni parlamentarni izbori zakazani su za 16. mart.
