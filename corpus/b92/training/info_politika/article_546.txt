> Izvor: B92
> Datum: sreda 5.02.2014
> Rubrika: info_politika
> Naslov: "Glas za one koji podržavaju LGBT"
> Članak:

Beograd -- GSA pokrenula kampanju "Tvoj glas, tvoje sutra" kojom poziva građane da glasaju za opcije koje se zalažu za poboljšanje položaja pripadnika LGBT populacije.
Cilj kampanje je da se pozovu LGBT osobe i svi drugi građane, da na izborima glasaju za one političke opcije koje se, između ostalog, zalažu za poboljšanje položaja LGBT populacije, ravnopravnost i poštovanje ljudskih i manjinskih prava, saopštila je GSA.
U saopštenju je navedeno da je GSA pozvala sve političke organizacije koje su najavile učešće na parlamentarnim izborima da se u predizbornoj kampanji obrate i LGBT populaciji. GSA u pozivu ističe da, iako ne negira da su ekonomske teme i programi izuzetno značajni za sve građane Srbije, među kojima su i LGBT osobe, u predizbornoj kampanji ne treba zaboraviti ni druge važne teme. LJudska prava, sigurnost i kvalitet života pripadnika i pripadnica manjinskih grupa, kao i svih drugih građana i građanki, svakako jesu jedna od važnih tema, dodaje GSA. GSA navodi i da će raditi i monitoring predizbornih kampanja politickih stranaka i grupacija u delu koji se odnosi na ljudska prava, a posebno ljudska prava LGBT osoba, i o tome obaveštavati javnost.
