> Izvor: B92
> Datum: subota 8.02.2014
> Rubrika: info_politika
> Naslov: "SNS interesuju građani, DS ne"
> Članak:

Beograd -- Ministarka energetike i potpredsednca SNS Zorana Mihajlović poručila je DS-u da je građane danas primila kao ministarka, jer mora da rešava njihove probleme.
Ministarka energetike Zorana Mihajlović poručila je da građane prima kao ministar jer mora da im bude na usluzi i da rešava njihove probleme a da bivšem gradonačelniku Beograda Draganu Đilasu niko nije branio da u prethodnih pet godina to čini, ali da njega građani nikada nisu ni interesovali već sopstveno bogaćenje.
Mihajlović je u izjavi medijima precizirala da je za godinu i po dana koliko je ministar, zajedno sa svojim timom, javno primila 14 puta građane i da su sa njima razgovarali u Šapcu, Leskovcu, Pančevu i Kruševcu, a sutra će to učiniti u Novom Sada. "U proteklih 18 meseci, deset puta sam razgovarala sa građanima Beograda. Đilas to nije ni primetio jer njega građani nisu nikada interesovali već samo sopstveno bogaćenje. Dok su gradske firme uzimale kredite čak i da isplate plate, Đilas je kao gradonačelnik od svojih firmi napravio multimilionske imperije", istakla je Mihajlović. Građane primam, dodala je ona, jer ministar mora njima da bude na usluzi i da rešava njihove probleme. "Mi, u Srpskoj naprednoj stranci, razmisljamo kako da životi građana budi kvalitetniji, kako da se borimo protiv korupcije i kriminala, kako da dovedemo nove investitore i kako da ljudi žive bolje" poručila je Mihajlović, koja je i potpredsednica SNS. Ona je navela da Đilasu niko nije branio da prima građane poslednjih pet godina. "Upravo u tome je razlika između nas i njih. Mi postojimo da rešavamo probleme građana, a za njih građani ne postoje", zaključila je Mihajlović. Predsednik beogradskog odbora DS Balša Božović ranije danas je rekao da Beograđani znaju da prave razliku između onih koji rade i grade "od onih koji pokušavaju od ovog grada da prave lakrdiju i koji samo lažno obećavaju" i upitao u kom svojstvu je Mihajlović primala građane u Skupštini grada. Međutim, naprednjaci i demokrate nastavile su da razmnejuju uvrede, pa su iz Srpske napredne stranke poručili Demokratskoj stranci "da slobodno, kao i do sada, nastave da pišu besmislena saopštenja, i daju besmislene izjave, svaki dan, jer su nesposobni da se bilo čime drugim bave". SNS je navela da su im, dok demokrate maštaju o foteljama, jedina briga građani i poručuju da žele da izgrade modernu ekonomiju, i stvore budućnost za mlade, poboljšaju privredu Srbije, i vrate dostojanstvo građanima, koje su demokrate "višegodišnjim trudom uništile". "Rezultati vladavine demokrata su opštepoznati, njihova jedina želja je da Srbiju vrate u prošlost - da se nastavi pljačka Srbije, da političari služe samo sebi i svojim političkim ambicijama. SNS obećava građanima da nećemo dozvoliti da se Srbija vrati unazad, u vreme DS vladavine, u kojoj su carevali kriminal i korupcija", navedeno je u saopštenju. Srpska napredna stranka se ne bavi funkcijama, niti političkim kalkulacijama, mi tražimo podršku naroda za našu politiku, tražimo podršku za pristojnu, normalnu i modernu Srbiju, navode naprednjaci. Više stotina Beograđana došlo je u Skupštinu grada Beograda kako bi u razgovoru sa predstavnicima Privremenog organa i Vlade Srbije razgovarali o problemima među kojima su problem diviljih deponija, komunalnih usluga, parkiranja, uređenje parkova .... Sa građanima su razgovarali ministarka energetike i predsednik Privremenog organa Beograda Siniša Mali koji su poručili da će ovakav vid komunikacije biti nastavljen ubuduće i da će pokrenuti incijativu da gradski sekretarijati, agencije i direkcije rade produženo radno vreme, kao i vikendom kako bi se Beograđanima izašlo u susret.
