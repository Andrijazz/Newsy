> Izvor: B92
> Datum: nedelja 2.02.2014
> Rubrika: info_politika
> Naslov: Selaković: Ne razmišljamo o Tadiću
> Članak:

Beograd -- Potpredsednik SNS Nikola Selaković rekao je u Utisku nedelje je da u ovom trenutku ne veruje da će Boris Tadić biti u budućoj vladi sa SNS.
„Kada su u pitanju Boris Tadić, Dragan Đilas ili Bojan Pajtić, to je za mene sve DS i ne pravim razliku. To je politika bez vizije, programa, plana. To je politika mržnje prema Aleksandru Vučići koji je za sve kriv. Da li je Boris Tadić neki naš saveznik, ne delim to mišljenje. Protok vremena će pokazati da li su se tu neke politike promenile“, rekao je Selaković.
Na pitanje da li je moguća koalicija sa Borisom Tadićem posle izbora Selaković je odgovorio: "Postoje predizborne i postizborne koalicije. U politici nije sve isključeno i nikad ne možete reći nikad. Sada ne razmišljamo o tome". Zamenik predsednika DS Bojan Pajtić rekao je da DS sigurno neće praviti koaliciju sa SNS posle izbora. On je dodao i da je imao pogrešnu procenu po pitanju postupka Borisa Tadića i da nije verovao da će napustiti stranku neposredno pred izbore. Pajtić je rekao i da niko nikad nije na takav način postupio prema svojoj stranci "usred kampanje" i ocenio da je to "nezabeleženo u političkoj istoriji, ne samo Srbije nego i regiona". "Meni je žao da one kolege koje su sledile njegov primer se osvrću kritički isključivo na DS i to je jedan od presedana", rekao je Pajtić i dodao da su oni koji su otišli iz DS doneli ličnu odluku i da je na njihovoj savesti da procene da li je taj momenat fer u odnosu na kolege. Upitan da li će Tadić prići SNS, Pajtić je rekao da to nije pitanje za njega, već za bivšeg počasnog predsednika demokrata.

Nikola Selaković izjavio da glasom za SNS građani biraju bolje, efikasnije i brže reforme u Srbiji, dok je zamenik predsednika demokrata Bojan Pajtić rekao da "DS ne ulazi u izbore da izgubi, već da pobedi ili ostvari najbolji rezultat". Selaković je rekao da će izbori 16. marta biti prvi posle dugo vremena na kojima građani glasaju za, a ne protiv nečega, dok Pajtić smatra da je jasno da su vanredni izbori raspisani da bi lider naprednjaka Aleksandar Vučić postao premijer i dobio još više vlasti. "Neću da kažem da nije bilo napretka za ovih godinu i po dana, ali ni da negiram da građani žive teško. Reformski koraci koje moramo da sprovedemo zahtevaju da vlada ima pun legitimitet", rekao je Selaković. Upitan dokle se stiglo sa istragom o navodnoj krađi na izborima 2012, Selaković je rekao da je to pitanje za pravosudne organe koji su, kako je rekao, preuzeli slučaj i na njemu rade. On je naveo da se ne dovodi u pitanje da će izbori biti regularni, dodajući da nivo političke kulture i demokratske zrelosti koji je, kako je rekao, prisutan kod svih stranaka, dokazuje da se tako nešto ne može dogoditi. Pajtić je naglasio da ne treba isključiti mogućnost da korpus demokratskih stranaka, manjinskih i nevladinih organizacija koje će DS okupiti, dobije dovoljan broj glasova da sa nekom drugom listom formira većinu posle izbora. "Svaki put je vlada formirana na neočekivane načine, sve su bile neočekivane koalicije. Nikad ne ulazite u trku s namerom da izgubite, ulazite u trku s namerom da pobedite ili postignete što bolji rezultat", rekao je Pajtić. On je rekao i da bivši ministar privrede Saša Radulović neće biti na listi DS i da nacrt zakona o radu koji je Radulović predložio za demokrate nije bio prihvatljiv. Pajtić je rekao da postoji strašan haos u izvršnoj vlasti zbog kojeg je ekonomija loša, plate manje, porezi veći, kao i da većina medija u funkciji vladajuće partije, navodeći da i Evropska komisija ima mnogo primedbi u odnosu na stanje u medijima, odnos prema opoziciji, dužini trajanja pritvora. Selaković je odgovorio da je poslednji izveštaj EU o napretku Srbije do sad najbolji, da postoje primedbe, ali da ih je bilo i pre ove vlade, i naglasio da se niko iz izvršne vlasti ne bavi određivanjem pritvora. "Za razliku od prethodnih, mi nismo nikome određivali pritvor", rekao je Selaković.
