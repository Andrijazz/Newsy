> Izvor: B92
> Datum: petak 7.02.2014
> Rubrika: info_politika
> Naslov: "Za APV najvažnija promena Ustava"
> Članak:

Novi Sad -- Lider LDP Čedomir Jovanović izjavio da ta stranka želi u Vojvodini da započne ono što treba primeniti na celu Srbiju -promenu Ustava iz 2006. godine.
"Ulazimo u kampanju s velikom ambicijom da rešimo one probleme koji su uzrok propadanja Vojvodine i da zajedno sa građanima napravimo odgovor na takozvanu ustavnu reformu iz 2006. godine", rekao je Jovanović na konferenciji za novinare u Novom Sadu.
On je kazao da je Ustav iz 2006. godine temelj pogrešnog političkog i društvenog sistema u celoj zemlji i da, ako LDP dobije podršku Vojvođana, 16. mart može biti šansa i za rešenje problema pokrajine. "Nema ništa od izgradnje nove vojvođanske infrastrukture, rešavanja ekonomskih problema, zdravstvenog i penzionog osiguranja ili organizacije lokalnih samouprava ukoliko se ne izmeni odnos prava i obaveza unutar celokupnog sistema Srbije", kazao je Jovanović. Kako je naveo, LDP ne želi da ozbiljan deo posla u pokrajini prepusti "onima koji nisu dovoljno politički snažni da ga urade" i da ne želi saradnju s koalicijom okupljenom oko nove stranke Borisa Tadića, zbog toga što kroz nju LDP ne bi mogao da sprovede svoju ideju i politiku za Vojvodinu. Jovanović je ocenio da izbori u pokrajini ne treba da budu raspisani na silu, a posebno ne zbog toga što najjača partija u Srbiji, Srpska napredna stranka, želi deo vlasti u pokrajini. Ekonomski novinar Dimitrije Boarov rekao je da je ustavna reforma najvažnija za Vojvodinu, jer po odlukama Ustavnog suda Srbije, taj dokument više ne štiti građanske slobode i ljudska i manjinska prava, već "konzervira dominaciju državnog aparata u društvu". "Izgleda da je ustavno pravo pomešano sa upravnim pravom i tu mora da dođe do promene, jer je ustavno pravo ono koje štiti slobode, a ne državne činovnike", ocenio je Boarov. On je dodao da će veliki uspeh biti ako LDP u predstojećoj predizbornoj kampanji uspe da nametne temu autonomije Vojvodine, jer je ona Vojvodini donosila brz ekonomski napredak u bilo kom političkom sistemu.
