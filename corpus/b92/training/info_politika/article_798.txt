> Izvor: B92
> Datum: petak 14.02.2014
> Rubrika: info_politika
> Naslov: "Reforme u ekonomiji prioritet SNS"
> Članak:

Kuršumlija/Prokuplje -- Potpredsednik SNS Nebojša Stefanović izjavio da su prioritet te partije reforme u ekonomiji i poručio da država mora ravnomerno da pomaže svima.
Stefanović je u Kuršumliji naveo da jug Srbije može da se razvija mnogo više nego danas, ali je potrebno da menjamo svoj mentalitet, radne navike i očekivanja, da će sve odnekuda doći i da će nam biti poklonjeno.
"Naš posao je da radimo, da mi prvo pokušamo da stvaramo novu vrednost i uslove da ljudi dolaze, a naravno, na državi je da pomogne, ali ravnomerno", rekao je Stefanović. On je poručio da treba prestati da se određenim opštinama u Srbiji daje ogroman novac i da im se svakog meseca iz budžeta dotira rad samo zato što su tu određeni politički moćnici. "Srbija mora ravnomerno da pomaže svima i to je prioritet, pogotovu tamo gde je infranstruktura nedovoljno razvijena i gde su potrebe daleko veće", rekao je Stefanović. Stefanović je u Kuršumliji predstavio program SNS za razvoj juga i istakao da je upravo početak kampanje iz Niša pokazatelj da je SNS jug kompletno važan. On je istakao da Srbija mora da se razvija ravnomeno i da se pronađe način da se investitori dovedu u sve opštine u našoj zemlji, a država mora da se potrudi da pokaže da je ovo zemlja koja hoće da se izbori sa korupcijom i kriminalom i da se "investitorima poruči da im niko neće tražiti nikakav novac zato što će doći da investiraju". Stefanović je rekao da su opštine dužne da pronađu način da u najkraćem roku izdaju sve potrebne dozvole i dokumenta. U razgovoru sa predsednikom Opštine Kuršumlija Radoljubom Vidićem Stefanović je izrazio zadovoljstvo što ta opština vodi brigu o trudnicama i porodiljama, za šta se, kako je rekao, i sam zalagao. Posebno je istakao da je briga o ljudima mnogo važnija od toga "da li će biti asfalta".

Stefanović izjavio je danas u Prokuplju da su naredni izbori šansa za sigurnu budućnost, a da je ta partija na čelu sa Aleksandrom Vučićem garant stabilnosti i dolaska novih investitora. "Nudimo reforme, brzu Srbiju, u kojoj se otvaraju radna mesta, u kojoj se iskreno bori protiv korupcije i zalaže za vladavinu prava", rekao je on pozivajući građane da 16.marta glasaju za SNS i Aleksandra Vučića kao predsednika vlade. On je na konferenciji za novinare u SNS u Prokupju istakao da ta partija počinje kamapnju koja će dovesti do bržih reformi, borbe za radna mesta i novih investicija. "Treba nam čist mandat od četiri godine u kome želimo da pokažemo da se iskreno borimo za brže reforme", naveo je Stefanović koji je dodao da je ta partija spremna da brže radi kako bi se stvari u Srbiji promenile. Stefanović je naglasio da sa investitorima želi da se razgovara na takav način da oni sa radošću dolaze u Srbiju izrazivši očekivanje da će se već ove godine osetiti napredak i da će građani u zemlji svakog meseca živeti sve bolje. On je podsetio da se kroz novi zakon o javnim nabavkama uštedelo 230 miliona evra u prvih devet meseci u odnosu na isti period prošle godine i ukazao da su ozbiljni uspesi za poslednjih godinu i po dana već napravljeni. "Moramo da pokazemo da smo u stanju da pronađemo investitore, da smo u stanju da obezbedimo svež novac, koji može da dolazi u zemlju i otvara radna mesta u realnom sektoru, a za to je potrebno da dođu neke uspešne kompanije kako će posle mnogo godina doći Mercedes", rekao je Stefanović. Dolaze mnoge firme iz Nemačke, Austrije, Australije, Kanade, Rusije i Kine, rekao je on i naglasio da danas postoji ozbiljan potencijal da se privuku investitori, a da je šansa u našim rukama koju ne smemo da propustimo. Stefanovih je ponovio da postoje određeni moćnici i tajkuni koji ne bi želeli da vide Aleksandra Vučića i SNS na vlasti zbog, kako je rekao, rezova, koje ta partija pravi i što više ne može da se pljačka, kao što se to činilo ranije. "Boli što se sada odgovara za takva dela i što se ne mogu više upropašćavati banke, kupuju jahte i avioni i da se ti kredditi nikada ne vraćaju", poručio je on. SNS će voditi čistu kampanju bez obzira što politički konkurenti svakodnevno "prosipaju ogromnogu količinu mržnje protiv SNS i Vučića, zakljucico je Stefanović.
