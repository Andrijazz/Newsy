> Izvor: B92
> Datum: subota 1.02.2014
> Rubrika: info_politika
> Naslov: Nova stranka i DS u koaliciji?
> Članak:

Beograd -- Nova stranka i Demokratska stranka su saglasne oko najvećeg broja pitanja vezani za preizbornu koaliciju, izjavio je predsednik Nove stranke Zoran Živković.
Sporazum o koaliciji mogao bi da bude potpisan najkasnije početkom naredne sedmice.
On je rekao novinarima i da će, ukoliko bude postignut konačan dogovor, u toj koalicji biti i nekoliko stranaka nacionalnih manjina i možda neki od sindikata. Živković je kazao i da su juče nastavljeni razgovori dve stranke o zajedničkom nastupu na izborima i da su u njima prvi put učestvovali on i predsednik DS Dragan Đilas. "Razgovarali smo sa DS i juče kada smo prvi put u razgovorima učestvovali i Đilas i ja", rekao je Živković, dodavši da "ti razgovori nisu završeni ali je oko najvećeg broja pitanja koji su važna za potpisivanja koaliciong sporazuma postignuta saglasnost" On je izrazio nadu i da će dve stranke "najkasnije do ponedeljka ili utorka imati i konačan tekst i konačan sastav te koalicije, pošto će pored Nove i DS, ako se naravno dogovorimo, tu biti i nekoliko stranaka nacionalnih manjina i možda neki sindikati". Živković je prethodno učestvovao u radu Glavnog odbora stranke na kome je, ubedljivom većinom glasova, odlučeno da Predsedništvo Nove stranke može da uđe u koalicije sa drugim strankama. "To znači da su stvoreni uslovi da Nova započne ili nastavi razgovore s potencijalnim partnerima i da donese na nivou Predsednistva konačnu odluku o tome da li će ući u koaliciju i na koji način sa nekom strankom", objasnio je on.
