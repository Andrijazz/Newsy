> Izvor: B92
> Datum: petak 7.02.2014
> Rubrika: info_politika
> Naslov: DS Vučeviću:Ili rešenje ili ostavka
> Članak:

Novi Sad -- Novosadske demokrate pozvale gradonačelnika Miloša Vučevića da reši probleme u javnim preduzećima, a da ukoliko nije sposoban da to uradi, podnese ostavku.
"Kako bismo izbegli veoma česte izgovore gradonačelnika, prebacivanje odgovornosti na koalicione partnere, mi ga upozoravamo da je poslednji čas da se ogromni problemi u javnim preduzećima reše", navodi se u saopštenju.
Gradski odbor DS podseća Vučevića "da je odgovornost isključivo njegova, te da ukoliko nije sposoban da se bavi poslom za koji je zapravo nadležan, što pre podnese ostavku". Novsadske demokrate podsećaju gradonačelnika i "da 12 javnih preduzeća još uvek nije dostavilo izveštaj o broju ostvarenih javnih nabavki, iako imaju zakonsku obavezu da to učine". DS smatra i da "grubo kršenje zakona o dostupnosti informacijama od javnog značaja samo govori u prilog pretpostavci da se pljačka građana, istovetna onoj u "Novosadska toplana" odvija i u drugim javnim preduzećima" i da "gradonačelnik svesno štiti sve one koji krše zakon i ćuti o mahinacijama".
