> Izvor: B92
> Datum: ponedeljak 13.01.2014
> Rubrika: info_politika
> Naslov: Suđenje Hrvatska-Srbija od 3. marta
> Članak:

Hag -- Proces u Međunarodnom sudu pravde, u kome su Hrvatska i Srbija tužile jedna drugu za genocid od 1991. do 1995, počeće 3. marta i trajaće pet nedelja.
Kako saznaju „Novosti“, petnaestoro sudija ovog najvišeg suda Ujedinjenih nacija donelo je sledeći raspored:
Prvi će istupiti advokati i profesori međunarodnog javnog prava iz Engleske koji zastupaju Hrvatsku. U uvodnoj reči, oni će objasniti zbog čega su podneli tužbu protiv bivše SRJ, kakva je bila priroda konflikta i najaviti koje će sve dokaze izvesti. Za ovu fazu postupka, sud im je ostavio nedelju dana. Naredna sedmica rezervisana je za iskaze njihovih svedoka. Za sada se zna samo da će među njima biti i predsednica Helsinškog odbora za ljudska prava Sonja Biserko. U trećoj nedelji procesa pravni tim Srbije, predvođen Sašom Obradovićem, izneće odgovore na hrvatsku tužbu i kontraargumente kojima će pobijati navode zvaničnog Zagreba. Druga runda ovog procesa počeće iznošenjem argumenata Srbije po protivtužbi, a zatim će, po istom scenariju, Hrvati dobiti vreme za svoje protivargumente. Za premijera Srbije Ivicu Dačića potpuno je jasno da u Hrvatskoj ne postoji politička saglasnost za povlačenje tužbe za genocid protiv Srbije. "Ako mogu da se povuku tužbe, mislim da bi to bilo najbolje, jer bi se to pitanje time skinulo s dnevnog reda, a onaj ko je kriv za neke ratne zločine treba da odgovara, pa da se time spreči neko ponovno širenje antisrpskog, odnosno antihrvatskog raspoloženja." Stavove Srbije braniće i profesor Vilijam Šabas sa Univerziteta u Lajdenu, advokat Novak Lukić, koji je u Haškom tribunalu odbranio Momčila Perišića optuženog za zločine u Hrvatskoj. Lukić je bio i branilac Veselina Šljivančanina, optuženog za zločine u Vukovaru, u čijem je procesu usvojena prva revizija u Tribunalu. U srpskom timu su i bivši direktor Kancelarije za saradnju s Tribunalom Dušan Ignjatović, kao i Andreas Cimerman, koji je bio deo srpskog tima u procesu koji je pokrenula BiH. Ministarka spoljnih poslova Hrvatske Vesna Pusić rekla je u nedelju da je ključni uslov za početak razgovora Beograda i Zagreba o međusobnom povalčenju tužbi za genocide rešavanje sudbine nestalih, odnosno da srpska strana osigura podatke o nestalima u ratu u Hrvatskoj.
