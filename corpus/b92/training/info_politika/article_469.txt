> Izvor: B92
> Datum: nedelja 2.02.2014
> Rubrika: info_politika
> Naslov: I Goran Bogdanović napustio DS
> Članak:

Beograd -- Sedam članova Izvršnog odbora istupilo je iz te Demokratske stranke, kao i narodni poslanik Konstantin Samofalov i nekadašnji ministar Goran Bogdanović.
Predsednik Pokrajinskog odbora i član predsedništva DS Goran Bogdanović napustio je danas redove demokrata.
"Podnosim ostavku na funkcije predsednika Pokrajinskog odbora i clana predsednistva i napuštam DS. Smenama, pogrešnim kadrovskim rešenjima, lutanjima od udvaranja do kritike vlasti, Demokratska stranka izgubila je politiku i ideju a samim tim i misiju zbog koje je i osnovana", naveo je Bogdanović u ostavci. Prema njegovim rečima, u protekle dve godine Demokratska stranka nije uspela da pronadje sebe i suštinu svog delovanja, povrati energiju i zauzme mesto koje joj od osnivanja imala na političkoj sceni Srbije. Osipanje članstva DS nastavljeno i danas, pošto je sedam članova Izvršnog odbora DS istupilo iz te stranke, kao i narodni poslanik Konstantin Samofalov. Stranku je napustio i akademik Ninoslav Stojadinović, dosadašnji član Odbora za spoljnu politiku te stranke i bivši ambasador u Švedskoj i Bosni i Hercegovini. Kako se navodi u saopštenju, koje su potpisali dosadašnji potpredsednik i članovi IO DS Vladimir Jovanović, Sanja Starčević, Zdravko Stanković, Dragiša Vlahović, Nikola Dimitrijević, Bratislav Živadinović i Dragan Petković, oni su DS napustili, jer ne žele više da učestvuju u donošenju "dirigovanih odluka i sprovođenju nedefinisane politike, koja odstupa od izvornih načela stranke". Danas je, nakon 14 godina, doneo odluku da istupi iz DS i Samofalov. Kako je Tanjugu rekao Nikola Dimitrijević, DS luta i zbunjuje svoje članove i simpatizere konstantnom promenom politike i porukama koje šalje. "Na to smo ukazivali na organima stranke veoma jasno, govoreći da je car go, za razliku od njegovih pretorijanaca, koji ga i dalje ubeđuju da je njegovo odelo najlepše", rekao je Dimitrijević. On je dodao da je sada potrebno pokazati građansku hrabrost i nastaviti borbu za demokratske vrednosti.
DS danas obeležava 24 godine rada. Lider demokrata Dragan Đilas izjavio je da se nada da su predstojeći parlamentarni izbori 16. marta poslednji put da se ta stranka bori protiv diktature u Srbiji
DS danas obeležava 24 godine rada. Lider demokrata Dragan Đilas izjavio je da se nada da su predstojeći parlamentarni izbori 16. marta poslednji put da se ta stranka bori protiv diktature u Srbiji
"Naša je obaveza da nastavimo da vodimo Srbiju na put na koji smo je vodili i ranije. To je naša dužnost i prema sebi, našim članovima, ali i svim građanima koji su podržavali DS prethodne dve decenije. Spremni smo da i dalje budemo nosioci ideje demokratije, sloboda i modernizacije Srbije, ali sa onima koji to zaista mogu i da ostvare", poručio je Dimitrijević. Samofalov je u saopštenju naveo da odluka o napuštanju DS nije nimalo laka,ali danas to, nazalost,zbog "deficita pravog liderstva i vizije", više nije stranka koja ima kapacitet da sprovodi ideje na kojima je nastala. "Za Srbiju je od vitalne vaznosti nastaviti reformske procese uz istovremeno rešavanje unutrašnjih konflikata i pri tom voditi odgovornu socijalnu politiku i odlučnu borbu za vladavinu prava. Na spoljnom planu,suštinski je važno nastaviti pravcem integrativnih procesa, očuvati regionalnu stabilnost i jačati naše kapacitete da ostanemo izvoznik bezbednosti. Dakle, potrebna nam je unutrašnja i spoljna politika koju je u prethodnom periodu personifikovao i sprovodio Boris Tadić. Za ovakav sistem vrednosti,prema mom dubokom uverenju,neophodna nam je jedna potpuno nova Demokratska stranka", naveo je Samofalov.
