> Izvor: B92
> Datum: utorak 11.02.2014
> Rubrika: info_politika
> Naslov: "Probleme Beograda da rešimo sami"
> Članak:

Beograd -- Ne treba se nadati da će neko sa strane doći s čarobnim štapićem, treba da uradimo šta možemo, kaže kandidat DSS za gradonačelnika Beograda Aleksandar Popović.
On je u "Kažiprstu" B92 rekao da za mnoge stvari i nije potreban veliki novac, a da je Beogradu potrebno da "sami uradimo svoj deo posla" i to korak po korak.
"Činjenica jeste da je potrebno da oslobodimo Savski amfiteatar, ali hajde prvo da izmestimo autobusku stanicu, postoji lokacija u Novom Beogradu, a to nas ne košta mnogo", kaže Popović.
On kaže da ima razumevanja i poštuje trud odlazeće Vlade za pokušaj dovođenja Al Dahre i Mubadale i da mu je žao što ti projekti nisu realizovani, ali govoreći o "Beogradu na vodi" ističe da je biznis čudna stvar i da sutra ne mora da važi ono što je važilo juče. Iako ne deli stav stranačkog kolege Nebojše Bakareca da je u pitanju "kolosalna obmana nesagledivih posledica", Popović kaže da smatra da je taj projekat i dalje na dugom štapu. "Ja volim da se radi korak po korak. Ako prvo izmestimo stanicu, eliminisaćemo kretanje međugradskih autobusa u Karađorđevoj, smanjićemo zagađenje i gužve, napravićemo pristojan peron. Započnimo tako da oslobađamo amfiteatar, a za to nam ne treba niko. Kada to završimo, taj projekat će biti atraktivan, a da li će doči arapski investitori ili neki drugi, to nije važno", kaže Popović. On ističe da mu se dopada što je raspisan tender za Prokop, ali tvrdi da Beogradu "nije potreban metro koji su nam nacrtali Francuzi", jer zahteva previše novca, pre svega za skupe stanice. Popović, koji je treći put kandidat DSS za gradonačelnika, kaže da njegova stranka jedina izlazi sa spiskom realnih mera i da je potrebno vratiti Beograd Beograđanima, što podrazumeva decentralizaciju, i izmene Statuta, o čemu su i tokom prethodne gradske vlasti započeti razgovori sa DS i SPS. "Uvideli su i oni da su pogrešili, ali je načinjena nepopravljiva šteta", kaže Popović. Za sebe kaže da nije plaćeni političar i da nije obmana to što nakon izbora i kandidature nije bio u gradskoj skupštini da brani svoje stavove iz kampanje. "Više bi mi birači zamerili da imam mesto u Skupštini, a da nisam tu zbog poslovnih putovanja", kaže Popović. On navodi da je Beogradu potreban desetogodišnji program razvoja celokupne infrastrukture i da je DSS to predlagao godinama unazad, ali da nije naiša na razumevanje. "Potrebno je uraditi kanalizaciju, ima mesta na pet kilometara od centra grada koja nemaju rešeno to pitanje. Potrebna je i zamena dotrajale vodovodne mreže, iako to marketinški nije dobra odluka, jer nešto uradite, a rezultat nije toliko vidljiv. Potrebno je uraditi projekte na osnovu demografskih kretanja, gde su potrebne škole, a gde se škole gase, gde su potrebni tereni...", rekao je Popović. Naveo je i da DSS ne razgovara o postizbornim koalicijama pre izbora, kao i da stranka nastavlja sa doslednom politikom političke neutralnosti. "Zalažemo se da nam Brisel ne vodi poslove", navodi Popović i dodaje da je zbog jednostrane primene SSP Srbija izgubila milijardu i po evra. Takođe, on je odbacio tvrdnje da su "zbog pokušaja demokratizacije" sa liste DSS za vanredne izbore "izbačeni" Milica Radović, Sanda Rašković Ivić, Radojko Obradović i Siniša Kovačević i naveo da su oni "viđeni i cenjeni članovi stranke" i da poslaničko mesto nije jedino sa kog se doprinosi stranci. "Na osnovu Statusa i predloga opštinskih odbora sačinjene su liste", rekao je Popović.
