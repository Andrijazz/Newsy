> Izvor: B92
> Datum: sreda 12.02.2014
> Rubrika: info_politika
> Naslov: "Povratak Đilasa-sunovrat Beograda"
> Članak:

Beograd -- SNS smatra da će se, ukoliko se Dragan Đilas vrati na mesto gradonačelnika, nastaviti ekonomski sunovrat Beograda, izjavio je Aleksandar Jovičić.
Kandidat naprednjaka za odbornika je rekao i da će prioritet SNS u narednom periodu biti bezbednost dece i dodao da se ta stranka neće ponašati populistički i završavati gradjevine za pet šest meseci da bi one bile otvorene pred izbore.
On je to novinarima rekao ispred Osnovne škole "Miloje Vasić" u Kaluđerici, za koju tvrdi da ju je Djilas zloupotrebio zarad lične promocije i firmi koje su radile na njenoj izgradnji. "Pola milijarde dinara uloženo je u školu, a dobili smo krov koji nije adekvatno urađen i prokišnjava i zid koji očekujemo da se sruši", rekao je Jovičić i dodao da je projekat izgradnje škole bio poput projekta rekonstrukcije Bulevara kralja Aleksandra, gde je "jedna firma dobila 600 miliona dinara više da bi obavila taj posao". Jovičić tvrdi i da je Djilas ostavio "javni dug u Srbiji od 900 miliona evra" i da je svaki dan Beograd, dok ga je on vodio, bio sve siromašniji, a Djilasovo lično bogatsvo se milionski povećavalo. Jovičić je rekao da SNS želi da spreči nasilje i opijate u školama i da unapredi borbu protiv onih koji truju decu. On je naveo i da u Beogradu postoji 201 osnovna škola, a da je cilj naprednjaka da u svakoj od njih bude video-nadzor. "Tražimo podršku u Beogradu, kako bi se SNS izborila sa najvećom pošasti, a to je borba protiv korupcije u glavnom gradu", zaključio je Jovičić. Kandidat za odbornika naprednjaka Tanja Nikolić takođe smatra da građani ne smeju da dozvole da Djilas ponovo bude gradonačelnik, a da su škola "Miloje Vasić" i zidovi koji je okružuju, a koji su u lošem stanju - samo jedna od mnogobrojnih razloga. Nikolić je navela i da će Beograd, ako Djilas ponovo bude gradonačlenik, imati samo više oronulih škola i više korupcije, dok će reforme moći da se nastave samo uz SNS i vladu Aleksandra Vučića.
