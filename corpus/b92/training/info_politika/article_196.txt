> Izvor: B92
> Datum: subota 18.01.2014
> Rubrika: info_politika
> Naslov: Rešavanje zločina ključno za Srbiju
> Članak:

Beograd -- Rešavanje zločina Miloševićevih službi bezbednosti ključno je za budućnost Srbije, rekao je Jelko Kacin, izvestilac Evropskog parlamenta za Srbiju za "Blic".
"Srbija mora da dokaže zbog same sebe i građana, da je država uspostavila punu kontrolu nad službama bezbednosti. Pregovori o članstvu u EU predstavljaju izvrstan okvir u kome se vladavina prava može istinski uspostaviti. Najbolji dokaz da se ide u tom smeru je upravo rasvetljavanje ovih zločina i pravosnažne presude", kaže Kacin.
Na pitanje koliko puta je insistirao da se reši ubistvo Slavka Ćuruvije dok to najzad nije prihvaćeno, on kaže da je to pitanje više puta pokretao, ali rezultata nije bilo dok god vrh politike nije snažno stao iza konačnog zatvaranja ovog poglavlja. "Smatram da je rad Aleksandra Vučića bio ključan", navodi Kacin. Odgovarajući na pitanje kako vidi da bi trebalo da izgleda to suočavanje vlasti i građana sa zločinima koji su počinjeni, Kacin kaže da je, ako govorimo o zločinima "državnog terorizma", potrebno da istraga dođe do kraja i da se otkriju nalogodavci ubistva Ćuruvije i svih drugih slučajeva i da se time konačno skine ljaga sa države. Na pitanje hoće li i dalje insistirati na otkrivanju političke pozadine ubistva Zorana Đinđića i koliko je to uslov za evropske integracije Srbije, Kacin odogovara da je rasvetljavanje političke pozadine atentata na Đinđića "conditio sine qua non" (uslov bez koga se ne može) evropske budućnosti Srbije. "Dvanaestog marta 2003. je pucano, ne samo u jednog čoveka, već i u vladavinu pravai institucije države. Srbija ne može da se konsoliduje kao demokratija sve dok puki egzekutori borave u zatvoru, a njihovi nalogodavci i organizatori ostaju na slobodi", kaže Kacin. Odgovarajući na pitanje šta nam to govori o krediblitetu i efikasnosti srpskih institucija i da li bi pripadicima DB iz tog perioda, ako im nije utvrđena kriivična odgovornost, bar trebalo zabraniti rad u državnim institucijama jer je ta služba korišćena za zločine, on kaže da ne želi da ulazi u moguće modalitete lustracije pripadnika DB ili reforme Službe, ali da je sigurno da današnja BIA nije isto što i nekadašnji DB. Ako i dalje ima službenika koji su umešani u sprovođenje odluka Miloševićeve diktature, to bi narušilo kredibilitet i operativnost te službe, kaže Kacin. "Najaktuelnije pitanje je politički motivisano ubistvo Dimitrija Janićijevića koje mora biti rasvetljeno u najskorijem roku. Institucije Srbije i Kosova bi trebalo da sarađuju na ovom slučaju i privedu počinioce i organizatore pravdi. Mala kriminalna grupa kojoj ne odgovara uspeh dijaloga Beograda i Prištine želi na najbrutalniji način da zaustavi primenu aprilskog sporazuma i formiranje ZSO", objašnjava Kacin.
