> Izvor: B92
> Datum: petak 17.01.2014
> Rubrika: info_politika
> Naslov: DS: Verujemo u uspeh na BG izborima
> Članak:

Beograd -- Demokratska stranka saopštava da na izbore u Beogradu 16. marta izlazi sa jasnim rezultatima koje je tim predvođen Draganom Đilasom postigao.
"Beograđani ih svakog dana, na svakom koraku prepoznaju i tokom ove kampanje DS će od birača zatražiti podršku da Beograd nastavi da se razvija u ovom pravcu. Sa druge strane su stranke koje se odriču svega što smo uradili u proteklih pet godina i SNS koja sem kreiranja lažnih afera i optužbi građanima nije ponudila nikakav plan za Beograd", saopštava DS.
Demokratska stranka podseća da su izbori raspisani poslednjeg dana zakonskog roka kako bi vanredno stanje koje su uveli oni koji su srušili izbornu volju Beograđana trajalo što duže. Demokrate su uverene u uspeh na predstojećim beogradskim izborima, jer se na ovim izborima od mraka diktature ne brani samo Beograd, već cela Srbija. Predsednik Skupštine Srbije Nebojša Stefanović raspisao je za 16. mart izbore za grad Beograd.
