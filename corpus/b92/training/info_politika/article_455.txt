> Izvor: B92
> Datum: subota 1.02.2014
> Rubrika: info_politika
> Naslov: DS: Anđelković sekretar
> Članak:

Beograd -- Predsedništvo DS izabralo je danas Živorada Anđelkovića za sekretara Predsedništva Demokratske stranke. Živorad Anđelković je obavljao niz odgovornih stranačkih i javnih funkcija, navode iz DS.
1992. godine prvi put je izabran za odbornika u Skupštini opštine Stari grad, bio je član Izvršnog odbora opštine Zvezdara, a od 2001. do 2003. bio je savetnik premijera Zorana Đinđića.
Nakon toga bio je savetnik za bezbednost u Ministarstvu odbrane, generalni direktor Javnog komunalnog preduzeća "Parking servis", kao i savetnik ministra za Nacionalni investicioni plan. Za pomoćnika gradonačelnika Beograda imenovan je 2008. godine, napominju demokrate. Prethodni sekretar Predsedništva DS Marko Đurišić, juče je napustio stranku. To su juče učinili i potpredsednik stranke Miodrag Rakić, Aleksandar Senić, koji je bio poslanik u Skupštini Srbije, predsednik Statutarne komisije DS Boris Ranković kao i Đorđe Bajec. DS u nedelju obeležava 24 godine od obnavljanja svog rada.
