> Izvor: B92
> Datum:  
> Rubrika: info_politika
> Naslov: Koštunica: EU štetna po ekonomiju
> Članak:

Zrenjanin -- Predsednik Demokratske stranke Srbije Vojislav Koštunica ocenio je da je ekonomski oporavak moguć jedino ukoliko Srbija proglasi političku neutralnost.
"Od 1. januara 2017. godine, naša zemlja će biti na prodaju strancima. Druge zemlje koje su postale članice EU, vodile su računa o tome, pa su pod drugačijim okolnostima svoju zemlju stavile na raspolaganje tek 10 ili više godina nakon početka članstva", rekao je Koštunica u Zrenjaninu.
"Ali, naša vlast je spremna da za tri godine, iako nije član, iako ne zna da li će postati član, ni da li će je biti - našu zemlju stavi strancima na rasprodaju", naveo je on. U saopštenju DSS-a navodi da je Koštunica govorio i o štetnosti ukidanja carina na poljoprivredne proizvode, o manama evropskih integracija, a rekao je i da domaće političke partije više ne zastupaju srpske, već interese Brisela. "U zemljama EU prema toj organizaciji vladaju sumnja i skepticizam, dok je u Srbiji na snazi evrofanatizam", naglasio je Koštunica. Na skupu su govorili i Zoran Sandić, predsednik gradskog odbora DSS-a u Zrenjaninu, pokrajinski poslanik Milenko Jovanov i potpredsednik stranke Borko Ilić.
