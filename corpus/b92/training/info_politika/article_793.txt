> Izvor: B92
> Datum: petak 14.02.2014
> Rubrika: info_politika
> Naslov: Nema postupka protiv Mihajlovićeve
> Članak:

Beograd -- Prekršajni apelacioni sud saopštio da Agencija za borbu protiv korupcije nije pokrenula prekršajni postupak protiv ministarke Zorane Mihajlović.
funkcije.
Vršilac funkcije predsednika Prekršajnog suda u Beogradu Milan Marinović izjavio je da se pred tim sudom ne vodi postupak protiv Zorane Mihajlović Milanović, odnosno da Agencija za borbu protiv korupcije nije dostavila Zahtev za pokretanje prekršajnog postupka.
Portparol Prekršajnog apelacionog suda Aleksandar Ilić naveo je da "nije tačno da je došlo do zloupotrebe javne funkcije" jer, kako je zaključio, čak i da se vodi prekršajni ili neki drugi postupak, samo sud može pravnosnažnom presudom okriviti neku osobu", a dok se to ne dogodi primenjuje se načelo pretpostavke nevinosti. Ilić je dodao da pojedine institucije sistema često pre donošenja pravnosnažne sudske presude zloupotrebljavaju medije "u svrhu nepotrebne stigmatizacije građana i dovođenja šire javnosti i poreskih obveznika u zabludu, stvaranjem privida rada". On je podsetio da su sva suđenja u prekršajnim postupcima javna, bez obzira da li se radi o državnim funkcionerima ili drugim osobama, osim u predmetima u kojima učestvuju maloletnici. Mediji su ranije preneli da je Agencija za borbu protiv korupcije pokrenula postupak protiv Zorane Mihajlović zbog zloupotrebe ministarske pozicije u stranačke svrhe. Iz tog regulatornog tela najavljeno je da će na osnovu prikupljenih podataka i dokaza, kao i izjašnjenja ministarke energetike, utvrditi da li je došlo do povrede zakona, nakon čega će eventualno biti podnet i zahtev za pokretanje prekršajnog postupka.
