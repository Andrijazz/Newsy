> Izvor: B92
> Datum: utorak 11.02.2014
> Rubrika: info_politika
> Naslov: Koštunica: Glas za slobodnu Srbiju
> Članak:

Sremski Karlovci -- Predsednik Demokratske stranke Srbije Vojislav Koštunica najavio je izlazak DSS-a iz radne grupe za izradu Statuta AP Vojvodine, saopšteno je iz te stranke.
"DSS, kojoj je do države Srbije, do pravno uređene države, do vladavine prava, u jednoj protivustavnoj, nezakonitoj raboti neće učestvovati", rekao je Koštunica sinoć u Sremski Karlovcima
On je na predizbornom skupu istakao "da DSS jeste protiv EU, jer žele slobodnu i samostalnu Srbiju, ali da nije protiv Evrope". Prema njegovim rečima politička neutralnost je drugo ime za slobodu Srbije i svakog njenog građanina, kao i za slobodan ekonomski razvoj zemlje. Koštunica je pozvao građane da 16. marta glasaju za DSS "i na taj način podrže slobodnu Srbiju", navodi se u saopštenju. Zahtev za ocenu ustavnosti Statuta Vojvodine podneo je DSS, a Ustavni sud je, krajem prošle godine, delove tog pravnog akta proglasio neustavnim i dao pokrajini rok od šest meseci da ga uskladi sa Ustavom. Predsednik Skupštine Vojvodine Ištvan Pastor izjavio je da će Statut AP Vojvodine biti usvojen i proglašen u predviđenom roku, do 6. juna. On je za današnji novosadski "Dnevnik" napomenuo da je stručna radna grupa praktično završila tekst nacrta tog dokumenta. Upitan da li je u radu Radne grupe učestvovao i predstavnik DSS Slobodan Orlović, koji je i predsednik tog stručnog tela, Pastor je rekao da "komisija radi u punom sastavu". DSS je pre desetak dana poslala Pastoru pismo u kojem je navedeno da prvo treba doneti Zakon o nadležnostima Vojvodine, čije su mnoge odredbe ranije takođe proglašene neustavnim, pa tek onda Statut pokrajine. Ta stranka je tada nagovestila da, ukoliko ta hijerarhija pravnih akata ne bude poštovana, njen predstavnik neće učestvovati u radu te stručne komisije.
