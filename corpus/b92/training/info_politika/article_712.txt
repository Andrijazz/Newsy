> Izvor: B92
> Datum: utorak 11.02.2014
> Rubrika: info_politika
> Naslov: SNS: Vlast naroda ili vlast tajkuna
> Članak:

Beograd -- Građani će na predstojećim izborima birati između vlasti naroda i vlasti tajkuna, tvrdi potpredsednica SNS-a Zorana Mihajlović.
Potpredsednica Srpske napredne stranke i ministarka energetike, razvoja i zašite životne sredine Zorana Mihajlović izjavila je da će predstojeći izbori u Srbiji biti najneizvesniji, jer će građani birati između vlasti naroda i vlasti tajkuna.
Mihajlovićeva je, gostujući u Jutarnjem programu TV Pink, rekla da će građani 16. marta birati između predsednika vlade, koji treba da bude Aleksandar Vučić i onih koje će na neki način kupiti tajkuni. Mihajlovićeva je rekla da se protiv SNS-a vodi prljava kampanja u smislu da postoje kupljeni mediji i ilustrovala da je sinoć u emisiji "Ćirilica" na TV "Hepi" jedini gost bio predsednik DS-a Dragan Đilas, dodajući da je programsku šemu promenio biznismen Predrag Ranković Peconi. Potpredsednica SNS-a je rekla da Đilas "svojim novcem kupuje svoje termine i priča potpune neistine, čovek koji je za pet godina zaradio milijardu dinara" i da je "Srbija siromašila, dok se on bogatio". Mihajlovićeva je navela da je u dnevnim novinama, počev od "Blica", "Danasa", "Naših novina" i drugim, prema načinu na koji plasiraju informacije, ispada da je SNS kriminalizovana, ali da, naprotiv, nije tako. Mihajlovićeva se osvrnula i na gostovanje programskog direktora CeSID-a Marka Blagojevića u Jutarnjem programu TV Pink i na njegovu izjavu da je Mihalja Kertesa oslobodila ova vlada. "Slučaj Kertes je zastareo 5. oktobra 2010. godine. To je vlast DS-a", naglasila je Mihajlovićeva. Ona je istakla da se tajkuni okupljaju i da tu nije moguće učiniti ništa, osim da se od građana zatraži mandat da zemljom konačno počne da u potpunosti vlada narod i dodala da je Vučić prvi političar koji je zaustavio u jednom trenutku vlast tajkuna. Mihajlovićeva je ukazala i na pisanje listova "Vreme" i "Novi magazin", prema kojima se ima utisak da se plaćaju istraživanja kako bi neko objašnjavao da će SNS sigurno pobediti i da je besmisleno reći da SNS i Vučić drže sve medije. "Naše je da pokažemo šta smo radili godinu i po dana i mi ćemo još više, ukoliko dobijemo poverenje naroda, da se borimo protiv kriminala i korupcije, jer ako to ne budemo uradili, nema nikakvog razvoja, nema reformi u Srbiji", najavila je Mihajlović. Ona je podsetila da ima uhapšenih i bivših ministara i direktora za agencija za privatizaciju, da je podignuta optužnica protiv Miroslava Miškovića i da su 24 sporne privatizacije koje su konačno prvi put u toku ove vlade istražene.
