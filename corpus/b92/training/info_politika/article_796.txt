> Izvor: B92
> Datum: petak 14.02.2014
> Rubrika: info_politika
> Naslov: LDP: Tadićevi falsifikuju stvarnost
> Članak:

Beograd -- Potpredsednik LDP Bojan Đurić izjavio da član NDS u osnivanju Slobodan Homen falsifikuje stvarnost ocenama da je "LDP zaslužan za popularnost SNS".
"U to ne veruje niko ko je živeo u Srbiji u poslednjih šest godina", istakao je Đurić u pisanoj izjavi medijima.
"Nismo mi pravili trule kompromise, misleći samo na rejting. Nismo se mi ritualno mirili sa SPS", odgovara Đurić Tadićevim demokratama. "Koalicija skupljena oko Borisa Tadića očigledno planira da nedostatak politike pokrije izmišljanjem optužbi da je LDP kriv za to što je Boris Tadić izgubio izbore 2012. godine. Naprotiv, sami su krivi za svoj poraz, koji se desio baš zbog toga što su pokušali da na silu naprave dvopartijsku Srbiju i opoziciju po svojoj meri", naveo je Đurić. On je podsetio da je LDP glasao protiv svih političkih odluka i predloga SNS koje je smtrao pogrešnim, kao što je bio protiv svakog političkog promašaja onih koji se danas predstavljaju kao Tadićev blok. "Srbiji je potrebna nova ekonomska politika, novi Ustav, reforme PIO i zdravstvenog fonda, obrazovanje koje će spremati mlade za život, uvođenje reda. To isto smo radili i prethodnih 10 godina. Nismo se toga setili juče", rekao je Đurić i dodao da LDP nije neki novi LDP, već isti stari koji se suprotstavio politici barikada na severu Kosova, praznoj floskuli "i Kosovo i Evropa", tragičnoj prodaji NIS i energetskom sporazumu sa Rusijom..... "Nismo mi pravili trule kompromise, misleći samo na rejting. Nismo se mi ritualno mirili sa SPS", rekao je Đurić. On je naveo da koaliciji oko Tadića te teme nisu bile važne i da je to razlog njihovog gubitka i situacije u kojoj se nalaze. Homen je ranije danas rekao da je Nova demokratska stranka jedini ozbiljan politički protivnik SNS, jer je sadašnja opozicija nespremna i neodlučna. "Rezultati DS i LDP i njihove borbe je to što SNS raste u nedogled. Opozicija je nespremna i ne zna da li želi da bude opozicija ili želi da ide sa Vučićem", rekao je Homen.
