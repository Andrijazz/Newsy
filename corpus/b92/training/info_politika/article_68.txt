> Izvor: B92
> Datum: petak 10.01.2014
> Rubrika: info_politika
> Naslov: Dačić i Kacin: Izbori nisu tema
> Članak:

Beograd -- Ivica Dačić razgovarao sa Jelkom Kacinom. Obojica zvaničnika izjavila da tema razgovora nisu bili vanredni izbori.
Nakon sastanka Dačića i Kacina, premijer Srbije je izjavio da sa izvestiocem Evropskog parlamenta za Srbiju nije razgovarao o održavanju vanrednih parlamentarnih izbora u Srbiji, a Kacin je dodao da se on ne meša u ta pitanja, niti to sme da čini.
"Mi nismo razgovarali o izborima. Sto puta sam rekao da izbori nisu pitanje za vladu, već za stranke. Vlada mora da radi i ne možemo da čekamo da li će ih biti ili ne", rekao je Dačić na zajedničkoj konferenciji za novinare sa Kacinom. Dačićeve reči potvrdio je i evropski izvestilac koji je ponovio da će biti primenjen plan A ili plan B u zavisnosti od toga da li će izbora biti u Srbiji. "Ukoliko izbori budu, ja se nadam da će Tanja Miščević dolaziti u Brisel i da ćemo nastaviti razgovore", rekao je Kacin. On je u šali dodao da ukoliko ima nekoga ko može da glasa na evropskim izborima, koji će biti održani u maju, da glasaju za njega. Premijer Srbije mu je odgovorio: "Nama ovde fale samo evropski izbori", na šta je Kacin dodao: "Biće i toga" i poručio Dačiću da će možda on (Dačić) biti i komesar. Dačić je takođe rekao i da vlada nije imala slobodne dane, da je već 3. januara održala prvu sednicu, da je radila sve vreme novogodišnjih praznika, a na opasku novinara da su i oni radili, premijer je odgovorio: "Jeste, mi smo braća po radu".

Premijer Srbije je kazao da u januaru predstoje dva ključna događaja za Srbiju - 16. januara u EP će biti predstavljen Kacinov izveštaj za koji je rekao da je najpozitivniji u poslednjih nekoliko godina, koji je ne samo predstavljen, već čije se usvajanje očekuje sa značajnom većinom. Drugi, po Dačiću istorijski događaj, jeste održavanje prve međuvladine konferencije u Briselu 21. januara, kojim kako je naglasio, i zvanično počinju pregovori o članstvu Srbije u EU.
Osim s premijerom, Kacin će danas razgovarati i s prvim potpredsednikom Vlade Aleksandrom Vučićem, šeficom pregovaračkog tima Tanjom Miščević, kao i s drugim zvaničnicima.
Osim s premijerom, Kacin će danas razgovarati i s prvim potpredsednikom Vlade Aleksandrom Vučićem, šeficom pregovaračkog tima Tanjom Miščević, kao i s drugim zvaničnicima.
Dačić je naglasio da će on i prvi potpredsednik vlade Aleksandar Vučić predvoditi srpsku delegaciju, da će evropski komesar za proširenje Štefan File predstavljati Evropsku komisiju, a da će konferencijom predsedavati grčki ministar spoljnih poslova. Prema rečima premijera, međuvladina konferencija, kao institut za praćanje napretka u pregovorima će se održavati četiri puta godišnje, a ova prva za Srbiju je od simboličnog značaja. "Na prvoj konferenciji EK će predstaviti svoj pregovarački okvir, mi ćemo izneti naš i to je kraj prve međuvladine konferencije. U Srbiji se stalno govorili da je pregovarački okvir neka tajna, ali je u stvari reč o procedurama EU. Naši timovi su spremni i mi se ozbiljno pripremamo za pregovore", rekao je Dačić. Premijer je podvukao da ovo nije početak pregovora, jer je Srbija već otpočela skrining i da se u narednim danima očekuje i otvaranje poglavlja 35. "Za nas to znači mnogo obaveza, kao što je nastavak dijaloga sa Prištinom što je dnevna tema i noćna mora. Trenutno su u Briselu radne grupe koje rade na teškim temama, kao što je polaganje zakletve odbornika, da li će biti izborne skupštine, a svaka tema se politizuje i ima težinu i zato morate stalno da balansirate", rekao je Dačić. On je za dijalog s Prištinom rekao da je osnovni politički kriterijum koji će uticati na tok pristupnih pregovora sa Briselom. "Došli smo do kraja jednog teškog početka i videćemo koliko će brzo ići, a naša zemlja želi da proces pristupanja bude, ne samo brz, već i kvalitetan. Kada izveštaju EP dodate izveštaj EK i Evropskog saveta 2013. godina je bila vrlo uspešna i u Briselu smo dobili za to dobre ocene", zaključio je Dačić. Izvestilac Kacin čestitao je Srbiji na svemu što je uradila u procesu pristupanja EU ističući da je reč o vidljivom napretku koji je omogućio Srbiji da "sve sama odradi i sama sebi dokaže da može da dobije datum za početak pregovora". "Srbija je motor približavanja zapadnog Balkana EU i motor normalizacije prilika u celom regionu", podvukao je Kacin. U vezi s prvom međuvladinom konferencijom, Kacin je rekao da je reč o istorijskom događaju i prelomnom trenutku za odnose Srbije sa Unijom. "Bez, kako je i sam premijer Dačić rekao, njegovog hodanja po žici (u dijalogu s Prištinom) to ne bi bilo moguće", rekao je Kacin. Govoreći o svom izveštaju o napretku Srbije u evrointegracijama, Kacin je ukazao da je 47 članova Odbora EP za međunarodne odnose bez glasa protiv usvojilo taj dokument.

Tokom konferencije za novinare bilo je reči o konstituisanju srpskih opština na Kosovu, koje je zakazano za danas, a Kacin je tim povodom izjavio da je "van pameti" da Srbi na Kosovu, kako je rekao, nisu sposobni da formiraju lokalne samouprave i pozvao ih da "iskoriste svaku priliku koja im se pruža". "Mislim da je došlo vreme da se i oni opamete. To nije arogancija sa moje strane, ja jednostavno želim da oni shvate da treba raditi u interesu i Srbije i sebe", rekao je Kacin novinarima u Vladi Srbije. Dačić je kazao da se, radi prevazilaženja problema sa konstituisanjem opština na Kosovu, gde su Srbi većina, danas sastaju radne grupe u Briselu i dodao da se toj temi daje veći značaj nego što zaslužuje.
Kacin je, posle sastanka sa potpredsednicom parlamentarnog Odbora za stabilizaciju i pridruživanje Aleksandrom Tomić i članicom Odbora za evropske integracije Dijanom Vukomanović, rekao da EP podržava i promoviše ulogu Skupštine Srbije jer, kako je rekao, kroz rad parlamenta gradjani mogu da shvate koliko je težak i dugotrajan proces evropskih integracija. On je u izjavi novinarima istakao da je od velike važnosti što su sve političke partije posvećene približavanju EU i rešene da "iskoriste istorijsku šansu i nadoknade izgubljeno". Kako je naveo, postignuti su veliki koraci napred i "mi želimo da ohrabrimo Srbiju da nastavi tim putem i parlamentarce da daju svoj doprinos za ubrzanje tog procesa".
Inače, Kacin je u Beograd došao uoči usvajanja izveštaja o napretku Srbije u evropskim integracijama 16. januara u Evropskom parlamentu. U predlogu rezolucije o Srbiji, koji je Kacin pripremio u ime parlamentarnog Odbora za spoljne poslove, Vlada Srbije je pohvaljena zbog posvećenosti procesu evropskih integracija i ohrabrena da nastavi sprovođenje reformi, prvenstveno u oblasti pravosuđa, borbe protiv korupcije, javne uprave, zaštite prava manjina i osetljivih grupa, slobode medija. U dokumentu je izraženo zadovoljstvo zbog Briselskog sporazuma i upućen je poziv vlastima u Beogradu i Prištini da zadrže konstruktivan pristup i nastave sa sprovođenjem svih postignutih dogovora. Pozdravljeno je i održavanje lokalnih izbora na Kosovu u novembru, osuđeno nasilje tokom glasanja i napomenuto da su "nužni dalji odlučni napori kako bi se razbila mreža organizovanih kriminalnih grupa povezana s lokalnim političkim elitama i ponovo uspostavila vladavina prava na severu Kosova". U predlogu rezolucije se, između ostalog, ističe i podrška EP viznoj liberalizaciji za zemlje Zapadnog Balkana i pozivaju se države članice EU da ne zloupotrebljavaju mehanizam za suspenziju bezviznog režima. Inače, u EU je juče stupio na snagu mehanizam koji omogućava privremeno uvođenje viza zemljama iz kojih dolazi veliki broj lažnih azilanata, među kojima je i Srbija, a Kacin je tim povodom rekao da našoj zemlji ne preti direktna opasnost od ponovnog uvođenja šengenskih viza. "Ne želim da plašim građane Srbije i bez preke potrebe širim bojazan u društvu", izjavio je Kacin nedavno za Tanjug.
