> Izvor: B92
> Datum: sreda 15.01.2014
> Rubrika: info_politika
> Naslov: Borba protiv korupcije prioritet
> Članak:

Beograd -- Borba protiv korupcije i kriminala biće jedan od elemenata koji će opredeljivati vrh SNS kada se bude odlučivalo o eventualnom raspisivanju vanrednih izbora.
Drugi važan element u odlučivanju biće ekonomske reforme, izjavila je potpredsednica SNS i ministarka energetike Zorana Mihajlović.
"Nema investicija i razvoja ako se ne pozabavimo borbom protiv kriminala i korupcije, i ljude koji se protiv toga bore ne smemo ostaviti same", rekla je Mihajlović novinarima u Vladi Srbije. Ona je naglasila da se sistem za efikaksno sporovođenje te borbe uspostavlja i da se rezultati vide, ali da se tu ne sme stati. Mihajlović nije želela da komentariše izjavu ministra i funkcionera SPS Branka Ružića, koji je posle hapšenja Dragana Đurića rekao da veruje da je nevin, kao ni reagovanje prvog potpredsednika Vlade Srbije i lidera SNS Aleksandra Vučića koji je tu izjavu ocenio kao "skandaloznu i nefer" i poručio mu: "Ako ti se ne sviđa šta radi država, nemoj da sediš u vladi". "Izjava Ružića nije uopšte za komentar", kazala je Mihajlovićeva. "Čestitam prvom potpredsedniku vlade i timu koji se bori protiv oprganizovanog kriminala i korupcije, jer ovo je prva vlada za koju nema zaštićenih", rekla je Mihajlović, koja je izrazila zadovoljstvo i zbog uspešnog rasvetljavanja ubistva Slavka Ćuruvije. Osvrćući se na ekonomiju kao drugi važan kriterijum koji će biti uzet u obzir prilikom odlučivanja Predsedništva SNS o eventualnim vanrednim izborima, Mihajlović je rekla da Srbija mora konačno da izađe iz sivila i večne tranzicije i da krene napred put razvoja. "SNS će vrlo brzo imati sednicu Predsedništva na kojoj će govoriti pre svega o vanrednim parlamentarnim izborima, a ujedno će biti razgovori i o izborima za gradonačelnika (Beograda). Nismo tačno utvrdili datum, ali to je sve tu, blizu", kazala je ona na konferenciji za novinare.
