> Izvor: B92
> Datum: nedelja 26.01.2014
> Rubrika: info_politika
> Naslov: "I republički izbori 16. marta"
> Članak:

Beograd -- Vanredni parlamentarni izbori biće održani istog dana kada i beogradski, izjavila je potpredsednica SNS i ministarka energetike Zorana Mihajlović.
Ona je ocenila da vanredni izbori neće usporiti evropske integracije i reforme u Srbiji.
"Naša ideja je da to bude istog dana kad su i beogradski izbori. Da to obavimo u jednom danu i beogradske i parlementarne izbore", rekla je Mihajlovićeva, navodeći da se na parlamentarne izbore na taj način neće dodatno trošiti novac. Prema njenim rečima, nema ulaska u EU ako se ne budemo ozbiljno bavili ekonomskim reformama. Ona je, gostujući na Televiziji Pink, navela da se neće trošiti ni puno vremena na izbornu kampanju, kao ni na formiranje nove vlade, koje će uslediti posle izbora, jer Srbija nema vremena za čekanje. "U Srbiji se i dalje teško živi. Ne možemo da se pohvalimo velikom stopom rasta zaposlenosti. Moramo da se okrenemo rastu životnog standarda. Mi iz SNS mislimo da mora i da može brže i to je razlog što nećemo da čekamo", rekla je Mihajlovićeva. Na pitanje da li SNS ima ambiciju da posle izbora samostalno formira vladu, Mihajlović je odgovorila da njihov interes nije da vladaju sami, već je cilj da postoji opšti konsenzus šta hoćemo da uradimo u ekonomskim reformama. Ljudi moraju da shvate da moramo da napravimo još nekoliko bolnih rezova - da reformišemo državnu upravu, javna preduzeća, kako bismo stvorili uslove za privatni sektor. Na pitanje da li će nakon izbora doći do definitivnog razlaza sa SPS-om, Mihajlovićeva je odgovorila da o tome još nisu pričali, ali da definitivnih razlaza nema kada je u pitanju interes Srbije, jer nije stvar šta mi hoćemo, nego u kom vremenskom periodu hoćemo nešto da uradimo. Ona očekuje da će predsednik SNS Aleksandar Vučić u predstojećoj izbornoj kampanji biti meta, jer svako ko je imalo prekršio zakon ne gleda blagonaklono na borbu protiv korupcije i kriminala u koju su se naprednjaci upustili i takvi će udružiti svoje kapitale i interese. Kada su u pitanju izbori u Beogradu, Mihajlovićeva je navela da će SNS predložiti tim koji bi trebalo da vodi glavni grad, istakavši da će naprednjaci uskoro predložiti imena ljudi koji bi trebalo da čine taj tim. Ostavka ministra privrede Saše Radulovića je lični čin, smatra ministarka Mihajlović i navodi da je činjenica da u Srbiji postoji mnogo problema u privredi i da se ti problemi mogu rešiti samo ako postoji partnerstvo između sidnikata, države i poslodavaca. Ona je najavila da će zbog grešaka na računima za struju biti smenjeni svi koji su za to odogovorni u Elektroprivredi Srbije, a greške će biti ispravljene.
