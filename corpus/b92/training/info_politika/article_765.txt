> Izvor: B92
> Datum:  
> Rubrika: info_politika
> Naslov: Grubješićeva za javne radove u BG
> Članak:

Beograd -- Kandidatkinja Ujedinjenih regiona Srbije za gradonačelnicu Beograda Suzana Grubješić kaže da su Beogradu potrebni javni radovi u komunalnoj infrastrukturi.
Pored toga, glavnom gradu je, prema rečima Grubješićeve, potrebno uvođenje podsticaja za početnike u biznisu, preduzetnike i poljoprivrednike.
"Ukoliko se nastavi sadašnja ekonomska politika, većina Beograđana treba da se pomiri s trajno nižim životnim standardom", kazala je ona privrednicima predstavljajući ekonomski program URS. Grubješićeva je rekla da je "velika zabluda da se u Beogradu dobro živi". "Nedovoljno ulaganja u javnom i privatnom sektoru u Beogradu stvorilo je čitavu generaciju ljudi bez posla i bez ikakvih ili malih šansi da taj posao i nađu", rekla je ona. Zabog toga Suzana Grubješić predlaže i ukidanje solidarnog poreza, jer, prema njenim rečima, ušteda na platama profesora, sudija ili lekara, nije dovoljna da bi bilo kome drugom bilo bolje. "Poslednji put su svi profesori, lekari, sudije, dobili povišicu 2005. godine kada je Mlađan Dinkić (predsednik URS) bio ministar finansija", kazala je ona. URS predlaže i mere podsticaja za početnike u biznisu, kako bi se dala šansa mlađim školovanim ljudima da se upuste u preduzetništvo, a ne da čekaju posao u javnom sektoru ili odlaze u inostrastvo. "I Beogradu su potrebni masovni radovi u infrastrukturi, vodovod i kanalizacija. Ali, prvo Beograd s vodom, a potom 'Beograd na vodi' ", kazala je ona i istakla da je "tužna činjenica da u 21. veku trećina Beograđana nema vodovod i kanalizaciju". Grubješićeva je kazala i da bi mere podsticaja za poljoprivredu dale šansu za razvoj malih porodičnih farmi, a predlaže se i stimulacija za preduzetnike koji bi zapošljavali starije od 50 godina.
