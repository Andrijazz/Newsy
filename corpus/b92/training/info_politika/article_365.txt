> Izvor: B92
> Datum: utorak 28.01.2014
> Rubrika: info_politika
> Naslov: "Izbori referendumski, sloga u SNS"
> Članak:

Beograd -- Predsednik Izvršnog odbora SNS Radomir Nikolić ocenio da u stranci vlada dobra atmosfera i jedinstvo pred vanredne izbore koje je nazvao referendumskim.
"Smatramo da će ovo biti referendumski izbori, jer smo stavili građanima Srbije do znanja da nosimo ideju promena i očekujemo podršku za promene".
"Bukvalno će za građane biti pitanje da li ste za promene ili ne, a da li ćemo sami sastaviti vladu, to će zavisiti od toga koliko su građani prepoznali energije u nama, koliko smo pokazali odgovornosti i kakvi su rezultati iza nas", rekao je Nikolić za agenciju Beta. On je dodao da je koalicija SNS-a s partijama Nova Srbija i Pokret socijalista Aleksandra Vulina stabilna, ali i da "ne zatvaraju vrata" za saradnju sa Srpskim pokretom obnove. "Mi imamo stabilnu koaliciju sa Novom Srbijom i Pokretom socijalista, ali u narednih nekoliko dana treba da sednemo i razgovaramo oko svega. Bilo je reči i o mogućoj saradnji s Rasimom Ljajićem (predsednikom SDPS), tako da očekujem da nastupimo kao ozbiljna koalicija", rekao je Nikolić. Upitan o mogućim postizbornim koalicijama, kratko je odgovorio da će posle izbora razgovarati o merama koje treba da bude sprovedene i da je u "vladu dobrodošao svako ko hoće te promene da podrži". "Svi smo svesni da imamo ogromnu političku snagu, ali samo novi izbori mogu tu snagu da pretoče u uticaj, raspoloženje u stranci je dobro, svi su spremni da rade", naglasio je Nikolić. Prema njegovim rečima, do kraja nedelje bi mogla da se održi sednica Glavnog odbora stranke na kojoj bi se raspravljalo o listi kandidata koje bi prethodno dostavili lokalni odbori. "Kandidovaćemo ljude koji će da budu dobri poslanici, poštovaćemo teritorijalni princip, želimo da imamo ljude iz cele Srbije koji će svojim izlaganjem moći da podrže razvoj lokalne sredine, ali istovremeno to će biti poslanici koji će se odgovorno ponašati na toj funkciji", rekao je Nikolić. On je naveo da su poslednji stranački izbori pokazali da ne postoje struje, odnosno da nema podele na "Vučićeve i Tomine ljude", jer kako je istakao, ne postoje ljudi u stranci koji su nekada poštovali Tomislava Nikolića kao lidera, a da sada ne poštuju Aleksandra Vučića. "Mi nismo očekivali da na ovoj poslednjoj skupštini bude lomova, čime bi se hranili mediji u narednih nekoliko meseci. Pokazali smo jedinstvo i pokazali smo da podržavamo politiku koju vodi Aleksandar Vučić i dali smo mu podršku da tu politiku sprovodi i u narednom mandatu", rekao je Nikolić. On je kazao da će uskoro biti sprovedena i odluka Predsedništva o smeni nekih gradonačelnika i predsednika opština iz SNS-a, kao i pojedinih direktora javnih preduzeća. "SNS je i ovaj put pokazala odgovornost. Da smo sproveli tu odluku krajem godine, doveli bismo u pitanje finansiranje opština, jer su mnogi razvojni planovi i budžeti trebalo da budu usvojeni", rekao je Nikolić. Kao primer naveo je Užice, gde je dogovorena smena gradonačelnika, ali je ona odložena dok se ne reši pitanje vodosnabdevanja tog grada. Odluku o smeni direktora preduzeća treba da donese Vlada, objasnio je predsednik Izvršnog odbora SNS-a. Nikolić je ponovio da to nije bila čistka u stranci, već da su smenjeni svi oni koji su "upali u letargiju" i koji se nisu domaćinski ponašali, ili su radili odgovorno, ali nisu ostvarili postavljene ciljeve.
