> Izvor: B92
> Datum: sreda 29.01.2014
> Rubrika: info_politika
> Naslov: Ožegović kandidat za gradonačelnika
> Članak:

Beograd -- Prihvatio sam predlog LDP da se kandidujem za gradonačelnika Beograda, izjavio je za Danas Željko Ožegović, nekadašnji gradski funkcioner DS.
Kako kaže, „to sam učinio zato što želim da nastavim ono što sam do 2008. godine radio kao predsednik opštine Novi Beograd“.
"Opština kakvu sam ostavio jeste vizija Beograda i Srbije kakve želim. LDP i druge stranke pamte da je Novi Beograd od takozvane spavaonice postao poslovni i investicioni centar. To je ono što želim da nastavim da zastupam i u narednim godinama", rekao nam je Ožegović. Željko Ožegović je od prošle nedelje pojačanje LDP, gde je prešao iz DS. Od 2000. do 2008. bio je na funkciji predsednika opštine Novi Beograd, a od 2008. do 2013. član Gradskog veća Beograda. Prema nekim istraživanjima, više od 50 odsto Beograđana o njemu ima pozitivan stav.
