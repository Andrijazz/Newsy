> Izvor: B92
> Datum: sreda 12.02.2014
> Rubrika: info_politika
> Naslov: DSS: Reciklaža umesto deponije
> Članak:

Beograd -- Na mestu deponije u Vinči treba izgraditi reciklažni centar, smatra kandidat Demokratske stranke Srbije za gradonačelnika Beograda Aleksandar Popović.
On smatra da bi na mestu deponije u Vinči, koja je gradsko ruglo, trebalo sagraditi reciklažni centar kroz javno privatno partnerstvo.
"Reciklažni centar bi mogao da koristi biogas koji se stvara na samom đubrištu, a pored njega je potrebno sagraditi pravu, regularnu, modernu deponiju", rekao je Popović koji je sa predsednikom beogradskog odbora DSS-a Andrejom Mladenovoićem obišao deponiju u Vinči. On je istakao da DSS želi da razvija reciklažnu industriju i da obezbedi da se iz organskog otpada, koji se sakuplja na deponiji u Vinči, dobija električna energija, a da se istovremeno zapošljavaju ljudi i čisti životna sredina. "Kada govorimo o ekonomiji Beogrda mi govorimo o realnim planovima", kazao je Popović, saopštio je DSS.
