> Izvor: B92
> Datum: petak 10.01.2014
> Rubrika: info_politika
> Naslov: Zemun i Vračar "ruše" Đilasa
> Članak:

Beograd -- Opštinski odbori DS Zemuna i Vračara tražiće ostavku predsednika DS Dragana Đilasa do 18. januara, tj. održavanja sednice Glavnog odbora, potvrđeno Tanjugu.
Kako je toj agenciji rekao predsednik Opštinskog odbora DS Zemun Mladen Erceg, ukoliko Đilas to do tada ne učini, članovi Glavnog odbora DS rušiće Đilasa tako što na sednici 18.januara neće prihvatiti izveštaj Đilasa.
Na sednici Opštinskog odbora Zemun od ukupno 27 - dva člana su bila protiv zahteva za smenu Đilasa, a predloženo je da Glavni odbor DS donese odluku da se izabere vd. predsednika DS, da se usvoji politička platforma DS za 2014. i da se do 2. februara održi nova sednica Glavnog odbora, znači u roku ne kraćem od vremena predviđenog Statutom kako bi se napravila lista kandidata za izbore unutar stranke, rekao je Erceg. Od danas će se, kako saznaje Tanjug, i ostali opštinski odbori u Beogradu, centralnoj Srbiji i Vojvodini izjašnjavati o sudbini Đilasa. Podsetimo, istu vest objavile su sinoć i Večernje novosti, a prethodnih dana u medijima se intenzivno pisalo o eventualnoj smeni Đilasa sa čela Demokratske stranke. List Danas takođe je objavio u današnjem broju da će narednih dana neki od opštinskih odbora DS u Beogradu doneti odluku koja bi išla u pravcu hitne smene Đilasa, na čemu već duže vreme radi, kako saznaje taj list, nekadašnji lider stranke Boris Tadić. S druge strane, demokrate koje se ne opredeljuju ni za Đilasa ni za Tadića kažu za Danas da "veći i ozbiljniji opštinski odbori" verovatno neće podleći pritiscima struje koja je za smenu Đilasa pre beogradskih i parlamentarnih izbora.
