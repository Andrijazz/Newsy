> Izvor: B92
> Datum: sreda 15.01.2014
> Rubrika: info_politika
> Naslov: Ko hoće a ko neće Đilasa na čelu DS
> Članak:

Beograd -- Za 18. januar zakazano zasedanje GO Demokratske stranke, a u štampi se sve više nagađa koliko odbora DS-a lideru stranke Draganu Đilasu otkazuje poslušnost.
Počasni predsednik stranke Boris Tadić spreman je da ponovo vodi demokrate.
Za sada nije poznat tačan broj odbora koji smatraju da Đilas treba da ode sa čela DS-a, koje je preuzeo krajem novembra 2012. Prema našim saznanjima, barem dvadesetak odbora podržava incijativu da Đilas više ne vodi DS, dok neki funkcioneri stranke tvrde da je taj broj dvaput veći.
Stvarno stanje biće poznato u subotu na sednici GO DS-a. Goran Stefanović, advokat iz Vranja član Predsedništva DS-a i predsednik Pčinjskog Okružnog odbora DS, kaže da se oni o tome za sada nisu izjašnjavali. On tvrdi da se na predsednika Đilasa i članove stranke vrši "politička hajka". S druge strane, poslanik DS-a i potpredsednik Izvršnog odbora stranke Vladimir Jovanović kaže da je Đilas taj koji je sebe svojom politikom, kadrovskim rešenjima i izbornim rezultatima doveo u situaciju da ga članstvo neće. Jovanović je u pisanoj izjavi za agenciju Tanjug rekao da Đilasa članstvo ne želi i naveo primer glasanja u opštinskim odborima DS-a u Trsteniku i Prokuplju, gde se članstvo jednoglasno izjasnilo protiv Đilasa. On tvrdi da su inicijativu za Đilasovu smenu do sada podržala 43 opštinska odbora DS-a i odbacuje kritiku predsednika demokrata da su oni koji traže njegovu smenu "motivisani željom da zadrže svoje poslaničke i stranačke funkcije kako bi sebi ostvarili prihode i privilegije". Jovanović kaže da će se, kada dođe do promena u Demokratskoj stranci, odreći poslaničkog mandata koji bi mu eventualno bio ponuđen. "Uz dužno poštovanje prema Đilasu kao gradonačelniku i svemu što je učinio za glavni grad, moram da istaknem da je on taj koji je sebe, u prethodnih godinu dana, svojom politikom, kadrovskim rešenjima i izbornim rezultatima doveo u situaciju da ga članstvo neće", naveo je Jovanović i dodaje da je pitanje da li će ovakvom politikom DS uspeti da osvoji i 20 poslaničkih mandata. Prema saznanjima B92, nekoliko poslanika DS u Skupštini Vojvodine planira da napusti poslanički klub te stranke. Goran Ješić, potpredsednik Vlade Vojvodine i član GO DS, je izjavio da Đilas zaslužuje svoju šansu. "Dragan Đilas apsolutno zaslužuje podršku, imaće izborne cikluse da se pokaže, a predstoji nam i reforma stranke i vraćanje ideologije u DS. I najveći deo stranke podržava trenutnu strukturu u vrhu DS. Očekujem otvorenu raspravu na Glavnom odboru, ali i odgovore na pitanja da li mi političko delovanje podrazumevamo samo u kontekstu učešća u vlasti", rekao je Ješić, prenosi agencija Beta. Opštinski odbor Demokratske stranke na Zvezdari dao je podršku predsedniku te stranke Draganu Đilasu da, kako je saopšteno, ujedini DS sa ciljem ostvarivanja što boljih rezultata na predstojećim izborima. Opštinski odbor podržao je odluku Gradskog odbora da se izbori u stranci održe posle vanrednih parlamentarnih izbora i zatražio od predsednika stranke i predsednika Gradskog odbora da podnesu disciplinske prijave protiv članova koji vrše bilo kakve pretnje i ucene, a u čemu, dodaje se, "imaju podršku vlasti i njihovih tabloida kojima je interes što slabija DS"."Zvezdarske demokrate se tome najoštrije suprostavljaju", navedeno je u saopštenju dostavljenom medijima.
