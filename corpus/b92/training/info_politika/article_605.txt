> Izvor: B92
> Datum: petak 7.02.2014
> Rubrika: info_politika
> Naslov: Kirbi: Srbija ima kapacitete
> Članak:

Beograd -- Ambasador SAD u Beogradu Majkl Kirbi ocenio je da je Srbija na dobrom putu i da ima kapacitete da postane članica EU 2020. ali da to zahteva mnogo rada.
"Srbija je počela pristupne pregovore (sa EU) zahvaljujući velikom uspehu u dijalogu s Prištinom i postizanju Briselskog sporazuma u aprilu. To je potvrdilo njenu posvećenost putu priključenja EU", izjavio je Kirbi u intervjuu Tanjugu.
Američki diplomata je ocenio da je ostvaren veliki napredak i time što su razgovori premijera Srbije Ivice Dačića i kosovskog premijera Hašima Tačija postali rutina, što je, kako je primetio, ranije bilo nezamislivo, a i time što su održani lokalni izbori na Kosovu, na kojima su učestvovali i Srbi. "Da li je sve savršeno i idealno? Nije. Da li je mnogo bolje nego što je bilo? Jeste. Ali, to da je interakcija postala normalna, već je samo po sebi ogromna promena", rekao je Kirbi. On je istakao i da je tokom zajedničke posete Beogradu američke državne sekretarke Hilari Klinton i visoke predstavnice EU Ketrin Ešton 2012. godine jasno naznačeno da se od Beograda ne traži priznanje Kosova, već normalizacija odnosa s Prištinom. Izrazivši nadu da će to jednog dana biti moguće Kirbi je podsetio na iskustvo pojedinih evropskih zemalja, poput Francuske i Nemačke, koje su vremenom promenile i unapredile svoje odnose. Komentarišući hapšenje Olivera Ivanovića, Kirbi je rekao da će sud ustanoviti da li je lider Građanske inicijative SDP kriv ili nevin, ali da vladavina prava podrazumeva da niko nije iznad zakona. "Moramo da pazimo da ne govorimo o vladavini prava samo onda kada nam to odgovara. Ako verujete u vladavinu prava, onda verujete da niko nije iznad pravde, čak i kada nije 'zgodno' da neko bude uhapšen", primetio naveo je ambasador. Napominjući da su ljudi ubijani na obema stranama, Kirbi je rekao da veruje da je pravedno da za ta ubistva neko odgovara pred sudom. "Kada je reč o Ivanoviću, ja ne znam da li je on kriv ili nevin, to će ustanoviti sud, ali u svakom društvu treba da bude više ljudi sposobnih da budu gradonačelnici ili da obavljaju neke druge važne funkcije, jer te institucije treba da budu veće od pojedinaca", rekao je Kirbi. On je napomenuo da Ivanović, čak i ako je u pritvoru u Prištini, može da se kandiduje za gradonačelnika severne Kosovske Mitrovice na izborima 23. februara i ako ga podrži većina birača, može da postane gradonačelnik, a da se, odvojeno, protiv njega vodi sudski proces.

Govoreći o situaciji u Srbiji u oblasti pravosuđa i vladavine prava, američki ambasador je ocenio da je ostvaren napredak, ali da proces mora da se nastavi. Podsetio je da EU želi snažno pravosuđe, vladavinu prava, kao i rešenje za pitanje Kosova, te da očekuje da Srbija bude u potpunosti uskladjena sa evropskim standardima kada postane deo Unije. Kirbi je ocenio da su američki investitori generalno zadovoljni poslovnim ambijentom u Srbiji, mada bi, dodao je, voleli jače domaće tržište i veću potrošnju. U prednosti poslovnog ambijenta ubrojao je kvalitet radne snage, relativno dobar obrazovni sistem i poznavanje stranih jezika, a kao mane komplikovanu proceduru za dobijanje dozvole za gradnju, ali i sistem inspekcija koje su, prema njegovom mišljenju, previše česte i stroge. Privredu je potrebno unaprediti i nadam se da će nova vlada, koja bude formirana posle izbora 16. marta, razmotriti sveobuhvatnu poslovnu klimu i situaciju, rekao je Kirbi. On smatra da sadašnji Zakon o radu ima dosta ograničenja i da je potrebna šira rasprava o tome šta treba da bude cilj novog zakona - da li samo da se zaštite ljudi koji imaju posao ili da se omogući otvaranje više radnih mesta, uz pravičan tretman prema zaposlenima. U tom smislu Kirbi je primetio da u Srbiji vlada velika nezaposlenost te da je uz sadašnja zakonska rešenja ljudima iznad 50 ili 60 godina praktično nemoguće da nadju posao. Bilateralne odnose dve zemlje Kirbi je ocenio kao "prilično dobre" uz napomenu da postaju sve bolji, a njegov najupečatljiviji utisak o Srbiji, gde živi od septembra 2012. godine, mogao bi se svesti na "pozitivno iznenađen". "Znate da reputacija SAD ovde nije uvek savršena i po popularnosti smo bliže dnu nego vrhu, ali lično nikad nisam osetio ništa slično, ljudi su uvek topli i otvoreni prema meni", rekao je on. Kirbi je pohvalio raznovrsnu hranu u brojnim restoranima i dodao, smejući se: "Vi ljudi baš volite meso na rostilju. Nikad nisam bio negde gde je piletina povrće." Beograd je, prema njegovim rečima, pravi evropski grad s bogatom kulturnom scenom i velikim brojem talentovanih umetnika u raznim oblastima. "Uživam ovde, moja supruga uživa ovde, kao i moja deca kada dođu u posetu... To je prijatno mesto za život", zaključio je ambasador Kirbi.
