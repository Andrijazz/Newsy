> Izvor: B92
> Datum: ponedeljak 3.02.2014
> Rubrika: info_politika
> Naslov: Dačić u UN o Kosovu 10. februara
> Članak:

Beograd -- Predsednik vlade u tehničkom mandatu Ivica Dačić izjavio da će 10. februara učestvovati na sednici Saveta bezbednosti UN čija će tema biti Kosovo i Metohija.
Dačić je na konferenciji za novinare u sedištu stranke rekao da će toj sednici prisustvovati i kosovski premijer Hašim Tači, a dva dana kasnije, 12. februara, u Briselu će biti nastavljen dijalog Beograda i Prištine.
Na sednici SN UN u Njujorku biće razmatran redovan tromesečni izveštaj generalnog sekretara UN Ban Ki Muna. Poslednja sednica Saveta bezbednosti o Kosovu održana je 19. novembra prošle godine. U svom izveštaju generalni sekretar UN je istakao značaj uspeha lokalnih izobra, naročito na severu Kosova, ocenivši da će to imati uticaja na buduću konsolidaciju mira i stabilnosti na tom području, a samim tim i na evrpske aspiracije Srbije i Kosova. Prvi čovek UN ocenio je tada da su i Beograd i Prština pokazali pojačanu posvećenost sprečavanju tenzija na terenu, da bi omogućile da dijalog i implementacija dogovorenog idu dalje. Srpski premijer je tada u obraćanju Savetu bezbednosti UN rekao da će Zajednica srpskih opština biti formirana uprkos naporima prištinskih vlasti da to otežaju i dodao da je za Beograd važno da se dogovori o implementaciji Briselskog sporazuma odvijaju u skladu sa voljom i namerama pregovarača, čime će položaj Srba na Kosovu biti jasno utvrdjen i zaokružen. Dačić je tada naveo i podatak da je od 10. juna 1999. godine, kada je uspostavljeno međunarodno civilno i vojno prisustvo na Kosovu, zabeleženo više od sedam hiljada fizičkih napada na Srbe i da je tri četvrtine naselja u kojima su Srbi pre rata živeli sada etnički očišćeno. U međuvremenu, a uoči nastavka dijaloga u Briselu, prištinski dnevnik Koha ditore piše da je sasvim neizvesno da će dvojica premijera 12. februara postići dogovor o sudovima na severu. List piše i da pojedini predstavnici EU priznaju da postoje značajne prepreke u postizanju dogovora o sudovima, dok prištinski pregovarači za Kohu navode da ne veruju uopšte u to da će dve strane doći do rešenja pre okončanja izbora u Srbiji.
