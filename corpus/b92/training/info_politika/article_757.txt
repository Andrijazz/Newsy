> Izvor: B92
> Datum:  
> Rubrika: info_politika
> Naslov: Pastor: Treba menjati Ustav
> Članak:

Novi Sad -- Predsednik Skupštine Vojvodine Ištvan Pastor kaže da promena Ustava nema alternative, jer Srbija ne može da se uredi kao država ukoliko se Ustav ne promeni.
"Danas je Srbija definisala svoju teritoriju, jer je bila prinuđena na to. Sada je na delu priča kako ćemo urediti ovu teritoriju na kojoj živimo. Nemoguće ju je urediti a da se Ustav ne menja", rekao je Pastor na skupu "Kakav je ustav Srbiji potreban?" u Skupštini Vojvodine.
Dodao je da ne sme da se ponovi situacija iz 2006. godine, kada je ustav pisan za dnevno-političke potrebe koje su daleko od realnosti, već se mora stvoriti ambijent u kome će se moći otvoreno razgovarati o promeni ustava. Vladimir Džamić iz Istraživačkog foruma Evropskog pokreta u Srbiji rekao je da će nova parlamentarna većina biti u prilici i u obavezi da pristupi reformi ustava, jer sa ovakvim ustavom Srbija ne može postati punopravna članica EU. Prema njegovim rečima, kroz promene ustava treba obezbediti nezavisnost sudske vlasti, direktnu primenu prava EU domaćem zakonodavstvu, a to je neophodno da bi Srbija mogla da preuzme sve obaveze. On je podsetio da je Slovenija na putu ka EU dva puta menjala ustav, Hrvatska jednom, a sada promene ustava priprema Crna Gora i dodao da Srbija neće zatvoriti poglavlja 23 i 24 u pregovorima sa EU dok se ne promeni ustav. On je kritikovao činjenicu da se predsednik Republike u Srbiji bira na direktnim izborima, iako ima vrlo protokolarne nadležnosti. "Protekli predsednički izbori koštali su 1,4 milijarde dinara. Bolje bi bilo da Skupština Srbije bira predsednika, a i sama Skupština Srbije je sa 250 poslanika jedna od najvećih u Evropi i taj broj se mora smanjiti", rekao je Džamić. On je kritikovao deo Ustava Srbije koji propisuje da Vojvodini pripada sedam odsto od republičkog budžeta i rekao da je "vrlo atipično" za ustave da se na taj način pominju procenti. "Promena ustava ne treba da bude povezana ni na koji način sa pitanjem Kosova, jer to je uveliko u zoni međunarodnog prava. Ne smemo kolektivno da nasednemo na taj stari trik, kada vam odmah kažu da ste secesionista ako ste svesni realnosti", naveo je Džamić. Predstavnica Radne grupe za izmene Statuta Vojvodine Mirjana Jovanović-Tomić ocenila je da je Srbiji potreban potpuno nov ustav, jer je legitiminost ovog ustava ozbiljno dovedena u pitanje. "Odbor za ustavna pitanja bio je isključen iz donošenja ustava, nije bilo javne rasprave, poslanici nisu učestvovali u raspravi, tekst ustava dobili su na sam dan usvajanja, sporan je bio broj glasova na referendumu, bez ikakvog nadzora i bez ikakve kontrole. U sadržinskom smislu ustav ima niz suprotnosti, problema i slabosti", kazala je Jovanović-Tomić. Prema njenim rečima, aktuelni ustav ne treba menjati, već treba doneti novi ustav.

Srbija bi trebalo da ima autonomne pokrajine na celoj svojoj teritoriji jer bi joj to dalo stabilnost, izjavio je danas docent Pravnog fakulteta Univerziteta u Novom Sadu Svetozar Čiplić, ocenjujući da su decentralizacija i pitanje stabilnosti parlamentarnog života najproblematičnije tačke u Ustavu. Naša zemlja je na putu u EU i Ustavom mora da bude omogućeno  i ovo je poslednji trenutak da se počne na vreme i u demokratskoj klimi i raspravi razmatra pitanje izmene Ustava, rekao je Stojiljković.
