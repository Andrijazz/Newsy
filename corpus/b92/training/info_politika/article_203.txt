> Izvor: B92
> Datum: nedelja 19.01.2014
> Rubrika: info_politika
> Naslov: "Opstanak Đilasa zavisi od izbora"
> Članak:

Beograd -- Odluka GO DS da prihvati izveštaj o radu lidera stranke Dragana Đilasa je potez iz političke nužde, smatra politički analitičar Dejan Vuk Stanković.
Za Stankovića je jučerašnji ishod sednice Glavnog odbora DS u Novom Sadu bio očekivan, iako je veliki broj članova GO glasao protiv izveštaja predsednika stanke, što, kako ocenjuje Stanković, pokazuje da unutar stranke postoji značajni politički jaz, odnosno podela na dve struje - jednu koja podržava lidera DS i drugu koja je kritički raspoložena.
"Pored tog dubokog jaza sednica Glavnog odbora pokazala je i da DS još uvek nije u potpunosti konsolidovana nakon političkog poraza na izborima 2012. godine. Oni se još nalaze u procesu unutarstranačkog previranja i veliko je pitanje da li je ovo što je odluka GO zatišje pred jednu novu stranačku buru ili je to podrška predsedniku stranke da konsoliduje stranku", kaže Stanković za Tanjug. Odgovor na to pitanje, kako smatra, biće poznat verovatno nakon rezultata beogradskih izbora, a eventualnih parlamentarnih, ako do njih dođe. "U DS se sada polako, kao i u javnosti formira mišljenje da će ukoliko stranka podbaci na beogradskim izborima i eventualnim parlamentarnim doći do promene na mestu lidera partije", ukazuje Stanković, koji upozorava da bi svaki nastavak političke polemike unutar DS značio da demokrate neće moći da stvore pozitivan utisak u javnosti i zadrže pristalice koji polako gube poverenje u stranku. Tako, dodaje, postoje dve opcije: "Jedna je da se polemika nastavi i da stranka zapadne u ozbiljnu agoniju, a druga je da privremno dođe do obustve unutarpartijskih rivalstava i da se zapravo stranka ujedini ne bi ostavila što je mogući pozitivniji utisak u kampanji, a time i rezultat. Ono što je opasno za DS jeste to što je taj duh stranačke nesloge i otvorenih polemika ušao u medije i što to koristi njihovoj političkoj konkurenciji". Stanković upozorava da je atmosfera u DS napeta i da bez obizra na to što je Djilas dobio dvotrećinsku podršku nema komfornu poziciju untar stranke i da će njegovi rivali i oni koji su iz taktičkih razloga odustali od nekih radikalnijih politickcih tonova na jučeašnjoj sedncii pažljivo posmatrati ishod izbora. "Slab rezultat na izborima automatski će otvoriti pitanje njegovog opstanka na čelu DS, odnosno otvoriće prostor za sazivanje neke nove skupštine stranke i preispitivanje poverenja", zaključuje Stanković.


