> Izvor: B92
> Datum: sreda 15.01.2014
> Rubrika: info_politika
> Naslov: Tadić neće Đilasa gradonačelnika?
> Članak:

Beograd -- Boris Tadić smatra da aktuelni predsednik DS Dragan Đilas, ukoliko bude smenjen na sednici GO, ne može da se kandiduje za gradonačelnika Beograda, piše Blic.
Takav stav počasnog predsednika DS Blicu je preneo izvor u beogradskim odborima DS. On je, kako navodi list, razgovarao s Tadićem, koji je rekao: "Ako smene Đilasa, ne može da bude kandidat za gradonačelnika, a ko će biti nije ni važno, može da bude bilo ko."
Blic još navodi da bitka između Đilasa i Tadića, koja je izbegnuta pre godinu dana na Izbornoj skupštini dogovornim povlačenjem Tadića, verovatno će se odigrati na Glavnom odboru stranke u subotu u Novom Sadu. "Jedan od njih će pobediti. Drugi će verovatno morati da ode ukoliko se do sednice GO ne postigne neki dogovor između najviših rukovodilaca stranke. Većina je za to i ne bi me iznenadilo da se ipak do subote postigne neki kompromis", rekao je izvor Blica. On kaže i da se za promenu lidera DS za sada izjasnilo 35 odbora i da će ih biti još, dok je na stranu Đilasa stao samo odbor iz Gornjeg Milanovca.
