> Izvor: B92
> Datum: utorak 28.01.2014
> Rubrika: info_politika
> Naslov: Novosti: Simić ambasador u Pekingu
> Članak:

Beograd -- Novi ambasador Srbije u Pekingu najverovatnije će biti Predrag Simić, profesor Fakulteta političkih nauka u Beogradu, saznaju "Novosti".
Simić, koji predaje međunarodne odnose i spoljnu politiku, ima višegodišnje diplomatsko iskustvo. Na mestu ambasadora u Parizu proveo je pet godina, najpre kao predstavnik državne zajednice SCG, a zatim Srbije. Bio je i direktor diplomatske akademije u MSP.
Mesto ambasadora u Kini upražnjeno je više od godinu dana, kada je decembra 2012. iz Pekinga opozvan Miomir Udovički. Očekuje se da narednih dana budu definisana kadrovska rešenja i za Berlin i Vašington, gde više meseci nemamo šefa misije.
