> Izvor: B92
> Datum:  
> Rubrika: info_politika
> Naslov: "Žao mi je što je Tadić otišao"
> Članak:

Beograd -- Član izbornog štaba Demokratske stranke Dragan Šutanovac izjavio je da mu je žao što je počasni predsednik DS Boris Tadić napustio stranku.
On je, međutim, naglasio da Tadić tim činom nije ispoštovao demokratska načela.
"Žao mi je što se to desilo, ali mislim da je Boris Tadić učinio nešto što je sam govorio da ne treba da se radi. Demokratija je volja većine i kada većina donese odluku, onda treba da se poštuje volja većine. Žao mi je što je čovek koji je osam godina vodio Srbiju i 10 godina našu stranku, odlučio da je napusti", rekao je Šutanovac u emisiji "Da, možda, ne" na Radio-televiziji Srbije. Na pitanje kako komentariše Tadićevu izjavu da se u DS vraćaju ljudi koji su joj doneli epitet aferaške i korupcionaške stranke, Šutanovac je odgovorio da optužbe ko je kirminalac iznosi tužilaštvo i sud. "Ne znam kada je uvedena praksa da političari optužuju druge političare da su kriminalci. To u uređenim državama rade tužilaštvo i sud", rekao je Šutanovac.
