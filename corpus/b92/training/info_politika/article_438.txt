> Izvor: B92
> Datum: petak 31.01.2014
> Rubrika: info_politika
> Naslov: LDP i SDU nastavljaju saradnju
> Članak:

Beograd -- Predsednici LDP i SDU Čedomir Jovanović i Žarko Korać postigli su dogovor o nastavku političke saradnje i očekuje se da će to potvrditi Glavni odbori stranaka.
Rukovodstvo LDP, kako je rečeno Tanjugu u toj stranci, usaglasilo je plan o načinu izlaska na izbore i ušlo u finalnu fazu razgovora sa SDU, ASNS, LSV o zajedničkom nastupu na izborima koji bi omogućio da bude ostvarena ambicija LDP, da nakon izbora bude presudna politička snaga u poslovima koji se u zemlji moraju uraditi za bolju Srbiju.. "Izborni rezultat LDP je garant da će se nakon izbora to i desiti" kazao je isti izvor. Rukovodstvo je donelo odluku da se na izbornoj listi omogući prisustvo nestranačih ličnosti koje će iskustvom i profesionalnim biografijama, doprineti u izradi i primeni programske platforme, a težište kampanje će biti borba protiv ekonomske krize. LDP i SDU su, kako je rečeno, dugogodišnji prirodni saveznici u poslu modernizacije zemlje, sprovođenju reformi, izgradnji nezavisnih i jakih institucija, vladavini prava, borbi za ljudska prava i građanske slobode, zalaganje za tržišnu ekonomiju, suprostavljanju partijskoj državi i insistiranju na promeni Ustava. "Ovo su ideje i vrednosti na kojima su izgrađene ove dve stranke, koje su godinama takvu politiku branile od drugih političara i stranaka koje na nju danas pristaju iako su bili glavna prepreka u njenoj afirmaciji. Zemlju ne može da promeni jedna stranka ili koalicija nego je to posao u kom mora da učestvuje čitavo društvo" kažu u LDP. Takođe se ističe i da dve stranke vezuje i insistiranje na otkrivanju političke pozadine ubistva premijera Zorana DJinđića, ne samo zbog činjenice da su Korać i Jovanović bili njegovi saradnici "nego zbog svesti da se slobodna, moderna, i uređenija Srbija ne može izgraditi bez pune istine o atentatu od 12.marta 2003. godine".
