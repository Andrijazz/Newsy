> Izvor: B92
> Datum: ponedeljak 20.01.2014
> Rubrika: info_politika
> Naslov: Tadić: Neću napustiti DS
> Članak:

Beograd -- Tadić izjavio da neće da napusti DS i da prepusti da o njenoj budućnosti odlučuje "grupa pojedinaca kojima nije bitno da DS bude jaka i sprovodi svoju misiju".
"Ostajem u borbi za misiju DS dok god mogu na bilo koji način da doprinesem njenom ostvarenju. Moje angažovanje u politici je od početka vezano za DS i u stranci sam od njenog osnivanja", rekao je počasni predsednik DS Boris Tadić za Večernje novosti.
Podsetimo, na sednici Glavnog odbora DS nije prošao njegov predlog da se ne usvoji izveštaj o radu predsednika demokrata Dragana Đilasa. Tadić je odbacio ocene analitičara da je izabran loš trenutak da se utvrđuje odgovornost rukovodstva za niz slabih izbornih rezultata i da se time stranka dodatno slabi uoči izbora i dodao da je taj trenutak izabran upravo da bi se sprečio još jedan izborni poraz. "Lokalni izbori su pokazali u kom pravcu se kreće rejting stranke i bilo je neophodno zaustaviti taj negativan trend upravo pre izbora", rekao je Tadić i odbacio tvrdnje da je odluka Glavnog odbora DS-a njegov politički poraz. On je ocenio da se članovi GO nisu izjašnjavali o tome da li podržavaju politiku rukovodstva stranke nego o tome da li bi se o toj politici trebalo izjašnjavati sada ili nakon izbora. Govoreći o martovskim lokalnim izborima u tri opštine, Tadić je rekao da ukoliko Đilas ostvari zadato, do promena u stranci neće doći, a da u suprotnom promene zavise od toga da li će glasanje na skupštini biti direktno ili delagatsko, odnosno da li će glasati članstvo ili nomenklatura. Tadić je kao besmislice odbacio tvrdnje da je za koaliciju sa Srpskom naprednom strankom, ali je dodao da i tu postoji neprincipijelnost rukovodstva jer se protivi koaliciji sa naprednjacima na državnom nivou zbog "autokratskog i diktatorskog karaktera", ali sa njima formira vlast u nizu opština po Srbiji.
