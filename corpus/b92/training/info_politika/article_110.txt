> Izvor: B92
> Datum: utorak 14.01.2014
> Rubrika: info_politika
> Naslov: Loznički DS se nije izjašnjavao
> Članak:

Loznica -- Gradski odbor DS u Loznici nije se izjašnjavao o podršci lideru stranke Draganu Đilasu, rekao je danas predsednik lozničkog odbora demokrata Nikola Jakovljević.
Prema njegovim rečima, loznički odbor će se "eventualno opredeljivati u pravcu nekog imena" ako glavni odbor DS donese odluku o održavanju vanredne izborne skupštine.
Jakovljević je rekao da će se oni držati institucionalnih principa koje nalaže predsedništvo stranke. On je rekao na konferenciji za medijw da DS ima 150 opštinskih i gradskih odbora a 35 odbora trenutno nisu spremni da podrže sadašnjeg predsednika Đilasa. "Onog trenutka kada odgovorna institucija stranke, a to je glavni odbor, donese odluke o mogućoj vanrednoj izbornoj skupštini, mi ćemo to poštovati i eventualno se opredeljivati u pravcu nekog imena", rekao je Jakovljević.
