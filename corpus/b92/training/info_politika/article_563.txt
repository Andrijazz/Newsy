> Izvor: B92
> Datum:  
> Rubrika: info_politika
> Naslov: Aleksinac: Prešli iz LDP u SNS
> Članak:

Aleksinac -- Kompletan Opštinski odbor LDP u Aleksincu prešao je u SNS, a tu su odluku, kako kažu, doneli jednoglasno. LDP demantuje: Prešao je samo deo članstva.
Dosadašnji menadžer LDP-a u Aleksincu Nebojša Ćirić rekao je Tanjugu da su oni bili iziritirani dolaskom bivših članova Demokratske stranke u LDP i da su, kako je navedeno, u politici SNS i Aleksandra Vučića prepoznali one ciljeve za koje su se zalagali i čemu su težili u LDP.
Predsednik Opštinskog odbora SNS Nenad Stanković rekao je da su novi članovi koji dolaze iz LDP-a u poltici naprednjaka i njihovog lidera "prepoznali snagu koja menja Srbiju na bolje". Pet odbornika koji su ranije napustili DS saopštili su krajem prošlog meseca da su pristupili aleksinačkom LDP-u i kao razlog pristupanja naveli da u Srbiji "jedino Čedomir Jovanović dosledno nastavlja politiku Zorana Đinđića".

Liberalno demokratska partija demantovala je večeras da je aleksinački odbor stranke kolektivno pristupio Srpskoj naprednoj stranci navodeći da jeste tačno da je nekoliko članova LDP-a "koji su nezadovoljni svojom pozicijom i uplašeni konkurencijom, odlučili da mrvicu vlasti dobiju priključivanjem drugoj stranci". U saopštenju se navodi da se odboru LDP u Aleksincu nedavno priključilo osmoro odbornika čime je ta stranka postala jedna od najsnažnijih u tom mestu. Za LDP je važna činjenica da u čitavom regionu južne Srbije imamo jako uporište i sve više ljudi koji shvataju da je ono za šta smo se godinama zalagali neuporedivo značajnije od sitnih interesa nekih pojedinaca, rečeno je u saopštenju.
