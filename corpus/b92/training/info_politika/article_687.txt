> Izvor: B92
> Datum: utorak 11.02.2014
> Rubrika: info_politika
> Naslov: Stranke:Investirati u poljoprivredu
> Članak:

Beograd -- Investicije u poljoprivredu treba da budu prioritet, jer je to najperspektivnija privredna grana Srbije, složili su se večeras predstavnici nekoliko stranaka.
Potpredsednik Srpske napredne stranke Nebojša Stefanović rekao je da se mora pronaći način da se pomogne poljoprivrednicima u obnovi mehanizacije, i da se omogući da imamo dovoljnu količinu i kvalitet robe za plasman na strana tržišta.
On je, u emisiji "Upitnik" na RTS, naglasio da treba investirati po sektorima i regionima, ali prvo u poljoprivredu, koja iziskuje i najveće investicije jer je bila dugo zapostavljena. Govoreći o protekloj godini, potpredsednik SNS istakao da je po prvi put suzbijen rast nezaposlenosti, da je inflacija dostigla najniži rekordni nivo krajem godine od 2,2 odsto i da će se taj trend nastaviti. Kada je reče o projektu Beograda na vodi, Stefanović je naglasio da je to jedna od važnih investicija koja će transformisati ne samo Beograd već i Srbiju, i najavio da uskoro stižu dva miliona evra investicije u potpunu rekonstrukciju zgrade Stare zadruge, što pokazuje da je ovaj projekat realna stvar. On je napomenuo da se posebna pažnja mora obratiti na mlade ljude, i da se nađu načini kako bi se oni podstakli da otvore preduzeća. Država, prema njegovim rečima, mora naći novac za subvencije, jer je to neophodno za jedan deo preduzeća, te je kazao da bi bilo neozbiljno da to Srbija ne nudi, kao jedina u regionu. Stefanović je kazao da je vlada nasledila tolike dugove da je zemlja bila u polubankrotu i da za godinu i po dana nije mogla da sve sanira. Potpredsednik Socijalističke partije Srbije Dušan Bajatović ocenio je da bez milijardu evra pomoći u poljoprivredi neće biti pomaka, ukazujući da će se vratiti pet milijardi ako dođe do tih ulaganja. On se založio za reformu javnog sektora, popravljanje negativnih efekata pljačkaške privatizacije i da se stvori izvozno orijentisana privreda. Socijalna politika, prema njegovim rečima, mora da izađe iz javnog sektora i ne trebaju sva javna preduzeća da idu u privatizaciju. Bajatović je naglasio da ne treba koristiti samo zapadna sredstva, već i ona iz arapskih zemalja, Rusije i drugih. On je podvukao da investitori neće doći bez odgovarajuće državne garancije, a što se tiče ulaganja, da bi trebalo investirati u Koridor 7, što su luke duž Dunava, i industrijske zone duž Koridora 7 i 10. Bajatović je istakao da je potrebno baviti se državnim investicionizmom, da nigde nema ulaganja bez saradnje sa državom i smatra da ne bi trebalo sarađivati sa MMF. Kada je reč o Srbijagasu na čijem je čelu, Bajatović je ukazao da su gubici, koji se stalno spominju, izazvani zbog politike, i da ne može ovo preduzeće da isključi opštine, bolnice, škole i druge velike dužnike koji su od značaja za zemlju. Prema njegovim rečima, Srbijagas čuva socijalni mir. Predsednik Demokratske stranke Dragan Đilas smatra da je šansa Srbije u razvojnoj politici, a ne pričama o štednji. "Ova zemlja mora da se fokusira na ono što može da bude njena prednost, a to su prehrambena industrija i energetika", ukazao je Đilas, napominjući da treba napraviti agrarnu politika po regionima, jer su od regiona do regiona različiti tereni i mogućnosti. Lider DS je naveo da se Srbija u poslednje dve godine zadužila za novih pet milijardi evra, da je nezaposlenost porasla i da imamo plate koje su najmanje u poslednjih 13 godina. Potpredsednik Ujedinjenih regiona Srbije Suzana Grubješić ocenila je da je potrebno vratiti podsticaje za investicije, jer to rade i druge zemlje, i da podsticaje treba davati ne samo stranim, već i domaćim investitorima. Ona je rekla da treba vratiti SIEPA, jer se videlo da bez ove agencije nije bilo ni investicija, i da treba uspostaviti razvojnu banku. Država, prema njenim rečima, treba da se oslobodi preskupih kredita i krene u agresivnu politiku javnih radova. Potpredsednica URS je kazala da je, kako bi se sprečilo propadanje ostatka srednje klase, potrebno ukinuti solidarni porez. "Štednja u ovakvoj zemlji i situaciji ne daje rezultate", smatra Grubješić.
