> Izvor: B92
> Datum: utorak 28.01.2014
> Rubrika: info_politika
> Naslov: "Država neće stati zbog izbora"
> Članak:

Beograd -- Ministar pravde Nikola Selaković kaže da je odluka da se ide na vanredne izbore racionalna pa veruje da u proceduri pripreme izbora neće biti iznenađenja.
Obrazlažući svoj stav šta misli kada kaže da je odluka o tome racionalna, on je u Kažiprstu B92 kazao da je pod tim mislio na uštedu, "jer ako se organizuju izbori za milion i po stanovnika Beograda, zašto onda tada ne organizovati i izbore za celu Srbiju".
Na pitanje kada će biti održana sednica Vlade s koje će predsedniku Srbije biti poslato pismo o preporuci raspisivanja izbora, Selaković kaže da će sednica Vlade svakako biti održana danas pre podne, navodeći da potom predsednik Republike ima mogućnost da raspiše vanredne parlamentarne izbore zaključno sa 29. januarom.
Komentarišući pismo poslanika EU da se kao uslov za Srbiju postavi rešavanje pozadine ubistva premijera Đinđića, on je rekao da je veoma važno rasvetiliti to ubistvo, jer nije reč o običnom ubistvu, već o ubistvu prvog čoveka, premijera. "To svaku državu treba da brine. Ako takvo ubistvo ne može da se rasvetli, šta da misli običan građanin. Mislim da je to veliki ispit za ozbiljnosti države", dodao je Selaković.
Komentarišući pismo poslanika EU da se kao uslov za Srbiju postavi rešavanje pozadine ubistva premijera Đinđića, on je rekao da je veoma važno rasvetiliti to ubistvo, jer nije reč o običnom ubistvu, već o ubistvu prvog čoveka, premijera. "To svaku državu treba da brine. Ako takvo ubistvo ne može da se rasvetli, šta da misli običan građanin. Mislim da je to veliki ispit za ozbiljnosti države", dodao je Selaković.
On veruje da se planirani rokovi neće probiti, odnosno da neće biti iznenadnih scenarija koji bi taj tok promenili, poput toga da, na primer, predsednik vlade podnese ostavku. "S obzirom na to da smo pristojni i civilizovani ljudi, uveren sam da je postignut politički dogovor kada ići na izbore i kako. Vlada će uputiti pismo predsedniku i ne verujem u iznenađenja", istakao je Selaković. On je takođe dodao da smatra da su svakoj stranci potrebni izbori, jer je to demokratija, da se civilizovano ide na izbore i na taj način proveri legitimitet svakoga. Govoreći o mogućnostima da se istovremeno raspišu i pokrajinski izbori, Selaković kaže da je SNS u Vojvodini opozicija i da naprednjaci sve vreme i zahtevaju izbore u Pokrajini. "Verujem da pokrajinska vlast nema legitimitet i da iz tog razloga treba da dođe i tamo do izbora", istakao je Selaković. Na pitanje hoće li SNS uspeti da ubedi predsednika vojvođanske Skupštine Ištvana Pastora da te izbore i raspiše, on kaže: "Mislim da je gospodin Pastor iskusan i predan političar, da će sam oceniti da do tih izbora treba da dođe". Međutim, dodaje Selaković, iako SNS smatra da vojvođanska vlast nema legitimitet, raspisivanje izbora u Pokrajini ne zavisi od te stranke. Selaković je takođe kazao i da u ovom trenutku ne vidi razlog za raspisivanje predsedničkih izbora, a kritike predsednika države na, na primer, rad MUP-a ili da mu je ugrožena bezbednost, vidi kao apel "glave države" da su neki problemi alarmantni i da ih treba hitno rešiti.

Potpredsednik SNS je takođe rekao i da je SNS otvorena za razgovore sa svima, koji dele njenu viziju moderne i napredne Srbije, ističući pri tom da čak i ako bi ta stranka "nekim čudom dobila i preko 50 odsto glasova" ne bi mogla i ne bi trebalo da bude sama na vlasti. On nije konkretno rekao s kojim strankama će SNS pregovarati, ali je rekao da su razgovori otvoreni onog trenutka kada se reklo da će se ići na vanredne izbore. "Međutim, ne mogu reći da je bilo i zvaničnih razgovora dosad", istakao je on. Takođe, napomenuo je ministar pravde, za vreme trajanja kampanje i mandata tehničke vlade država mora da nastavi da funkcioniše. "Moramo da pokažemo da državni poslovi zbog kampanje ne treba da stoje i verujem da će državni aparat raditi i bolje nego u ranijim kampanjama", istakao je on.
