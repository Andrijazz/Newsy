> Izvor: B92
> Datum:  
> Rubrika: info_politika
> Naslov: "Hapšenje dokaz da nema pošteđenih"
> Članak:

Beograd -- Član Predsedništva SNS Marko Đurić izjavio je da hapšenje poslanika SNS Dragana Tomića "u jeku predizborne kampanje, demonstrira da niko neće biti pošteđen".
Đurić je u emisiji RTS "Da, možda, ne", čija je tema bila pravda u Srbiji, rekao da je prilikom formiranja vlade u pravosuđu zatečeno katastrofalno stanje i potpuno haotičan sistem u kome je više stotina sudija bilo otpušteno sa posla, a koje je Ustavni sud Srbije vratio na posao.
On je ocenio da je postojala pravosudna mreža koja ne odgovara građanima, a da je u poslednjih godinu i po dana, između ostalog, udvostručen broj sudova, napravljena petogodišnja sveobuhvatna strategija i da se radi na stvaranju materijalne osnove za bolji rad sudova. "Nismo zadovoljni stanjem u pravosuđu, ali smo zadovoljni što stvaramo osnove za njegov razvoj. Ministarstvo pravde ima vizije i garantuje da će Srbija za nekoliko godina imati neuporedivo efikasniji sistem", rekao je Đurić. On smatra da je ovo prvi put da je Ministarstvo pravde vođeno vizijom da sudije treba da se usavršavaju ceo život i da prvi put postoji vizija da u sudovima treba da postoji disciplinska odgovornost. "Nećemo da utičemo na rad sudija, ali oni koji ne rade dobro biće predmet disciplinske odgovornosti", rekao je funkcioner SNS i podvukao da nikad sa pozicije državnog zvaničnika neće komentarisati rad sudova. Đurić je rekao da se trudi da ličnim primerom pokaže kako treba da se odnosi prema državi i da se "na neki način oseća osramoćenim jer zna da je najveći deo političke klase ogrežao u korupciji i kriminalu, ali da ga to istovremeno podstiče da se bori protiv toga". Potpredsednik DSS Slobodan Samardžić smatra da je 2008, 2009. i 2010. godine, uz pomoć EU, "dotučen" pravosudni sistem i da je EU dve godine asistirala u reformi pravosuđa i, kako tvrdi, nije dozvoljavala da struka u tome da svoje predloge. "Moramo sami da uradimo veliki broj stvari, a ne da samo prepustimo drugima. Ne treba se hvaliti početnim strategijama i zakonima koji su tek doneti, već pokušati da se pravosudni sistem promeni u diskreciji, pa videti efekte za nekoliko godina", rekao je Samardžić. Na pitanje koja ga nepravda najviše boli, Samardžić je rekao da ga najviše boli "diskriminacija 150.000 građana Srbije koji žive na Kosovu i Metohiji, ali ih je država pustila niz vodu i prepustila drugom pravosudnom sistemu". Potpredsednik LDP Bojan Đurić je, sa druge strane, rekao da ga "najviše boli nepravda što ima milion ljudi koji su vredno radili ceo životni vek, a danas su na ivici gladi". "To su ogromni brojevi i među njima su i ljudi koji su blizu penzije, a nisu dobili ni priliku da rade. U ovih mesec dana ćete videti kako će se manipulisati tim ljudima i to je nepravda", rekao je Đurić, koji smatra i da ljudima nedostaje direktan kontakt sa političarima. Funkcioner LDP je ocenio da nezadovoljstvo političarima kod ljudi postoji zbog njihovog osećaja da su izneverene njihove nade. Govoreći o stanju u pravosuđu, Đurić je rekao da smatra da nije sporno komentarisati presude, ali da je važno kako se to čini i da li se ponašate ozbiljno, odnosno da to ne bude na jedan način kada je neko na vlasti, a na drugi kada je u opoziciji.
