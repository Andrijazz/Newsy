> Izvor: B92
> Datum:  
> Rubrika: info_politika
> Naslov: Reakcije na odlazak Tadića iz DS
> Članak:

Beograd -- Boris Tadić je izabrao najgori trenutak da napusti tu stranku, ocenio je politički analitičar Cvijetin Milivojević. Marko Blagojević: Odlazak Tadića teret za DS
On je dodao da njegova ostavka najviše odgovara Srpskoj naprednoj stranci.
"Tajming koji je Tadić izabrao da sruši Đilasa je najgori mogući. Ta odluka je začuđujuća, jer je potpuno jasno da Đilas ne može da pobedi na izborima, pa bi se verovatno 16. marta povukao sa mesta predsednika DS", kazao je Milivojević za agenciju Beta. Kako je ocenio, ostavka Tadića najviše odgovara Srpskoj naprednoj stranci (SNS) koja "sada može samo da trlja ruke". "SNS može da trlja ruke, jer sada nema više od dve stranke koje su opozicija, a one su toliko slabe da prosto SNS može da apsorbuje najveći deo vlasti za sebe", dodao je Milivojević. On je ocenio da je "vrlo verovatno da se Tadić vrati u Demokratsku stranku" i podsetio da je i član te stranke Dragoljub Mićunović napustio stranku 1994. godine, ali se vratio nakon smrti tadašnjeg premijera Srbije Zorana Đinđića. Prema njegovim rečima, odlazak je i dokaz da je DS "mnogo življi i demokratskiji organizam od drugih političkih stranaka, u kom je moguća česta smena predsednika". Milivojević je kazao da se Đilas tek kada je prestao da bude gradonačelnik Beograda setio da bude opozicija, jer je do tada zavisio od "dobre volje Vučića". Bivši predsednik Srbije i počasni predsednik Demokratske stranke (DS) Boris Tadić danas je saopštio da je napustio tu stranku, a bio je njen član od osnivanja 1990. godine.

Izvršni direktor CESID-a Marko Blagojević izjavio je danas da je odlazak Borisa Tadića iz Demokratske stranke prvenstveno teret za tu stranku, a posredno bi mogao da koristi svima ostalima, među kojima i Srpskoj naprednoj stranci. "Ključni problem je u tome što je mnogo birača koji su u maju 2012. godine glasali, sada neopredeljen. Jedan broj njih bi Tadićev odlazak iz DS mogao da obeshrabri i to bi demokratama moglo da predstavlja teret u kampanji, jer su mogli da računaju na njih i motivišu ih da glasaju", rekao je Blagojević agenciji Beta. Blagojević je ocenio da izgleda kako Tadić namerava da učestvuje na izborima i da "ima nekakav potencijal" da doprinese stranci ili koaliciji s kojom bi izašao na izbore. "Teško je sada napamet proceniti koliko bi glasova mogao da donese Da li je to korist za SNS i sve druge zavisiće i od toga da li će se formirati drugi blok ili ne", rekao je Blagojević. Blagojević je naveo da ne bi bilo neke koristi za SNS ako bi se formirao drugi blok kojem bi se pridružili potencijalni Tadićevi birači, jer naprednjaci tada ne bi dobili mnogo više glasova. "To je izborna matematika, ali je nešto drugo postizborna matematika, kada posle izbora počnu kombinacije i pregovori o vladi", rekao je Blagojević.
