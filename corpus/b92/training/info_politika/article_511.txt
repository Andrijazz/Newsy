> Izvor: B92
> Datum: utorak 4.02.2014
> Rubrika: info_politika
> Naslov: Uvid u birački spisak na internetu
> Članak:

Beograd -- Građani koji imaju pravo glasa mogu da ostvare uvid u jedinstveni birački spisak u gradskim i opštinskim upravama u kojima imaju prebivalište.
Uvid u spisak mogu urade i preko internet stranici Ministarstva.
Kako se navodi u saopštenju Ministarstva, provera podataka omogućena je na internet stranici Ministarstva, www.mpravde.gov.rs, unošenjem podatka o jedinstvenom matičnom broju. Nakon raspisivanja parlamentarnih izbora 29. januara 2014. godine, građanima je omogućeno da u gradskim i opštinskim upravama gde imaju prebivalište izvrše uvid u birački spisak radi provere podataka i podnošenje zahteva za vršenje određenih promena. Do zaključenja biračkog spiska, odnosno 28. februara, zahtevi za promene u biračkom spisku podnose se gradskim i opštinskim upravama po mestu prebivališta birača, odnosno po mestu boravišta za interno raseljena lica. Posle tog datuma, pa do 12. marta 2014. godine, zahteve za promene u biračkom spisku, koje se takođe podnese opštinskim i gradskim upravama, rešava Ministarstvo pravde i državne uprave. Građani imaju pravo da glasaju i van mesta prebivališta, odnosno i birači koji se nalaze u inostranstvu. Oni koji se opredele da to pravo ostvare glasanjem u Srbiji zahtev podnose gradskoj, odnosno opštinskoj upravi u kojoj žele da glasaju. Birači koji imaju boravište u inostranstvu zahtev podnose diplomatsko- konzularnom predstavništvu Srbije i o tom zahtevu odlučuje gradska, odnosno opštinska uprava po mestu prebivališta birača u Republici Srbiji. Rok za podnošenje tih zahteva je 22. februar. Upravni inspektorat Ministarstva pravde, u skladu sa zakonom utvrđenim nadležnostima, od 1. do 28. februara u svim gradskim i opštinskim upravama obavljaće inspekcijske nadzore nad ažurnošću biračkog spiska uz preduzimanje odgovarajućih mera u skladu sa ovlašćenjima. Jedinstveni birački spisak je javna isprava u kojoj se vodi jedinstvena evidencija državljana Srbije koji imaju biračko pravo. Jedinstveni birački spisak uspostavljen je krajem 2011. godine i prvu praktičnu primenu imao je u maju 2012. godine kada su održani izbori na svim nivoima. Kako se navodi u saopštenju, jedinstveni birački spisak vodi Ministarstvo pravde, a promene u biračkom spisku redovno vrše gradske i opštinske uprave za svoju teritoriju.
