> Izvor: B92
> Datum: subota 1.02.2014
> Rubrika: info_politika
> Naslov: Tadić: Sutra odlučujem o izborima
> Članak:

Beograd -- Boris Tadić, doskorašnji počasni predsednik DS koji je iz stranke istupio u četvrtak, rekao je za ''Blic'' da će sutra odlučiti o tome da li izlazi na izbore.
Komentarišući izlazak dugogodišnjih uticajnih članova DS iz stranke, Tadić je ocenio da je to ''novi momenat i da svako u DS treba da se zapita zašto se to dešeava''.
''Reč je o ljudima čiji je doprinos stranci nemerljiv u godinama i decenijama iza nas. Sa njima ću razgovarati o njihovoj odluci i zašto su je doneli, a njihovi stavovi će uticati na odluku šta dalje'' - ili ćemo ići na izbore ili će oni proteći bez nas'', rekao je Tadić ''Blicu''. Tadić je rekao i da njegovo izlazak iz stranke nije uperen protiv DS. ''Možda ću se u DS vratiti ukoliko se izmene okolnosti i bude imala bolju politiku. Ukoliko ne bude lutala od udvaranja do kritike vladajućoj kolaiciji i ukoliko dođe do promena i DS izvrši svoju misiju, zbog čega smo stranku osnovali pre četvrt veka. A do tada neko mora da nosi ideju DS i svi koji su to odlučili nisu slabiji, nego što su bili'', poručio je Tadić. Počasni predsednik Boris Tadić vratio je člansku kartu stranci posle skoro četvrt veka, a juče su to učinili sekretar Predsedništva Marko đurišić, potom i Tadićev dugovodišnji bliski saradnik i potpredsednik DS Miodrag Rakić i član Predsedništva i poslanik Aleksandar Senić, kao i đorđe Bajec.
