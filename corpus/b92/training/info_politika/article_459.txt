> Izvor: B92
> Datum: subota 1.02.2014
> Rubrika: info_politika
> Naslov: NS sa SNS i na republičkim izborima
> Članak:

Beograd -- Nova Srbija odlučila je danas da na vanredne parlamentarna izbore izađe u koaliciji koju predvodi SNS.
Kako je navedeno u saopštenju te stranke, odluka Predsedništva stranke rezultat je dosadašnje odlične saradnje NS i SNS, kao i dogovora o zajedničkim principima politike buduće vlade zasnovanim na bržem sprovođenju reformi, nastavku borbe protiv korupcije i kriminala, kao i ekonomskom razvoju zemlje.
Na današnjoj zajedničkoj sednici Predsedništva i Izvršnog odbora NS formiran je izborni štab i utvrđen plan delovanja u kampanji i određena lista kandidata za poslanike te stranke. NS će, dodaje se u saopštenju, od građani na izborima tražiti podrsku za nastavak izgradnje Koridora 11 kroz Šumadiju, realizaciju legalizacije objekata i brzo dobijanje građevinskih dozvola. Prethodno je Nova Srbija odlučila da na beogradske izbore izlazi na listi koalicije koju predvodi SNS.
