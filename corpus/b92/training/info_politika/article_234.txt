> Izvor: B92
> Datum: utorak 21.01.2014
> Rubrika: info_politika
> Naslov: "SPS ili za ili protiv kriminala"
> Članak:

Beograd -- Potpredsednica SNS Zorana Mihajlović ocenila da SPS treba da se odredi da li je za istinsku borbu protiv korupcije i kriminala ili nije.
Ona je, komentarišući navode člana Predsedništva SPS-a Novice Tončeva da Srbija nije Severna Koreja pa da niko ništa ne sme da kaže i da je Branko Ružić samo rekao svoje mišljenje o hapšenju Dragana Đurića, rekla da joj nisu jasni komentari takve vrste, naročito što često dolaze iz Socijalističke partije Srbije.
"Oni treba da se odrede jesu li za istinsku borbu protiv kriminala i korupcije ili nisu. "Mislim da je onim što je rekao premijer trebalo da bude stavljena tačka na to. Premijer je jasno rekao da je prioritet rada ove vlade borba protiv kriminala i korupcije. I prvi potpredsednik Vlade se zalaže da se uspostavi taj sistem", rekla je Mihajlovićeva. Ona je poručila i da svi zajedno treba da se bore protiv kriminala i korupcije, jer bez toga nema razvoja, investicija i novih radnih mesta. Kako je objasnila, "to da li je neko kriv ili nije kriv, da li je pravedno ili nepravedno uhapšen, nije pitanje Aleksandra Vucića, nego sistema koji se uspostavlja". "Ovde se konačno uspostavlja sistem za borbu protiv kriminala i korupcije. Verujem da mnogima taj sistem ne odgovara, ali sa tim se neće stati. Da, čovek koji je krenuo da uspostavlja taj sistem je Aleksandar Vučić. Ali se uspostavlja sistem", dodala je ona. Mihajlovićeva je ocenila i da je Srbija moderna država koja tek treba da bude još modernija, sa tačno utvrđenim sistemom borbe protiv kriminala i korupcije. "To je još jednom pitanje odgovornosti ljudi koju danas u javnosti predstavljaju članove vlade, a govore o tome da li je neko kriv ili nije kriv. Svaki organ u državi mora da radi svoj posao", rekla je ona.
