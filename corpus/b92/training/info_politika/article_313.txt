> Izvor: B92
> Datum: nedelja 26.01.2014
> Rubrika: info_politika
> Naslov: "Rešiti ubistvo Đinđića i bez EU"
> Članak:

Srbija -- Deo javnosti smatra da je Srbija dužna da i bez pritiska iz Evropske unije reši rasvetljavanje političke pozadine ubistva Zorana Đinđića.
Advokat Rajko Danilović, zastupnik porodice ubijenog premijera, kaže da pozadina tog ubistva opterećuje sve u Srbiji. "Ubistvo Zorana Đinđića je političko ubistvo i ne može se svesti samo na otkrivanje izvršilaca ubistva, što je utvrđeno i ne može se svesti na jedan kriminalni klan, plus JSO, nego se mora videti koje su političke snage ili politički lideri učestvovali u pripremanju i organizovanju tog ubistva", kaže Danilović. Milorad Ulemek, komandant JSO koji je osuđen zbog ubistva Zorana Đinđića, počeo je da govori, ali ne o tom zločinu, već o ubistvu novinara Slavka Ćuruvije, iza kog kao izvršioci i organizatori stoje pripadnici DB. "Ne možete razdvojiti ni ubistva novinara, ni ubistvo Zorana Đinđića od stanja u sistemu bezbednosti. Dve stvari su bitne, Srbija je došla do promene režima nenasilnim metodama borbe. Te metode u svojoj teoriji zahtevaju vrlo teške kompromise sa vrlo odgovornim zlikovcima iz prošlog režima", rekla je Jelena Milić iz Centra za evroatlantske studije. Politička pozadina ubistva Đinđića vezivala se za pobunu JSO, odnosno za političare i ljude iz bezbednosnih struktura koji su navodno inspirisali komandu jedinice da počne sa protestom. "Pokušalo se objašnjenjem uslova i uzroka pobune crvenih beretki to utvrditi, ali nije dovoljno. Ima još dosta prostora izvan toga koje treba ispitati i utvrditi zašto je došlo do ubistva Zorana Đinđića", kaže advokat Danilović. I predstavnici naših vodećih stranaka slažu se da treba rasvetliti političku pozadinu ubistva Zorana Đinđića i da to treba uraditi bez obzira na pritiske koji stižu iz Evrope.


