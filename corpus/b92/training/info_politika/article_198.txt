> Izvor: B92
> Datum: subota 18.01.2014
> Rubrika: info_politika
> Naslov: Izbori u Srbiji, unutrašnje pitanje
> Članak:

Vašington -- Sjedinjene Američke Države smatraju da su izbori unutrašnje pitanje Srbije o kome treba da odluče njeni građani, rečeno je Tanjugu u Stejt departmentu.
Funkcioner Stejt departmenta nije želeo da se izjasni da li su vanredni parlamentarni izbori sada potrebni sa stanovišta Amerike.
"To je vaše unutrašnje pitanje", kratko je rekao dopisniku Tanjuga. U srpskom Kokusu je rečeno da Srbija dobro napreduje po pitanju evropskih integracija i sprovođenja Briselskog sporazuma, ali da i dalje ostaje pitanje ekonomije u središtu napora kojima bi vlasti u Beogradu trebalo da se posvete u narednom periodu. Američki zvaničnici ističu da konačnu reč o izborima donose političari u Beogradu.
