> Izvor: B92
> Datum: utorak 28.01.2014
> Rubrika: info_politika
> Naslov: Izbori ne zaustavljaju rad vlade
> Članak:

Beograd -- Ministarka energetike Zorana Mihajlović kaže da se time što vlada od danas radi u tehničkom mandatu ne zaustavljaju redovne aktivnosti.
"Mi sve radimo. Ništa nije zaustavljeno, ništa ne prestaje, od pregovora sa EU do svega onoga što radimo u tehnickom mandatu dok se ne bude formirala nova vlada. Ja se iskreno nadam da će to biti vrlo brzo", rekla je ona novinarima u Privrednoj komori Srbije.
Ministarka koja je i potpredsednica Srpske napredne stranke (SNS) rekla je i da je izvesno da će vanredni parlamentarni izbori u Srbiji biti održani 16. marta, istovremeno sa lokalnim izborima u Beogradu. Mihajovićeva je rekla i da na današnjoj sednici Vlade Srbije nije bilo reči o hapšenju lidera Gradjanske inicijative Sloboda, demokratija, pravda Olivera Ivanovića. Vlada Srbije predložila je danas predsedniku Srbije Tomislavu Nikoliću da raspusti parlament i raspiše vanredne parlamentarne izbore. Nikolić će najverovatnije sutra u podne potpisati ukaz o raspuštanju Skupštine Srbije, čime se stiču uslovi da vanredni parlamentarni izbori budu održani 16. marta, zajedno s lokalnim izborima u Beogradu, Negotinu i Pećincima.

Potpredsednik Srpske napredne stranke Zorana Mihajlović izjavila je danas da ta stranka garantuje da će sprovesti ekonomske reforme u Srbiji i da je jedan od razloga za održavanje vanrednih izbora taj što se u ekonomiji mora uraditi mnogo više. Ekonomske reforme su nešto što SNS želi da otpočne mnogo efikasnije, nego do sada i "mi smo garant da, kao što smo uradili teške političke korake - Briselski sporazum i početak pregovora sa Evropskom unijom, tako ćemo isto uraditi i ekonomske korake i reforme", rekla je Mihajlović za Tanjug. Ova Vlada je uradila nekoliko važnih političkih stvari, počev do Briselskog sporazuma do početka pregovora o pridruživanju Evropskoj uniji, ali se u Srbiji teško živi i u ekonomiji mora da se uradi mnogo više, rekla je Mihajlović, odgovarajući na pitanje zašto se raspisuju izbori. "Zašto da se ne stvori ambijent da se brže otvaraju nova radna mesta," zapitala je Mihajlović. Ona je napomenula da će na novom termobloku u Kostolcu na desetine ljudi početi da radi, projekat "Beograd na vodi" će, dok se gradi, takođe doneti mogućnost otvaranja novih radnih mesta, ali i dodala da, pored investicija, moramo brže da sprovodimo reforme. Mihajlović je naglasila da je neophodno sprovesti reforme u javnim preduzećima, državnoj upravi i završiti reforme u preduzećima u restrukturiranju, istakavši da te reforme moraju da doprinesu novom zapošljavanju, jer "više nemamo vremena za čekanje". Nije cilj ni jedne vlade, posebno buduće vlade, da smanji broj zaposlenih - naprotiv cilj je da se stvori ambijent da se zapošljavaju ljudi i da dođu investitori, a osnova za to su reforme i završetak reformisanja preduzeća u restrukturiranju, naglasila je ona i dodala da će biti određeno do kada tačno to mora da se završi. "U javnom sektoru mora potpuno da se promeni struktura, javni sektor mora nekako da se smanjuje u korist privatnog sektora i biće dovoljno prostora u privatnom sektoru da se ljudi zapošljavaju," kazala je Mihajlović i najavila da će svi podsticaju ići, pre svega, u privatni sektor. Javna preduzeća moraju da posluju u duhu tržišta, liberalizovaće se tržište i neće više biti monopola, navela je ona i zapitala zašto da ne stvorimo ambijent za otvaranje malih i srednjih preduzeća u Srbiji. U državnoj upravi i lokalnoj samoupravi takođe je potrebno sprovesti reforme, jer je sada na jednom radnom mestu zaposleno pet do šest ljudi, poručila je potpredsednica SNS-a.

U Srbiji se danas živi mnogo bolje nego za vreme vladavine Demokratske stranke, izjavila je danas potpredsednica SNS Zorana Mihajlović i zapitala da li to o standardu gradjana govori ista ona Demokratska stranka, čiji predsednik je 2005. godine imao prihod od svih svojih firmi 3,1 miliona dinara, a danas ima prihod od 12,95 millijardi dinara. "Da li je to ta Demokratska stranka koja živi lagodno i lepo i to tako što je većina njenih funkcionera imala ozbiljnih problema sa korupcijom i kriminalom, dok su bili na vlasti, a danas nam govore da se teško živi", rekla je Mihajlovićeva Tanjugu, reagujući na saopštenje DS u kome se kaže da gradjani Srbije svakoga dana žive sve gore. "Ne živi se tako dobro kako želimo da se živi, zato idemo na vanredne izbore, ali se svakako živi mnogo poštenije i bolje nego za vreme DS", kazala je Mihajlović. DS je ranije danas saopštila da smatra da su vanredni parlamentrani izbori raspisani zbog nesposobnosti Vlade Srbije da ispuni predizborna obećanja i gradjanima obezbedi bolji život. DS je naveo da i po podacima Ministarstva finansija gradjani svakoga dana žive sve gore i da je uprkos povećanju poreza i poskupljenjima, budžetski prihod manji za 500 miliona evra od planiranog.
