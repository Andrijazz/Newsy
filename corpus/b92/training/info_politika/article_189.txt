> Izvor: B92
> Datum: subota 18.01.2014
> Rubrika: info_politika
> Naslov: Cvijan na čelu "reformista"
> Članak:

Niš -- Doskorašnji funkcioner SNS i bivši član DS Vladimir Cvijan izabran je danas za predsednika malo poznate Reformističke stranke, sa sedištem u Nišu.
Na skupu reformista za zamenika predsednika stranke izabran je dosadašnji predsednik partije Aleksandar Višnjić, koji je Tanjugu rekao da je cilj ove promene da se stranka ojača i transformiše.
"Želimo da pokažemo da smo moderna, a ne liderska stranka", rekao je Višnjić koji je svoj politički angažman počeo kao vođa Otpora u Nišu. Cvijan je najpre najavio kandidaturu za predsednika SNS, suprotstavljajući se Aleksandru Vučiću, a ubrzo zatim je napustio naprednjake. Reformistička stranka osnovana je 2005. godine. Na poslednjim republičkim izborima učestvovala je samostalno, ali je bila ispod cenzusa. Reformistička stranka je na izborima za predsednika Srbije 20. januara 2008. godine kandidovala Jugoslava Dobričanina, koji je, kako se navodi na sajtu te stranke, osvojio oko 13.000 glasova.
