> Izvor: B92
> Datum: utorak 4.02.2014
> Rubrika: info_politika
> Naslov: "Dačić kandidat za premijera"
> Članak:

Beograd -- Lider socijalista Ivica Dačić kandidat je za premijera koalicije SPS-PUPS-JS, izjavio je zamenik predsednika SPS Žarko Obradović.
"Za razliku od drugih, koji će govoriti o obećanjima, mi ćemo govoriti o rezultatima, jer smo pokazali da u praksi možemo uraditi mnogo toga. Predsednik SPS i predsednik Koalicije je naš kandidat za predsednika Vlade Srbije", rekao je Obradović posle sednice Glavnog odbora, objavljeno je na sajtu SPS.
On je dodao da će kampanja Koalicije "Ivica Dačić-SPS-PUPS-JS" biti zasnovana na rezultatima rada predsednika i onome što tu koaliciju čini različitom od drugih, a to je, kako je precizirao, program levice, socijalna pravda i domaćinsko ponašanje. Obradović je naveo da će se još razgovarati o sadržaju izborne kampanje, ali da će ono što su juče na zajedničkoj konferenciji za novinare Dačić, zamenik predsednika PUPS Milan Krkobabić i predsednik JS Dragan Marković Palma rekli biti i dominantno u predizbornoj kampanji koalicije.
