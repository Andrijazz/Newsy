> Izvor: B92
> Datum: subota 8.02.2014
> Rubrika: info_politika
> Naslov: Đilas: Nećemo u vladu sa SNS
> Članak:

Beograd -- Đilas izjavio da je u Beogradu sakupljeno više od 100.000 potpisa za neposredan izbor gradonačelnika, ali da vlast nije prihvatila izmenu tog zakona iz straha.
"U Beogradu smo sakupili više od 100.000 potpisa naših sugrađana koji su tražili neposredan izbor gradonačelnika. Ova vlast u strahu od toga da će građani dati podršku onome što smo radili prethodnih deset godina nije prihvatila izmenu tog zakona", kazao je lider demokrata Dragan Đilas novinarima u Beogradu.
On je rekao da je danas počelo prikupljanje potpisa podrške Demokratskoj stranci na izborima 16. marta i da su u Beogradu "jasno pokazali šta znaju". "Želimo svim građanima Srbije ono što su Beograđani, a i veliki deo Vojvodine imali prethodnih godina", kazao je on i dodao je njihova lista jedina u Srbiji koja ne želi da čeka u predvorju ispred vrata Aleksandra Vučića.

"Nećemo ući u Vladu Srbije sa Srpskom naprednom strankom (SNS) i Aleksandrom Vučićem, ne zbog toga što imamo nešto lično protiv njih, nego zbog onoga što rade poslednje dve godine, što su Srbiju pretvorili u zemlju straha, uništenu zemlju, bez ikakvog plana kako da ide napred", naveo je predsednik DS. Reagujući na ovu izjavu, SNS je saopštila da nikad nije zvala Demokratsku stranku da bude deo vlade koju bi činili naprednjaci, niti namerava da to ikad uradi.

Predsednik beogradskog odbora DS Balša Božović upitao je u kom svojstvu je potpredsednica SNS i ministarka energetike u ostavci Zorana Mihajlović primila građane u Skupštinu grada Beograda. "U kom svojstvu je gospođa Zorana Mihajlović danas primila građane u Skupštinu grada Beograda, jer smatramo da je licemerno da daje izjavu da se zalaže protiv poreza koji su njeni partijski vojnici doneli kroz Privremenu upravu Beograda pre samo mesec dana", kazao je Božović. On je podsetio da je ona u Vladi Srbije glasala da se Beogradu oduzme deset miliona dinara. Na izjavu Božovića reagovala je ministarka energetike i potpredsednica SNS Zorana Mihajlović, koja je rekla da je građane primila u svojstvu ministarke, koja je obavezna da rešava probleme građana. Božović je u pisanom odgovoru na tu izjavu rekao i da bi ona trebalo da zna i da Grad Beograd ne može da ukida zakone koje je donela vlada koju je predvodio SNS a da bi o tome trebalo da se obavesti kod predstavnika SNS u Privremenom veću Siniše Malog, Nebojše Čovića i Gorana Vesića.
