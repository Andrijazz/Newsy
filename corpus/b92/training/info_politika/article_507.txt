> Izvor: B92
> Datum: utorak 4.02.2014
> Rubrika: info_politika
> Naslov: Vulin i Šlimberž o izborima na KiM
> Članak:

Beograd -- Ministar Aleksandar Vulin i šef misije OEBS na Kosovu, Žan-Klod Šlimberže razgovarali su o organizaciji glasanja na Kosovu.
Kancelarija Vlade Srbije za Kosovo i Metohiju je saopštila da su Vulin i Šlimberže konstatovali da su usklađeni obostrani napori OEBS i Vlade Srbije uslov uspeha organizovanja izbora i učešća srpske zajednice.
Vulin je ocenio da za organizaciju parlamentarnih izbora, zakazanih za 16. mart, na Kosovu već postoji "odličan model", koji se pokazao uspešnim na izborima 2012. godine. "Taj model podrazumeva angažovanje OEBS kao statusno neutralne organizacije i rad na terenu osoblja Misije OEBS, koji već poseduju stručnost i iskustvo u organizovanju i praćenju izbora", piše u saopštenju Kancelarije. Ambasador Šlimberže je potvrdio spremnost Misije OEBS na Kosovu ukoliko se o tome postigne saglasnost. Šlimberže je naveo da je pitanje rezervisanih mandata za zajednice u kosovskoj skupštini, postalo predmet oštre stranačke rasprave na tamošnjoj političkoj sceni. Vulin je zatražio da međunarodna zajednica reaguje na pokušaj smanjivanja učešća nacionalnih zajednica u javnom životu i odlučivanju i to u periodu posle postizanja dogovora u Briselu.
