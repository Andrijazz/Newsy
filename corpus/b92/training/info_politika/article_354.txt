> Izvor: B92
> Datum: utorak 28.01.2014
> Rubrika: info_politika
> Naslov: LSV i Petrović o Tadićevom frontu
> Članak:

Novi Sad -- Bojan Kostreš kaže da je LSV zainteresovana da na izbore izađe u širokom Demokratskom frontu. Zajedno za Srbiju Dušana Petrovića kaže da su prirodni saveznici.
Kostreš koji je zamenik predsednika LSV kaže da do sada zvaničnih razgovora o saradnji u Tadićevom Demokraskom frontu nije bilo.
Kostreš je agenciji Beta rekao da je do sada bilo neformalnih kontakata sa više različitih partija i da će, ukoliko demokratski front ne bude formiran, stranka na izbore izaći samostalno. On je rekao da je LSV zainteresovan za formiranje širokog fronta u koji bi bile uključene partije građanske orijentacije, regionalističke stranke, kao i stranke nacionalnih manjina. "Ako nas neko pozove u taj front, mi smo više nego otvoreni da razgovaramo o tome", rekao je Kostreš. Prema njegovim rečima, LSV je zainteresovana za formiranje široke koalicije koja bi bila spremna da preuzme primat u evropskoj politici Srbije. On nije želeo da odgovara na spekulacije medija o tome da će stranka izaći na izbore u koaliciji sa strankom Zajedno za Srbiju Dušana Petrovića i sa navodnom budućom strankom počasnog predsednika Demokratske stranke Borisa Tadića. Kostreš je rekao da do sada nije bilo nikakvih zvaničnih razgovora o takvoj vrsti koalicije

Zajedno za Srbiju Dušana Petrovića saopštila je, povodom navoda medija o mogućem učešću te stranke u novoj demokratskoj koaliciji na predstojećim republičkim izborima, da su te političke opcije prirodni saveznici ZZS. U saopštenju ZZS navodi da će dati puni doprinos stvaranju koalicije koja će gradjanima biti garant razvoja i boljeg života. Ranije danas pojavila se informacija u medijima o formiranju "Demokratskog fronta", u kojem bi mogli da budu deo Demokratske stranke, Lige socijaldemokrata Vojvodine, Liberalno demokratska partija, "Zajedno za Srbiju", ali i druge grupacije. "Stranka Zajedno za Srbiju se od samog početka svog funkcionisanja profilisala kao politička opcija koja okuplja sve one koji se zalažu za što brži put ka uspostavljanju evropskih vrednosti u Srbiji, razvoj zasnovan na domaćim resursima, solidarnost i prekomponovanje državnog sistema uz uključivanje što većeg broja gradjana u procese donošenja odluka na lokalnom nivou", navodi se u saopštenju ZZS.
