> Izvor: B92
> Datum: sreda 12.02.2014
> Rubrika: info_politika
> Naslov: Dveri podnele listu za izbore
> Članak:

Beograd -- Pokret Dveri podneo je Republičkoj izbornoj komisiji listu za predstojeće parlametnarne izbore sa oko 14.000 potpisa građana koji je podržavaju.
Ukoliko RIK proglasi listu Dveri, ona će biti osma na zbirnom izbornom lisitću.
"Dolazi vreme za Dveri”, rekao je prvi na listi Boško Obradović novinarima pošto je lista predata i izrazio očekivanje da će poslanički klub Dveri u Skupštini Srbije verovatno biti i najjači klub u budućem sazivu parlamenta.
Obradović je dodao da građani treba da glasaju za Dveri, jer nikada nisu bili na vlasti, nisu učestvovali u, kako je ocenio, pljačkaškoj privatizaciji niti u bilo kakvom lopovluku i što ih nikada nije finansirao niko iz inostranstva ili od domaćih tajkuna. "Građani treba da glasaju za nas, jer smo stavili porodicu na prvo mesto, zato što smo protiv Evropske unije, a za savez sa Rusijom, zato što smo sprečili uvoz genetski modifikovane hrane i semena u Srbiju, zato što nismo izdali Kosovo i Metohiju i zato što branimo domaći ekonomski interes", rekao je Obradović. Prema njegovoj oceni, to je dovoljan razlog da građani i birači poklone poverenje Dverima, jer su sve druge videli u prethodne 24 godine. Na listi kandidata za poslanike su, dodao je Obradović, Slavko Stevanović, Jasmina Vujić, Ratko Ličina, Ljubomir Protić, Zorica Kuburović, Mila Alečković i drugi. RIK je do sada proglasio listu koalicije okupljene oko SNS i ona će biti prva na zbirnom izbornom listiću, dok će druga biti koalicija SPS-PUPS-JS. Demokratska stranka Srbije proglašena je kao treća, LDP je četvrti, Savez vojvođanskih Mađara peti, SRS šesta, a URS sedmi.
