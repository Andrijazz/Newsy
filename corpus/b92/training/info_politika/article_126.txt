> Izvor: B92
> Datum: sreda 15.01.2014
> Rubrika: info_politika
> Naslov: Poruka Ružiću - raskol u Vladi?
> Članak:

Beograd -- Dan posle poruke Aleksandra Vučića Branku Ružiću da napusti Vladu ako mu se ne sviđa ono što radi država, strasti se smiruju. Dačić kaže da je Vlada jedinstvena
Ružić je, da podsetimo, rekao da veruje u nevinost predsednika Fudbalskog kluba Partizan Dragana Đurića, uhapšenog zbog privatizacije Veterinarskog zavoda.
Početni udarac razmimoilaženju zadalo je hapšenje prvog čoveka Partizana Dragana Đurića, što bi mogao da bude još jedan razlog za vanredne parlamentarne izbore. Premijer Dačić smiruje strasti i poručuje da povodom glavnih ciljeva vlade nema nejedinstava. "U Vladi Srbije postoji potpuno jedinstvo i saglasnost da je borba protiv kriminala i korupcije prioritet u radu Vlade. Na tim principima je formirana ova Vlada i u najboljem je interesu Srbije da se takva politika i beskompromisna borba protiv kriminala i korupcije nastavi. Oko toga u Vladi nema dilema, niti nejedinstva na nivou stranaka niti članova Vlade", rekao je premijer Dačić. U SNS-u ne žele da komentarišu Vučićevu poruku Ružiću da napusti Vladu ako se ne slaže sa onim što se u Vladi radi. Ipak, ne isključuju i mogućnost vanrednih izbora. "Izjava prvog potpredsednika vlade je jasna. Samo mogu da čestitam i prvom potpredsedniku vlade i timu koji se bori protiv kriminala i korupcije. Ovo je prva vlada koja je pokazala da nema zaštićenih da ne govorimo o hapšenjima ubica Ćuruvije, dakle konačno posle toliko godina mi znamo imenom i prezimenom ko je odgovoran za takav zločin, to je moj jedini komentar na sve to", kaže Mihajlovićeva. Potpredsednica socijalista Slavica Đukić Dejanović je saglasna sa svojim stranačkim liderom, ali i s prvim potpredsednikom Vlade da po pitanju borbe protiv kriminala i korupcije ne sme biti neslaganja u Vladi. "Mislim da je prvi potpredsednik vlade bio vrlo jasan da nema pojedinaca koji su bitniji od interesa države i da takve bitne odluke o izborima ne mogu zavisiti od eventualnih stavova pojedinaca", rekla je Slavica Đukić Dejanović. Za analitičara Dejana Vuka Stankovića Vučićeva izjava je je još jedan korak ka vanrednim izborima. "Ton i sadržaj te izjave pokazuju da Vučić izražava neku vrstu sumnje u pogledu bezuslovne podrške po pitanju borbe protiv kriminala i korupcije i sumnjam da kod Vučića i u SNS-u postoji velika tolerancija na neke disonantne tonove kada je reč o političkoj podršci protiv kriminala i korupcije", navodi Dejan Vuk Stanković. Odluka o tome da li će se, osim na izbore u Beogradu, ići i na vanredne parlamentarne izbore pitanje je dana. O tome će se uskoro izjasniti najjača stranka vladajuće koalicije na sednici Predsedništva.
