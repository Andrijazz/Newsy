> Izvor: B92
> Datum: petak 17.01.2014
> Rubrika: info_politika
> Naslov: Vučić: Nema kockanja oko izbora
> Članak:

Beograd -- Prvi potpredsednik Vlade Aleksandar Vučić još nije doneo odluku o vanrednim izborima i kaže da će u narednih nekoliko dana razgovarati o tome sa saradnicima.
"Lično nisam doneo odluku, u naredna dva ili tri dana intenzivno ću razmišljati i razgovarati sa saradnicima i prijateljima, iako znam šta misle. Više bih voleo da su manje izlazili u javnost, a više razgovarali u našim krugovima i bavili se problemima iz svojih sektora", rekao je Vučić gostujući na televiziji Kopernikus.
On je ponovio da će, i ako bude izbora, biti kratka kampanja, "da brzo završimo i idemo na posao, a ako ne bude izbora da nastavimo da radimo". Na pitanje šta je izvesnije u ovom momentu, Vučić je odgovorio da "nije neko ko bi da se kocka sa tim" i dodao da ima mnogo argumenata i za raspisivanje izbora i protiv toga. Vučić je, na pitanje o ministru zaduženom za evrointegracije Branku Ružiću, rekao da ne želi da ulazi u "neargumentovane rasprave, prepune ličnih uvreda", a na pitanje hoće li Ružić i dalje biti ministar, naveo da "to ne može da zna". "Moje je bilo da kažem šta sam imao i mislim da sam bio u pravu", rekao je Vučić i naveo da se ne može sedeti na dve stolice - sa jedne strane podržavati sve tajkune i uvek biti na njihovoj strani, a sa druge hoćete da imate podršku vlade za posao koji obavljate. On je rekao da nema ništa protiv toga da neko bude ubeđen da onaj ko je uhapšen nije kriv, ali sa tim se ne ide u javnost. "Onda nam vratite Veterinarski zavod u stanju u kakvom je bio, a ja znam da je to ne moguće, pa kako je onda neko nevin? Objasnite mi tu matematiku", ponovio je Vučić i zatražio da mu neko navede ime bar jednog čoveka koji je uhapšen u proteklom periodu i za koga su politički protivnici rekli da je pravično i dobro što je uhapšen". "Pa oni to nisu rekli ni za Ćuruvijene ubice", rekao je Vučić i ocenio da aktuelna vlada radi ozbiljnije nego prethodna, da postoji mnogo razlika u odnosu na svaku prethodnu i da mnogi u vladi, ne svi, svoj posao rade vredno i posvećeno.
