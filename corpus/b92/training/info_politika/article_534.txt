> Izvor: B92
> Datum: sreda 5.02.2014
> Rubrika: info_politika
> Naslov: Proglašena lista koalicije oko SPS
> Članak:

Beograd -- Republička izborna komisija proglasila listu koalicije SPS-PUPS-JS koja će na izbornom listiću na parlamentarnim izborima 16. marta biti pod rednim brojem dva.
RIK je utvrdio da je 250 kandidata te koalicije valjano pravnim potpisima podržalo 29 228 građana.
Među potpisima koji nisu ispunjavali uslove je 1177 potpisa građana, jer nisu bili upisani u Jedinstveni birački spisak, devet osoba je podržalo prethodnu izbornu listu, za 69 nije bilo moguće izvršiti proveru zbog nepravilno upisanog jedinstvenog matičnog broja, dok su 642 građanina podržala dva ili više puta istu izbornu listu. Nosilac i prvi na listi je lider SPS Ivica Dačić, slede Milan Krkobabić iz PUPS-a, Slavica Đukić Dejanović (SPS), lider Dragan Marković JS, a zatim Dijana Vukomanović, Konstantin Arsenović, Žarko Obradović, Mira Petrović, Aleksandar Antić, Milutin Mrkonjić... Predstavnici te koalicije, sa zamenikom SPS Žarkom Obradovićem na čelu, ranije danas podneli su listu kandidata za poslanike te koalicije. RIK je do sada proglasio i listu koju predvodi SNS.
