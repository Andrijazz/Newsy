> Izvor: B92
> Datum: petak 17.01.2014
> Rubrika: info_politika
> Naslov: Odbor, Ombudsman, plate i još nešto
> Članak:

Beograd -- Administrativni odbor Skupštine odobrio zaštitniku građana da zaposli 10 osoba, što je otvorilo debatu o zapošljavanju u administraciji i visini plata.
U obrazloženju zahteva da se zaposli 10 novih ljudi i da se zadrže 22 zaposlena na određeno vreme, zaštitnik građana Saša Jankoović je rekao da je obim posla ombudsmana porastao, kao i broj zahteva građana i kontakata sa građanima.
Janković je precizirao da je ta institucija okončala nešto više od 16.000 predmeta, a da se oko 3.000 radi, da su otvorene kancelarije u Preševu, Bujanovcu i Medveđi, kao i virtuelne kancelarije u 15 gradova u Srbiji i da je povećan obim posla, te da nije siguran da se bez angažovanja dodatnih ljudi taj posao može raditi kvalitetno. Budući da je visina plata u nezavisnim regulatornim telima, a tako i plata zaštitnika građana bila tema i nekoliko prethodnih sednica Administartivnog odbora Skupštine Srbije, Janković je rekao da ako se posmatra situacija u Srbiji njegova plata jeste visoka, ali da je nije on određivao i da je ona vezana za primanja u Ustavnom sudu Srbije. Zaštitnik je takođe rekao da poslednjih godina ima veću platu od mnogih ministara, ali i da je očigledno da oni ne žive od 1.000 evra. "Ja ne dobijam nijedan dinar iz javnih izvora preko te plate, da li je to slučaj sa ostalima?", upitao je Janković, koji smatra da treba ograničiti ukupne prihode iz javnih izvora. Predsednik Administrativnog odbora Zoran Babić (SNS) rekao je da nijedna diskusija u tom odboru nije bila usmerena ni na koga lično, već na to šta je potrebno uraditi u toj oblasti da bi se stvari popravile. Međutim, poslanik URS Vladimir Ilić, koji je glasao protiv te odluke, rekao je da ga zaštitnik građana "nije ubedio", ali da ne sumnja da je Janković častan čovek. "Vi ste deo te administracije i ni po čemu se ne razlikujete", rekao je Ilić zaštitniku građana i upitao ga šta će mu šef kabineta navodeći da ni predsednik parlamenta nema šefa kabineta. "Kako građanima da objasnite platu od 350.000 dinara i slažem sa sa vama- koji ministar živi od 1.000 evra? Naša inicijativa je i bila u tom pravcu kako da uredimo plate u javnom sektoru", rekao je Ilić, koji je Jankoviću rekao i da nije on kriv za takvo stanje, već političari. Janković je objasnio da je šef kabineta ombudsmana najbliži saradnik, ponovio da je njegova plata vezana za platu predsednika Ustavnog suda i naglasio da Skupština Srbije, ukoliko nije zadovoljna njegovim radom, može da ga smeni, ali da ne treba da se dovodi u pitanje da li ima smisla postojanje ombudsmana. Izmenama Zakona o budžetskom sistemu, koje su usvojene 2013. godine, zabranjeno je zapošljavanje u javnom sektoru do decembra 2015. godine, a od toga su izuzeta nezavisna regulatorna tela, s tim što njihov zahtev za zapošljavaje mora da potvrdi Administrativni odbor parlamenta. Odbor je na sednici dao pozitivno mišljenje poslaniku SPO Aleksandru Čotriću za obavljanje još jedne javne funkcije - člana Skupštine Privrednog društva za organizaciju odmora i rekreacije radnika i ugostiteljstvo i turizam "EPS-turs", a članu Nacionalnog saveta za visoko obrazovanje Milanu Jovanoviću za obavljanje funkcije predsednika Nadzornog odbora JP Zavoda za udžbenike, na koju ga je postavila vlada.
