> Izvor: B92
> Datum:  
> Rubrika: info_politika
> Naslov: Saradnja SRB i HR u oblasti odbrane
> Članak:

Beograd -- Ministar odbrane Nebojša Rodić istakao u razgovoru sa ambasadorom Hrvatske u Srbiji Gordanom Markotićem, dobru saradnju dve države u oblasti odbrane.
Rodić se, kako je navedeno u saopštenju Ministarstva odbrane, zahvalio na podršci Hrvatske za ulazak Srbije u EU i izrazio očekivanje da će podrška biti nastavljena i u narednom periodu, jer Srbiji na putu priključenja porodici evropskih naroda predstoje brojne reforme.
Rodić je naglasio da je Srbija posebno zainteresovana za iskustva Hrvatske u unapređenju administrativnih kapaciteta u okviru Zajedničke bezbednosne i odbrambene politike EU. Ambasador Markotić istakao je da Hrvatska, kao članica NATO i EU, snažno podržava evropske integracije Srbije i ponovio spremnost za prenošenje stečenih znanja i iskustva u tom procesu. Rodić i Markotić su se saglasili da je saradnja u oblasti odbrane dobra, ali da postoji obostrani interes za njeno intenziviranje, u svim oblastima od zajedničkog interesa. Rodić je naveo da je Srbija zainteresovana za unapređenje vojnoekonomske, vojnoobrazovne i vojnomedicinske saradnje. S obzirom na opredeljenost dve države da doprinose unapređenju mira i stabilnosti ne samo na regionalnom, nego i na globalnom planu, kazao je on ponovivši spremnost za razmatranje mogućnosti zajedničkog angažovanja u multinacionalnim operacijama. "Najbolji put za realizaciju takvih opredeljenja je zajednička obuka i organizovanje zajedničkih vežbi. Kao rezultat dogovora sa zvaničnog susreta sa ministrom odbrane Republike Hrvatske Antom Kotromanovićem, očekujemo da tokom ove godine bude realizovana prva bilateralna simulaciona vežba 'Zajednički odgovor 14' ", rekao je Rodić.
