> Izvor: B92
> Datum: utorak 21.01.2014
> Rubrika: info_politika
> Naslov: ZR: Saradnja sa opštinom Krnjak
> Članak:

Zrenjanin -- Grad Zrenjanin prva je lokalna samouprava u Srbiji koja je potpisala Sporazum o prijateljstvu i saradnji s nekom opštinom iz Hrvatske na konzularnom nivou.
Ovo je prvi takav sporazum koji je jedna opština, u ovom slučaju opština Krnjak, potpisala nakon ulaska te zemlje u Evropsku uniju.
To je, kako je danas saopšteno iz kabineta gradonačelnika Zrenjanina, istaknuto prilikom jučerašnjeg potpisivanja sporazuma o prijateljstvu i saradnji u opštini Krnjak, u Karlovačkoj županiji.
Potpis na sporazum stavili su načelnik opštine Krnjak Dejan Mihajlović i gradonačelnik Zrenjanina Ivan Bošnjak uz prisustvo zamenika župana Karlovačke županije Siniše Ljubojevića, konzula Srbije u Rijeci Mirjane Milenković i zvaničnika opštine Krnjak. Potpisnici Sporazuma ocenili su da, iako se radi o srazmerno dosta različitim sredinama, prostora za saradnju ima u mnogim oblastima, kao i za saradnju, po veličini približnih, Zrenjanina i Karlovca, županijskog središta.
