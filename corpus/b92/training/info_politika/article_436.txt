> Izvor: B92
> Datum: petak 31.01.2014
> Rubrika: info_politika
> Naslov: BG: Koalicija oko SPS predala listu
> Članak:

Beograd -- Predstavnici koalicije SPS-PUPS-JS predali odborničku listu za Skupštinu grada Beograda, izrazivši uverenje da će im građani ukazati visok nivo poverenja.
Izborna lista nosi naziv "Ivica Dačić - SPS-PUPS-JS - Milan Krkobabić", a zajednički kandidat te liste za gradonačelnika je predsednik beogradskih socijalista Aleksandar Antić.
Antić i Krkobabić su, posle predaje liste, u izjavi novinarima, izrazili uverenje u dobar izborni rezultat, istakavši da se nisu kandidovali samo da bi učestvovali i da je vreme da "neke vesele dečake i devojčice zamene ozbiljni ljudi". Antić je u zgradi Gradske uprave Beograda rekao novinarima da je prioritet koalicije SPS-PUPS-JS očuvanje nivoa onoiga što je postignuto za prethodnih pet godina zahvaljujući toj koaliciji. To je pomoć penzionerima, porodiljama, trudnicama, besplatan prevoz za najstarije građane i subvencije za najsiromašnije. "Naš cilj je završetak najvažnijih infrastrukturnih projekata, prvenstveno saobraćajnih, i urbanistička rešenja za privredne zone kako bismo omogućili zapošljavanje, prvenstveno mladih nezaposlenih", rekao je Antić. Istakao je da će se zalagati za očuvanje finansijske stabilnosti Beograda kao i očuvanje komunalnih sistema. Upitan da li koalicija SPS-PUPS-JS ima originalni projekat, poput ideje SNS za "Beograd na vodi" ili plovnog kanala od Dunava do Egejskog mora, Antić je odgovorio da je "Beograd na vodi" velika razvojna šansa i da će raditi na njegovom izvođenju, a dodao da je veoma važno završiti most Zemun-Borča i obilaznicu oko Beograda. "Očekujem da ćemo biti pozitivno iznenađenje ovih izbora i da ćemo dobiti veliku podršku građana. Računamo na ozbiljan izborni rezultat. Na ove izbore ne izlazimo samo da bismo učestvovali", rekao je Antić. Zamenik predsednika PUPS, Milan Krkobabić rekao je da je vremena malo, a potrebno je završiti krupne stvari u Beogradu i Srbiji. "Penzioneri bi trebalo da dobiju 13. penziju i besplatan prevoz, a ne da nekim maštovitim tipovima ponovo padne na pamet da ukinu zdravstveno osiguranje. Beograd je složen sistem i zahteva ozbiljne ljude. Vreme je da se zahvalimo nekim neozbiljnim dečacima i devojčicama koji su se igrali u poslednih deset godina", rekao je on. Antić i Krkobabić najavili su da će u kampanji nastupati zajedno i da je njihova koalicija spremna da se na izborima "izmeri" i sa onima koji imaju tim, i sa onima koji nastupaju s kandidatima za gradonačelnika.
