> Izvor: B92
> Datum: utorak 11.02.2014
> Rubrika: info_politika
> Naslov: Haljimi: PDD izlazi na izbore
> Članak:

Preševo -- Predsednik Partije za demokratsko delovanje (PDD) Riza Haljimi izjavio je da je skupština te stranke odlučila da učestvuje na parlamentarnim izborima 16. marta.
Takva odluka je doneta uprkos nezadovoljstvu zbog problema u Preševu i Bujanovcu i ukidanju Osnovnog suda u Preševu.
Haljimi je agenciji Beta rekao da očekuje da će biti teško bez drugih stranaka i grupa građana iz Preševa i Bujanovca koje učestvuju u lokalnoj vlasti, a koje su odlučile da bojkotuju parlamentarne izbore, ali da očekuje da će PDD do 28. februara uspeti da prikupi 10.000 potpisa za podnošenje poslaničke liste. "Ogromna većina članova Skupštine PDD sinoć je u Preševu glasala za nastavak aktivnog učešća na svim nivoima izbora, pre svega na lokalnim i parlamentarnim izborima, kao i za Nacionalni savet Albanaca, iako su celo vreme u diskusiji iznošeni ogromni problemi i nezadovoljstvo, naročito u Preševu, zbog ukidanja Osnovnog suda", kazao je Haljimi. On je naveo da još nije odlučeno ko će biti prvi na listi za poslanike, ali da će se o tome voditi šira diskusija paralelno s prikupljanjem potpisa. PDD je u prethodna dva izborna ciklusa, 2008. i 2012. godine, učestvovala na parlamentarnim izborima u "Koaliciji Albanaca preševske doline", kada su albanske partije sa juga Srbije uspele da osvoje po jedan poslanički mandat, a poslanik u Skupštini Srbije u oba mandata bio je Riza Haljimi. Albanske partije koje su na prethodnim izborima bile deo "Koalicije Albanaca preševske doline" - Pokret za demokratski progres (PDP), čiji je lider Jonuz Musliu, Demokratska unija doline (DUD), čiji je lider Skender Destani i Demokratska unija Albanaca (DUA), čiji je lider Rahmi Zuljfiju, odlučile su da ne učestvuju na izborima. Takvu odluku donele su i Demokratska partija Albanaca (DPA), čiji je lider Ragmi Mustafa, kao i Demokratska partija (DP), čiji je lider Nagip Arifi, koje imaju većinu u lokalnim samoupravama u Preševu i Bujanovcu, gde su nosioci vladajućih koalicija, dok je PDD u obe opštine u opoziciji.
