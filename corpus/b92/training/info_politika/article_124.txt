> Izvor: B92
> Datum: sreda 15.01.2014
> Rubrika: info_politika
> Naslov: Denis Kif ambasador VB u Srbiji
> Članak:

London -- Denis Kif postavljen je za novog ambasadora Velike Britanije u Srbiji, po isteku mandata Majkla Davenporta, saopštilo britansko Ministarstvo spoljnih poslova.
Kif će, kako je navedeno u saopštenju, preuzeti dužnost u junu.
"Veliko mi je zadovoljstvo što ću preuzeti ovaj izazov, budući da Srbija počinje pregovore o pristupanju Evropskoj uniji. Raduje me što ću sarađivati sa Vladom Srbije i njenim narodom, imajući u vidu da Srbija modernizuje svoju ekonomiju, društvo i institucije, integrišući se u evropsku porodicu naroda", rekao je Kif posle imenovanja. Napominjući da se ove godine obeležava stogodišnjica početka Prvog svetskog rata, Kif je podsetio na zajedničku istoriju. "Biće mi drago da radim na učvršćivanju naših međusobih odnosa", poručio je novoimenovani britanski ambasador. Denis Kif radi u Ministarstvu spoljnih poslova od 1982. godine, a veći deo karijere posvetio je razvoju odnosa Velike Britanije i Evropske unije sa državama istočne i centralne Evrope. Kako je navedeno na veb-sajtu britanske vlade, Kif je od 2010. godine bio zamenik ambasadora Velike Britanije u Moskvi, a prethodno je radio u Tbilisiju, Pragu i Najrobiju.
