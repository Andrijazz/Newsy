> Izvor: B92
> Datum: utorak 28.01.2014
> Rubrika: info_politika
> Naslov: Rodić potpisao sporazume u SAD
> Članak:

Vašington -- Ministar Rodić potpisao u Vašingtonu sporazume između Vlade Srbije i Vlade SAD o poverljivosti informacija i saradnji u programu Partnerstvo za mir.
Ministar odbrane Nebojša Rodić je sa američkim sekretarom za odbranu potpisao Sporazum u vezi sa bezbednosnim merama za zaštitu tajnih vojnih podataka. Takođe, ministar Rodić je u Stejt departmentu potpisao Sporazum o unapređenju saradnje i statusu snaga u okviru Programa partnerstvo za mir.
On je prethodno položio venac na spomenik Neznanom junaku na vojnom groblju u Arlingtonu u blizini Vašingtona, započevši tako radnu posetu Sjedinjenim Američkim Državama. Rodić je u pratnji predstavnika Ministarstva odbrane posetio i spomen sobu na Arlingtonškom groblju. Sutra će ministra odbrane primiti i šef Biroa Nacionalne garde SAD Frenk Gras, zatim direktor Odbrambene obaveštajne agencije, Majkl Flin i predsednik Nacionalnog univerziteta odbrane SAD Greg Martin. Ministar odbrane će se sastati i sa pripadnicima Ministarstva odbrane i Vojske Srbije koji se trenutno nalaze na školovanju u Nacionalnom univerzitetu odbrane Sjedinjenih Država.

Državni sekretar SAD za odbranu Čak Hejgel izjavio je u razgovoru sa ministrom odbrane Srbije da ceni hrabrost Vlade Srbije i prvog potpredsednika Aleksandra Vučića "zbog političke odluke o održavanju vanrednih parlamentarnih izbora", koju je ocenio kao mudru. To je "mudra odluka koja treba da potvrdi da je volja gradjana u pravcu dosadašnjih energičnih i odlučnih reformskih procesa", rekao je u ponedeljak Hejgel, a saopštilo srpsko Ministarstvo odbrane. Sekretar odbrane Hejgel je naglasio da ceni proaktivni pristup Srbije u obezbeđenju stabilnog i predvidivog bezbednosnog okruženja i podrške integrativnim procesima u regionu. Sekretar Hejgel je čestitao na otpočinjanju pristupnih pregovora Srbije s EU i pozdravio napore koje Vlada Srbije ulaže u uspeh dijaloga i normalizaciju odnosa s Prištinom, dodaje se u saopštenju. Rodić i Hejgel su istakli neophodnost održavanja mirnog i stabilnog bezbednosnog okružnja, posebno na teritoriji KiM, čije bi narušavanje moglo ozbiljno da poremeti integrativne procese ka EU. S tim u vezi, kao preduslog ostvarivanja ovog zajedničkog cilja, naglašen je značaj održavanja aktuelnog nivoa angažovanja snaga KFOR i kontinuiteta uspostavljenih modela međusobne saradnje.
