> Izvor: B92
> Datum: petak 31.01.2014
> Rubrika: info_politika
> Naslov: DS jedina alternativa jednoumlju
> Članak:

Beograd -- Demokratska stranka navodi da se neće povući pred atmosferom straha i da su pojedini funkcioneri odlukom da izađu iz DS pokazali da su "izabrali drugačiji put".
DS u saopštenju navodi da tu stranku 24 godine borbe za demokratiju obavezuju da bude i ostane jasna brana jednoumlju i autokratiji, a da "vreme pred nama zahteva odgovore i hrabrost da od vrednosti i ciljeva oko kojih smo se okupili nikada ne odustanemo".
DS će, kako se navodi, zbog toga na izborima 16. marta biti "jedina alternativa i izbor za demokratsku Srbiju, za sve one koji su se svih ovih godina zajedno sa nama borili da Srbija bude demokratska, uređena, moderna evropska država". Danas su DS napustili potpredsednik DS-a Miodrag Rakić, poslanik demokrata u raspuštenoj Skupštini Srbije Aleksandar Senić i sekretar Predsedništva stranke Marko Đurišić. Juče je to učinio dugogodišnji predsednik DS-a Boris Tadić. U senci tih odlazaka DS u nedelju obeležava 24 godine od obnove rada. Članica Političkog saveta DS-a ugledna knhjiževnica Vida Ognjenović kaže da je odlazak Borisa Tadića iz stranke njegova stvar i da to neće oslabiti DS.
