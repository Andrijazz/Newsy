> Izvor: B92
> Datum: petak 17.01.2014
> Rubrika: info_politika
> Naslov: Vojovđanski DS nije uz Rakića?
> Članak:

Novi Sad -- Predsednik Skupštine Vojvodine Ištvan Pastor zakazao je za sredu 22. januara konstitutivnu sednicu radne grupe za izradu radnog teksta nacrta Statuta Vojvodine.
Istovremeno, pokrajinski odbor DS-a izneo je stav po pitanju statuta Vojvodine koji je suprotan stavu koji je juče izneo potpredsednik stranke Miodrag Rakić.
Na osnovu predloga poslaničkih grupa u Skupštini Vojvodine u radnoj grupi za izradu nacrta Statuta su: Svetozar Čiplić, Vladimir Galić, Vladan Kutlešić, Mirjana Tomić Jovanović, Tamaš Korhec, Miroslav Milosavljević i Slobodan Orlović. Kako je saopšteno, odmah nakon sednice radne grupe biće održana i sednica Odbora za pitanja ustavno-pravnog položaja Pokrajine, kojoj će prisustvovati članovi radne grupe i Kolegijuma Skupštine Vojvodine. Pokrajinski odbor Demokratske stranke za Vojvodinu saopštio je danas da čvrsto ostaje pri stavu da će se osporene odredbe Statuta AP Vojvodine usaglasiti sa odlukom Ustavnog suda Srbije isključivo u okviru radne grupe koju je oformio predsednik Skupštine AP Vojvodine Ištvan Pastor, a ne u bilo kakvim neformalnim konsutacijama izmedu Demokratske stranke i Srpske napredne stranke. U saopštenju se navodi da je DS u tu radnu grupu delegirala Svetozara Čiplića, bivšeg sudiju Ustavnog suda i profesora Pravng fakulteta i da "nikakve neformalne inicijative, pozivi preko medija ili medjustranački dogovori nisu mesto na kojima se razgovara o ovako važnim državnim pitanjima". "Predlog za usaglašavanje osporenih odredaba Statuta AP Vojvodine sa Ustavom Srbije doći će iz Vojvodine, iz radne grupe koja je za to oformljena i Demokratska stranka ovome pristupa veoma odgovorno i ozbijno", kaže se u saopštenju. Vojvođanske demokrate ističu da će, s obzirom na to da je prethodni tekst Statuta isto tako usaglašen među koalicionim partnerima "koji već 13 godina dele istu viziju položaja koji AP Vojvodina treba da ima u okviru Republike Srbije", pre nego šo izađe pred radnu grupu ili javnost sa svojim predlozima, Pokrajinski odbor DS će obaviti konsultacije sa Ligom socijaldemokrata Vojvodine i Savezom vojvođanskih Mađara.

Navedeni stav Pokrajinskog odbora Demokratske stranke umnogome se razlikuje od stava funkcionera te stranke Miodraga Rakića, koji je juče u autorskom tekstu u "Politici" naveo da je pitanje Vojvodine suštinsko pitanje autonomije, koje "mora biti rešeno političkim dogovorom ukoliko želimo stabilno i dugoročno rešenje" i da DS mora svakodnevno raditi na tim pitanjima "bez obzira na to da li je SNS u ovom trenutku spremna da donose i po njih teške političke odluke". "Može li se rešiti pitanje Statuta Vojvidine bez dijaloga sa SNS ili bez dijaloga sa DS u drugom slučaju", rekao je Rakić. Funkcioner Srpske napredne stranke Nikola Selaković izjavio je juče da je SNS spremna je da razgovara sa demokratama o rešavanju pitanja Statuta Vojvodine i da u tom smislu prihvata incijativu potpredsednika DS Miodraga Rakića da kao država, ali i stranka, i mimo tehničke radne grupe koja se bavi tim pitanjem, razgovara sa DS o Statutu AP Vojvodine. "SNS kao trenutno najača državotvorna snaga na političkoj sceni Srbije spremna je da razgovara sa DS o rešavanju pitnaja Statuta AP Vojvodine i u tom smislu prihvatamo inicijativu potpredsednika DS Rakića", kazao je Selaković. Predsednik Skupštine AP Vojvodine Ištvan Pastor na osnovu predloga poslaničkih grupa u pokrajinskom parlamentu imenovao je pre dva dana Radnu grupu za pisanje Statuta AP Vojvodine i tom prilikom je izjavio da očekuje da će Radna grupa u narednih mesec i po dana završiti svoj posao i dati predlog novog, odnosno usaglašenog Statuta sa Ustavom Republike Srbije.
