> Izvor: B92
> Datum: ponedeljak 3.02.2014
> Rubrika: info_politika
> Naslov: ANEM:Osuda cenzure videa iz smetova
> Članak:

Beograd -- Asocijacija nezavisnih elektronskih medija ANEM osuđuje masovno skidanje snimka sa Jutjuba na kojem je satirično prikazano spasavanje zavejanih kod Feketića.
ANEM u saopštenju podseća da je pravo na slobodu izražavanja Ustavom zagarantovano ljudsko pravo koje se može ograničiti samo ako je to neophodno u demokratskom društvu zarad zaštite osnovnih vrednosti tog društva, ili zaštite prava i sloboda drugih.
ANEM podseća i da je u skladu sa Ustavom i Zakonom o javnom informisanju svaki oblik cenzure, pa i one koja potiče iz privatnih izvora, zabranjen. "U subotu smo svi bili svedoci masovnog uklanjanja video snimaka sa Youtube koji su na satiričan način prikazivali akciju spasavanja dece iz snežne oluje u Feketiću. Uklanjanje sadržaja je pravdano povredom autorskog prava na snimku RTS-a. Iza zahteva koji su upućeni Youtube-u stoji izvesna kompanija KVZ Music, registrovana u Austriji, čiji je ovlašćeni predstavnik za Srbiju domaća kompanija Matricon d.o.o, koja navodno zastupa vodeće medijske kuće u distribuciji sadržaja na digitalnim medijima, a stara se da duplikati snimaka njihovih klijenata ne budu neovlašćeno objavljivani na sajtovima drugih korisnika. Posebno zabrinjava to što predstavnici javnog servisa javno ukazuju na to da su njihovi video zapisi zaštićeni autorskim pravom, čime posredno potvrđuju svoje učešće u uklanjanju snimaka", saopštava ANEM. Dodaje da je zaštita autorskog prava legitimni interes koji treba zaštititi, ali ne na način kojim se nesrazmerno zadire u pravo na slobodu izražavanja, što je potvrđeno i brojnim presudama Evropskog suda za ljudska prava. Predsednik ANEM-a Miodrag Tasić dodaje da je posebno zabrinjavajuće to što je privatni akter, "zloupotrebljavajući pravila korišćenja jutjuba posredno uklonio snimke na bazi kršenja autorskog prava, pri čemu snimci predstavljaju očigledan primer političke satire", iako su korišćenje snimaka koji se odnose na dnevno izveštavanje i prerada tih snimaka kao autorskog dela slobodni i dozvoljeni po Zakonu o autorskim pravima i ne smatraju se kršenjem autorskog prava. "U uklonjenim snimcima autori su iskazivali svoj stav o akciji spasavanja aludirajući na potencijalnu izrežiranost te akcije, što je legitiman politički stav koji može slobodno da se izražava u skladu sa pomenutim Ustavnim garancijama. Posebno zabrinjava činjenica da su snimci političke satire uklonjeni ekspresno pozivanjem na kršenje autorskih prava, a da brojni sadržaji koji pripadaju RTS-u i koji su komercijalnog karaktera i dalje slobodno egzistiraju na portalu Youtube, što ukazuje na arbitrarnost u postupanju", isitče ANEM. ANEM zato poziva RTS da se ogradi od pokušaja privatne cenzure, posebno imajući u vidu važnu ulogu koju u sistemu javnog informisanja ima javni radio-difuzni servis, a od nadležnih državnih organa traži da reaguju, jer je povreda slobode govora i javnog istupanja krivično delo kažnjivo po Krivičnom zakoniku. ANEM takođe od svih učesnika izborne kampanje zahteva da poštuju pravila izborne kampanje. Podsetimo da je prvi potpredsednik vlade u ostavci i lider SNS-a Aleksandar Vučić juče na Tviteru odbacio bilo kakvu vezu sa cenzurom videa o akciji spasavanja zavejanih kod Feketića. Prethodno su NUNS, NDNV i fondacija SHARE osudili pokušaje cenzure i ograničavanje slobode razmene sadržaja na internetu.
