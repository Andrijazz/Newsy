> Izvor: B92
> Datum: subota 8.02.2014
> Rubrika: info_politika
> Naslov: "Ubrzo lista građanskog bloka"
> Članak:

Novi Sad -- Zamenik predsednika LSV Bojan Kostreš izjavio da će ta stranka početkom iduće sedmice završiti sve potrebne razgovore s drugim strankama u vezi sa koalicijom.
Kostreš je, govoreći o formiranju "građanskog bloka", izjavio da će odmah potom predati izbornu listu, a onda i početi kampanju.
"Naša ideja je da napravimo građanski blok i racionalno je očekivati da ćemo početkom iduće nedelje završiti sve potrebne razgovore i da ćemo predati listu ako ne u ponedeljak, onda utorak, i potom krenuti u kampanju", rekao je Kostreš za TV Pink. Prema njegovim rečima, intenzivno se razgovara sa predstavnicima stranaka Zajedno za Vojvodinu, strankom Sulejmana Ugljanina, Demokratskom zajednicom vojvođanskih Mađara. "Sa njima se intenzivno razgovara i mislim da će te stranke biti deo našeg bloka", rekao je on, ističući da je poziv za saradnju upućen i lideru LDP-a, kao i Borisu Tadiću, odnosno Novoj demokratskoj stranci jer je, kako je kazao, Srbiji danas potrebna jaka građanska opcija. "Bez obzira na razlike koje postoje među nama u sitauciji kada će SNS ostvariiti najveći rezultat, mislim da moramo da konsolidujemo građanski blok, da imamo jasnu poruku i zato razgovaramo sa ovim strankama", kazao je on. Kostreš je rekao da je Liga socijaldemokrata Vojvodine spremna da preuzme odgovornost i predstavlja građane Vojvodine u parlamentu i da je najvažnije da se sa strankama koje bi činile blok dogovori pre svega oko programskih principa.

Glavni odbor LSV ovlastio je predsednika stranke Nenada Čanka da pregovara o koaliciji s Novom demokratskom strankom i ostalim građanskim partijama o koaliciji. Glavni odbor Lige socijaldemokrata Vojvodine je sastanku održanom sinoć doneo odluku da se o koaliciji razgovara s Novom demokratskom strankom, partijom koja je u formiranju i koju predvodi bivši predsednik Demokratske stranke i Srbije Boris Tadić, zatim sa strankama Zajedno za Srbiju i Zajedno za Vojvodinu. Oni su na sastanku Glavnog odbora utvrdili i listu kandidata za parlamentarne izbore. LSV je sredu u Novom Sadu organizovao sastanak o mogućoj predizbornoj saradnji, a pored navedenih partija, sastanku su prisustvovali i predstavnici Zelene ekološke partije, Hrvatske nezavisne liste, Demokratske zajednice vojvodjanskih Madjara i Stranke demokratske akcije Sandžaka. Zamenik predsednika LSV-a Bojan Kostreš rekao je nakon sastanka da je veliki optimista da će koalicija tih stranaka biti definisana veoma brzo.
