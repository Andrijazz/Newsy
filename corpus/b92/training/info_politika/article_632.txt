> Izvor: B92
> Datum: subota 8.02.2014
> Rubrika: info_politika
> Naslov: URS počeo prikupljanje potpisa
> Članak:

Beograd -- URS je počeo prikupljanje potpisa za izbornu listu "Ujedinjeni regioni Srbije - Mlađan Dinkić" za predstojeće izbore zakazane za 16. mart.
URS ide na ove izbore sa konkretnim rešenjima za svaki region, planom za privredni razvoj Srbije i zapošljavanjem što većeg broja ljudi, izjavio je član Predsedništva URS Branislav Jovanović.
"Ovi izbori su važni da bi Srbija krenula napred, da bi se otvorila nova radna mesta i ljudi mogli da računaju na povišice, a ne na stalno smanjenje plata i penzija i stezanje kaiša", rekao je on, saopštio je URS. Jovanović je istakao i da je zato neophodno da se u svakom regionu još jače podstaknu investicije, da dobijemo još jedan "Fijat", "Gorenje" ili kao u Nišu "Džonson elektrik", navodi se u saospstenju. On je naveo i da Srbija mora da pokrene izgradnju infrastrukture da bi gradjevinske firme i ostala preduzeća ponovo počela da rade i zapošljavaju. Program URS, koji na izbore izlazi samostalno podrazumeva finansijsku pomoć poljoprivrednicima koji investiraju, pomoć porodicama, deci, samohranim roditeljima, studentima i radnicima starijim od 50 godina.
