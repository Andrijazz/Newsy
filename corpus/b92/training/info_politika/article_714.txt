> Izvor: B92
> Datum: utorak 11.02.2014
> Rubrika: info_politika
> Naslov: Gde su "uzdanice" DSS na listi?
> Članak:

Beograd -- Sa liste DSS za vanredne izbore izbačeni su Milica Radović, Sanda Rašković Ivić, Radojko Obradović i Siniša Kovačević, piše Danas.
Prema tvrdnjama tog lista, oni su insistirali da se DSS demokratizuje, da se vrati izvornim principima i drugačijem medijskom pristupu. Međutim, završili su van izborne liste za parlamentarne izbore 16. marta. S druge strane, Marko Jakšić posebno se zalagao za stvaranje "patriotskog bloka".
U stranci Vojislava Koštunice juče nisu želeli da komentarišu izostanak viđenijih članova sa izborne liste. Još kada je bivši potpredsednik DSS Miloš Jovanović jesenas vratio poslanički mandat i podneo ostavku na stranačku funkciju, spekulisalo se da u toj partiji postoji značajan broj funkcionera koji se zalažu za drugačiji koncept stranke i drugačiju borbu za ostvarenje političkih ciljeva, koje smatraju nespornim. Tada se u medijima niko od Jovanovićevih istomišljenika nije oglašavao, ali su sada pretrpeli posledice. Iznenađenje predstavlja izostanak sa izborne liste dugogodišnje narodne poslanice Milice Radović, koja je nedavno ostala i bez funkcije potpredsednice DSS. "Ne znam zašto nisam na listi. Možda je najbolje da to pitate Vojislava Koštunicu", rekla je Radovićeva za "Danas". Na pitanje pretpostavlja li nešto, ona odgovara da se u stranci zalagala za drugačije vođenje, demokratizaciju i vraćanje izvornim principima. Milica Radović napominje da će ostati članica DSS, kako bi se ubuduće borila za svoje ideje u stranci. Dugogodišnji šef Izvršnog odbora i poslanik DSS Radojko Obradović juče je za "Danas" rekao da je lično odlučio da ne bude na izbornoj listi, ali nije bio raspoložen da odgovori na pitanje zašto, kao i da li će ostati član stranke. Obradović je rekao da pokreće novi posao, koji neće imati veze sa partijskom politikom. "Osnivam institut za javne politike, kakav ne postoji u Srbiji. Zadatak instituta biće predlaganje rešenje za određene probleme u zemlji. Tu mislim na javne finansije, obrazovanje, zdravstvo, zapošljavanje", najavio je Obradović za "Danas" i dodao da će institut početi s radom čim njemu zvanično prestane poslanički mandat. "Ne želim da komentarišem odluku DSS da ne budem na izbornoj listi. Juče sam tu knjigu zatvorio. Neću ni da im pomažem u kampanji, a neću ni da im odmažem. Ono što imam da kažem reći ću 17. marta, posle izbora", rekao je za "Danas" Siniša Kovačević. Iako je bila jedan od najaktivnijih poslanika u parlamentu Sanda Rašković Ivić se nije našla na listi DSS. Razlozi joj nisu poznati, ali napominje da se zalagala za veću demokratizaciju stranke. "Sigurno da nije bila moja želja da ne budem na izbornoj listi, ali kada se sve tako izdešavalo, smislila sam šta bih drugo mogla da radim i sad sam vrlo zadovoljna što nisam na listi. Ostajem član DSS, to nije sporno", rekla je Sanda Rašković Ivić za "Danas".
