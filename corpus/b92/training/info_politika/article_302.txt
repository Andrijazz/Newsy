> Izvor: B92
> Datum: subota 25.01.2014
> Rubrika: info_politika
> Naslov: "Ako pobedimo nećemo vladati sami"
> Članak:

Beograd -- Lider SNS Aleksandar Vučić poručio je danas da je cilj te stranke da na predstojećim vanrednim izborima pobedi, ali da SNS, ako pobedi neće vladati sama.
"Ako dobijemo poverenje naroda, nećemo vladati sami, tražićemo široku podršku naroda, jer nam je ta podrška mnogo potrebna, potrebno je da radimo, a ne samo da kritikujemo, da pokazujemo delima, a ne samo rečima da smo sposobniji od naših prethodnika", rekao je Vučić na izbornoj skupštini SNS.
Pozvao je, takođe, članove da ako SNS pobedi, pobedu skromno prihvati, "da ne pokazujemo da smo mnogo jači i nadmoćniji". "Na vama je da objasnite našu politiku, a uveren sam da će građani Srbije to umeti da prepoznaju i izmere. Vaš zadatak je pobeda, da pokažete da možemo više, bolje, snažnije. Ako budemo poraženi, poraz ćemo primiti časno i ozbiljno, onako kako to primaju ljudi koji vole svoj narod i zemlju, a ne da kukumavčimo da su nam svi drugi krivi", rekao je Vučić i pozvao članove stranke da budu posvećeni budućnosti Srbije, napretku i razvoju ekonomije. Na današnjoj izbornoj skupštini, primetio je, nije izgovoreno ime nijedne političke stranke, nijednog lidera, jer, kako je istakao: "Nije naše da se bavimo njima, naše je da rešavamo probleme u Srbiji, u tome se razlikujemo od drugih". Vučić je danas izjavio da će sutra na sednici Predsedništva SNS predložiti da se, kako je rekao, proveri volja naroda.
