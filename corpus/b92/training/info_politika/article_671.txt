> Izvor: B92
> Datum: ponedeljak 10.02.2014
> Rubrika: info_politika
> Naslov: "Hvala za Dačićevu kandidaturu"
> Članak:

Beograd -- Zamenik predsednika SPS Žarko Obradović uručio je delegaciji evropskih socijalista pismo zahvalnosti zbog podrške nominaciji Ivice Dačića za Nobelovu nagradu.
"Svi članovi SPS-a su veoma počastvovani vašom podrškom, koja predstavlja veliki podsticaj da nastavimo s našim mirotvornim i demokratskim reformama u Srbiji", navodi se u saopštenju posle sastanka u SPS-u s delegacijom grupe socijalista u Evropskom parlamentu, s njenim predsednikom Hanesom Svobodom na čelu.
Evropski socijalisti su krajem prošlog meseca, kao i prethodno nekoliko američkih kongresemena, predložili visoku predstavnicu EU Ketrin Ešton i premijere Srbije i Kosova Ivicu Dačića i Hašima Tačija za Nobelovu nagradu za mir zbog "napora za normalizovanje odnosa dve zemlje". Na sastanku u SPS-u je razmatrana politička situacija i saradnja sa socijalističkim i demokratskim partijama u Evropi i regionu. Evropske socijaliste interesovala je i perspektiva donošenja reformskih zakona, a naročito rešenja u okviru budućeg Zakona o radu. Obradović je istakao da je SPS u proteklih šest godina dao suštinski doprinos sprovođenju i ubrzanju reformskih procesa u Srbiji, kao i sprovođenju evropskih standarda i vrednosti, navodi se u saopštenju. Na sastanku je bilo reči i o nastavku saradnje i dijaloga SPS s evropskim socijaldemokratskim partijama i o perspektivama formalnog članstva i partnerstva SPS u međunarodnim organizacijama evropskih socijalističkih i socijaldemokratskih partija.
