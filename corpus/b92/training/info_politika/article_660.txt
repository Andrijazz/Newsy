> Izvor: B92
> Datum: nedelja 9.02.2014
> Rubrika: info_politika
> Naslov: URS: Grubješić za gradonačelnicu
> Članak:

Beograd -- URS predstavili Suzanu Grubješić kao kandidata te stranke za gradonačelnika Beograda, a ona je istakla da je glavnom gradu potrebna decentralizacija.
Grubješić je, na konferenciji za novinare u sedištu te stranke,rekla da svaka vlast, pa i beogradska treba da bude bliža gradjanima i da gradske opštine moraju da imaju više novca i nadležnosti.
Prema njenoj oceni, neodrživo je da sedam osmina gradskog budžeta, koji iznosi 65 milijardi dinara, ostaje gradu, a da se jedna osmina deli na 17 gradskih opština. "Beogradu su neophodni ozbiljni investitori, koji će otvoriti nova radna mesta, jer je i u Beogradu nezaposlenost ogromna, kao i u celoj Srbiji. Neke velike investitore oterala je gradska birokratija, odugovlačenjem izdavanja gradjevinskih dozvola, a neke bezobzirnost i arogancija pojedinaca iz republičke vlade", rekla je Grubješić. Ona je dodala da se Beograd širi i zalazi duboko u Šumadiju, tako da i Arandjelovac traži da postane beogradska opština. Grubješić je ukazala da URS želi da Beograd ponovo postane svet, prepoznatljiv po energiji, entuzijazmu, beogradskom duhu, humoru i idejama, a da mu je osim šoping centara, potrebna i jasna strategija i planovi razvoja. Predstavljajući Grubješićevu, lider URS-a Dinkić je rekao da je ona kandidat za gradonačelnika jer je skromna, iskrena, sposobna i vredna, "prava Beogradjanka po opredeljenju". "Suzanu možete sresti u gradskom prevozu, taksiju, na ulici, na rok koncertima i njena želja je da Evropu dovede u Beograd i u Srbiju, a za nju su vrata otvorena u svim evropskim prestonicama", dodao je Dinkić.
