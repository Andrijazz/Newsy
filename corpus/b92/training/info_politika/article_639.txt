> Izvor: B92
> Datum: subota 8.02.2014
> Rubrika: info_politika
> Naslov: Saša Radulović započeo kampanju
> Članak:

Beograd -- Bivši ministar Saša Radulović pokrenuo je sajt na kom je objavio program svog pokreta i pozvao građane da podrže listu s kojom će nastupiti na izborima.
Na sajtu takođe postoji mogućnost popunjavanja pristupnice za članstvo u pokretu "Dosta je bilo", sa kojim će Radulović nastupiti na predstojećim izborima, piše Novi magazin.
"Mi nismo stranka. Mi nemamo partijski zaposlene članove u javnom sektoru koji sada rade na njihovim stranačkim kampanjama. Takvi nikada nećemo ni biti. Mi nemamo tajkune i interesne grupe iza sebe, nemamo privilegovane stranačke privredike koji dobijaju subvencije i ugovore od javnih preduzeća i države. Nećemo ih nikada ni imati", stoji na sajtu pokreta, a prenosi portal Novog magazina. "Mi smo građani koji zajedno sa vama plaćaju sve to. Mi smo građani koji plaćaju poreze da bi parazitski partijski sistem mogao sebe da finansira preko naših leđa. Mi smo udruženje građana koje pokreće duboke promene u društvu. Dosta je bilo - Saša Radulović", navedeno je.
