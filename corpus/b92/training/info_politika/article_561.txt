> Izvor: B92
> Datum:  
> Rubrika: info_politika
> Naslov: Dinkić: URS ide sam ili sa Tadićem
> Članak:

Beograd -- Predsednik Ujedinjenih regiona Srbije (URS) Mlađan Dinkić izjavio je da će ta stranka na parlamentarne izbore ići ili sama ili sa Borisom Tadićem.
Dinkić je gostujući u emisiji Radiotelevizije Srbije "Da, možda ne", rekao da treba odustati od politike stezanja kaiša, ocenivši da je bivši ministar privrede Saša Radulović bio kvazireformista.
"Unutrašnja politika u poslednjih šest meseci je pogrešna. Srpska napredna stranka je vodila vladu i ništa nisu uradili. Zašto verovati da će biti bolje ako ponovo dobiju glas", zapitao je predsednik URS. On je pohvalio borbu protiv korupcije i spoljnu politiku, ali je kritikovao nedostatak investicija u Srbiju. Predsednik Jedinstvene Srbije Dragan Marković Palma je takođe kritikovao Radulovića, kazavši da je on "uništio srpsku privredu". "Srbija je videla da nedostaje Dinkić, on i ja smo dovodili investitore. I u Italiji se dobija subvencija po zaposlenom radniku", rekao je Marković, upitavši ko će zaposliti 60.000 radnika koji će ostati bez posla u restrukturiranju. On je naglasio da je SPS-PUPS-JS jedina koalicija koja se nije raspala. Lider Nove stranke Zoran Živković ocenio je da u Srbiji ništa ne valja i da zemlja danas liči na vreme iz devedesetih godina. "Najveća opasnost je što se svi guraju oko vlasti. Vučić je kao koka koja okuplja sve oko sebe, a zemlji je potrebna ozbiljna opozicija", naveo je Živković. Prema njegovim rečima, sve stranke sem DS i Nove stranke su spremne da uđu u vlast.
