> Izvor: B92
> Datum:  
> Rubrika: info_politika
> Naslov: LDP: O koalicijama posle izbora
> Članak:

Beograd -- Lider LDP kaže da ta stranka neće biti alibi za stvaranje frontova koji su izraz nemoći, a da će o postizbornim koalicijama razgovarati na osnovu rezultata.
"Nikakve razgovore ne vodimo sa Borisom Tadićem. Za mene je on počasni predsednik Demokratske stranke. Kada bih razgovarao sa DS razgovarao bih sa onim ko je predsednik te stranke", rekao je Čedomir Jovanović na konferenciji za novinare u Beogradu.
On je kazao da su predizborne koalicije neuverljiv i sebičan odgovor na potrebe građana i da će se u subotu na Glavnom odboru LDP razgovarati da li će ta stranka samostalno izaći na vanredne parlamentane izbore 16. marta. "Na Glavnom odboru LDP u subotu dobićete odgovor i o izbornoj listi, našem odnosu prema drugim strankama i ambiciji da budemo deo nove vlasti", rekao je predsednik LDP. Jovanović je naveo da o koaliciji nije razgovarao sa DS, a da će o koalicijama posle izbora odlučivati podrška građana na izborima. "Ništa ne zameram ni Tadiću, ni (Draganu) Đilasu, ni (Zoranu) Živkoviću, ni (Aleksandru) Vučiću, ni (Tomislavu) Nikoliću, ni (Ivici) Dačiću. Očekujem od njih da počnu da rade za ljude koji žive u Srbiji. Ako nema ideju koja bi te ljude pokrenula, neka me pita, pokušaću zajedno sa njima da nađem dovoljno uverljiv odgovor za milione koji zavise od naše sposobnosti da tako nešto uradimo", kazao je Jovanović. On je naveo da LDP ulazi u izbornu kampanju kao stranka sa puno ambicija i sa novom zrelošću, i koja između dva partijska fronta i dve politike traži drugačiji put. "Nemojte da očekujete da se u kampanji izjašnjavam između Srpske napredne stranke i DS jer mi imamo svoju politiku. O njima ne razmišljam", rekao je Jovanović i dodao da je prirodno da posle izbora svako razgovara na osnovu izbornih rezultata.

Liberalno demokratska partija predstavila je danas Željka Ožegovića, kandidata za gradonačelnika Beograda, uz poruku biračima da je potrebno stvoriti drugačiji Beograd koji se ne nalazi između "dva partijska fronta". Ožegović je nedavno iz Demokratske stranke prešao u LDP, a u dva mandata bio je predsednik opštine Novi Beograd. Lider LDP je na konferenciji za novinare rekao da je ta stranka predložila Ožegovića kako bi stvarali novi Beograd koji se ne nalazi "između dva partijska fronta i dve politike koje postoje kako bi pokazale da je ona druga pogrešna". "Želimo Beograd Beograđanima, a ne Beograd dve partijske vojske", rekao je Jovanović i dodao da je sve dobro što se danas vidi u prestonici delo nekadašnjeg gradonačelnika Nenada Bogdanovića i njegovog tima, čiji je deo bio i Ožegović. Na pitanje zašto su za gradonačelnika kandidovali Ožegovića koji je nedavno došao iz DS, Jovanović je rekao da je prirodno i normalno da neko ko je uspešan i ambiciožan, a pritom onemogućen u tom poslu, dobije podršku. Jovanović je rekao da su Beogradu potrebne investicije, a da je Ožegović gradonačelnik-menadžer koji bi bio sposoban da tako nešto uradi, kao i da glavnom gradu trebaju bezbednost, mir i politička kultura koja će biti proizvod drugačijih odnosa političara jednih prema drugima. Lider LDP je takođe izrazio nadu da "Beograđani neće dozvoliti Ivici Dačiću da svojim ucenama odlučuje ko će da vodi Beograd, kao 2008. godine kada je prevario Vučića i Koštunicu ili 2013. kada je prevario Đilasa, a sada bi ceo Beograd". Govoreći o projektu "Beograd na vodi", Jovanović je rekao da LDP želi investicije u Beogradu, ali da liberali nisu učestvovali u pregovorima oko tog projekta. "Nisam siguran koliko je to izvesno, ali bih voleo da se desi", rekao je Jovanović, dok je Ožegović naveo da ne zna konkretne detalje o tom projektu, ali da on "treba da bude deo filozofije koju LDP želi da nametne". Ožegović je naveo da je prihvatio kandidaturu zbog svega što je radio u politici, ali i zato što sa LDP deli zajedničku viziju Beograda kao evropske metropole - viziju koju je imao Nenad Bogdanović. "Želimo da od Beograda napravimo ono što smo napravili od Novog Beograda, želimo da ponudimo treći put izmedju politike konflikta na političkoj sceni. Želimo Beograd u kome će se graditi i raditi, u kome će se pristojni ljudi lepo osećati", rekao je Ožegović podsetivši da je od 2000. do 2008. Novi Beograd bio centar investicija i da je 2005. proglašen gradom budućnosti u Jugoistočnoj Evropi. Ožegović je rekao i da kampanja u Beogradu treba da bude borba ideja, a ne lidera, dok je govoreći o razlozima prelaska iz DS rekao da ta odluka nije bila laka jer je 22 godine bio član DS. "Iza mene stoje rezultati i nisam mogao da utičem na sve. U Demokratskoj stranci, umesto da su tamo program i ideje, na delu su druge stvari", rekao je Ožegović.
