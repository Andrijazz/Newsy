> Izvor: B92
> Datum: subota 8.02.2014
> Rubrika: info_politika
> Naslov: "Ne očekujem bosanski scenario"
> Članak:

Beograd -- Potpredsednik Vlade Rasim Ljajić uveren da se u Srbiji ne mogu dogoditi nemiri poput onih koji se proteklih dana dešavaju u BiH.
"Ne verujem u tu vrstu scenarija, da nešto slično može da se dogodi. Srbija ima političku stabilnost, uprkos svim problemima koje imamo", rekao je Ljajić Tanjugu.
Ljajić je, uz opasku da "iako nije na nama da se mešamo", rekao da je u Bosni i Hercegovini u političkom i ekonomskom smislu situacija veoma komplikovana i da su ti problemi zajedno rezultirali protestima građana. On je ocenio da protesti u BiH nisu politički organizovani i da ne postoji društvena grupa koja ih artikuliše i kanališe. "Ne postoji ni jasan cilj tih protesta, osim što su ljudi nezadovoljni materijalnom, socijalnom i ekonomskom situacijom, niti postoji organizovana društvena grupa koja te proteste artikuliše i kanališe. Na kraju se ispostavilo da su huligani preuzeli celu stvar i praktično dezavuisali legitimne i opravdane zahteve ljudi koji su izašli na ulicu da protestuju zbog lošeg materijalnog statusa", smatra Ljajić. On navodi da je ekonomska situacija u Srbiji značajno bolja nego u Bosni, što potvrđuju, kako kaže, svi ekonomski parametri. "To nije opravdanje, ni alibi. I u Srbiji je teška ekonomska situacija, jer ako imate 25 odsto nezaposlenih, ne postoje reči da može da se opravda i kaže kod nas je dobro, idealno. Teška je situacija, ali u ekonomskom smislu značajno bolja nego u Bosni", rekao je on.
