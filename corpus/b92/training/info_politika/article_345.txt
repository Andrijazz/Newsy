> Izvor: B92
> Datum: ponedeljak 27.01.2014
> Rubrika: info_politika
> Naslov: Rodić započinje posetu SAD
> Članak:

Vašington -- Ministar odbrane Srbije Nebojša Rodić započinje danas zvaničnu, radnu posetu SAD.
On će imati niz bilateralnih susreta sa zvaničnicima Pentagona, Stejt departmenta, Biroa Nacionalne garde, Odbrambene obaveštajne agencije, Nacionalnog univerziteta odbrane i Kongresa.
Kako je saopšteno iz Ministarstva odbrane, osim bilateralnih susreta, Rodić će potpisati i dva sporazuma - u Pentagonu sa sekretarom odbrane SAD Čarlsom Hejgelom u vezi sa bezbednosnim merama za zaštitu tajnih vojnih podataka, a u Stejt departmentu potpisati Sporazum o unapređenju saradnje i statusu snaga u okviru Programa Partnerstvo za mir. Ministra odbrane će, osim sekretara odbrane i visokih zvaničnika Stejt departmenta, primiti i šef Biroa Nacionalne garde SAD Frenk Gras, zatim direktor Odbrambene obaveštajne agencije, Majkl Flin i predsednik Nacionalnog univerziteta odbrane SAD Greg Martin. Rodić će se sastati i sa pripadnicima Ministarstva odbrane i Vojske Srbije koji se trenutno nalaze na školovanju u Nacionalnom univerzitetu odbrane Sjedinjenih Država, navedeno je u saopštenju. Na početku posete SAD Rodić će prisustvovati na svečanosti povodom obeležavanja Svetog Save, u organizaciji srpske dijaspore u Vašingtonu.
