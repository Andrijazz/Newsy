> Izvor: B92
> Datum:  
> Rubrika: info_politika
> Naslov: Đilas: Tužiću Zoranu Mihajlović
> Članak:

Beograd -- Predsednik DS Dragan Đilas i bivši gradonačelnik Beograda najavio je danas tužbu protiv potpredsednice Srpske napredne stranke Zorane Mihajlović.
"Nakon današnjih neistina i optužbi koje je na račun Demokratske stranke i mene lično iznela potpredsednica SNS Zorana Mihajlović, protiv nje ću podneti tužbu nadležnom sudu", piše u izjavi Đilasa.
Po njegovim rečima, demokrate su dve godine odgovarale na laži i uvrede SNS, očekujući da će tome doći kraj i da će SNS tu energiju upotrebiti da uradi nešto dobro za građane. "To prestaje sada. Na ovakve i slične uvrede, Demokratska stranka nema nameru više da odgovara i za svaki naredni slučaj tražiće zaštitu pred sudovima", naveo je Đilas. Zorana Mihajlović je danas izjavila da je Đilas kao gradonačelnik više brinuo o svojim firmama, nego o Beograđanima i ocenila da će, ako Đilas ponovo bude izabran, novac građana završiti u korupcionaškim aferama. Podsetimo, i zamenik predsednika DS Bojan Pajtić izjavio je da će podneti krivičnu prijavu protiv SNS, zbog, kako je naveo, uvreda i govora mržnje koji su protiv njega izneti u saopštenju SNS.
