> Izvor: B92
> Datum: sreda 29.01.2014
> Rubrika: info_politika
> Naslov: Živković: Moj partner je samo DS
> Članak:

Beograd -- Lider Nove stranke Zoran Živković izjavio da će verovatno praviti izbornu koaliciju sa DS, kao i da je nemoguća saradnja Nove sa LDP, URS ili Borisom Tadićem.
"DS je jedini potencijalni kandidat za takvu vrstu saradnje, a njeni stavovi poslednjih meseci stvaraju nadu da je sposobna da se vrati svojim izvornim vrednostima", rekao je Živković za najnoviji broj "Nedeljnika".
Upitan da li je moguća saradnja Nove stranke sa LDP, URS ili Borisom Tadićem, on je odgovorio odrečno. "Ne, tih kontakata nije bilo, niti će ih biti. Za to postoji puno opravdanih razloga, a primarni je njihova spremnost da pristanu na status Vučićevog političkog kućnog ljubimca. Nova stranka sa takvima nema o čemu da razgovara", rekao je Živković. On je ocenio da vlada koju je vodio Aleksandar Vučić nije rešila nijedan problem za 18 meseci, a stvorila je mnoge nove probleme. "Ne postoje nikakve naznake da će se to promeniti nakon sledećih izbora. Zato je neophodno formirati ozbiljan, snažan i hrabar opozicioni front, koji će u narednim godinama vratiti Srbiju na pravi put", rekao je Živković. O dojučerašnjem ministru privrede Saši Raduloviću i mogućem zajedničkom nastupu na izborima, Živković je rekao da je poslednji put razgovarao sa Radulovićem nekoliko nedelja pre njegovog ulaska u Vučićevu vladu. "Tada je došao sa idejom da postane član i potpredsednik Nove. Konačni cilj bi bio da Nova postane 'zamena' za URS u koaliciji sa SNS. Taj predlog je odmah odbačen, a Radulović je saopštio da samostalno ulazi u Vučićevu vladu. Rekao sam mu da je apsolutno nemoguće sprovoditi reforme u kabinetu demagoških kursadžija i da će biti jednokratno upotrebljen. To se pokazalo tačnim", kazao je Živković.
