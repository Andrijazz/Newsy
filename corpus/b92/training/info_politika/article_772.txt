> Izvor: B92
> Datum:  
> Rubrika: info_politika
> Naslov: RIK proglasio listu DS-a
> Članak:

Beograd -- RIK proglasila izbornu listu koalicije "Sa Demokratskom strankom za demokratsku Srbiju", koja će se na listiću za izbore 16. marta naći pod brojem osam.
RIK je utvrdio da je od 20.543 potpisa koji su podržali kandidate za poslanike te liste pravovaljano 19.154, što je dovoljno za proglašenje liste.
RIK je takođe utvrdio da je naknadno, nakon predaje liste kandidata toj komisiji, svoju kandidaturu povukao Radoslav Milovanović, diplomirani inženjer šumarstva iz Kučeva, koji je na listi bio pod rednim brojem 86. Tako proglašena lista koju predvodi Demokratska stranka ima 249 kandidata za poslanike. Prvi na listi je lider DS-a Dragan Đilas, potom slede Bojan Pajtić, Nataša Vučković, Dragoljub Mićunović, Miodrag Stojković, Gordana Čomić, Dragan Šutanovac. Osmi na listi je predsednik Nove stranke Žoran Živković, iza njega sledi Aida Ćorović, a potom Borislav Stefanović, koji se nalazi prod brojem deset. Na listi DS-a je, između ostalih, i Vesna Rakić Vodinelić, koja je poslednja na listi kandidata za poslanike te koalicije. Koaliciju koju predvodi DS čine i Nova stranka, Demokratski savez Hrvata u Vojvodini i Bogata Srbija Zaharija Trnavčevića. Predstavnici te koalicije predvođene Đilasom sinoć su predali listu Republičkoj izbornoj komisiji.
