> Izvor: B92
> Datum: ponedeljak 20.01.2014
> Rubrika: info_politika
> Naslov: Kakve su šanse za spajanje ambasada
> Članak:

Beograd -- Srpske diplomate bi do kraja godine, ako se o tome saglase vlade, mogle da dele krov nekih od diplomatskih predstavništava, sa kolegama iz regiona.
Ideja je da se, zbog smanjenja troškova diplomatske mreže, sa državama u regionu uspostave zajednička predstavništva. Iskusne diplomate ne veruju da je došao trenutak za zajedničku regionalnu diplomatiju, ali kažu da bi zemlje mogle više da sarađuju, a ne samo da dele prostor u ambasadama.
Inicijativu da zemlje regiona uspostave zajednička diplomatska predstavništva u zemljama Latinske Amerike, Afrike i Azije oživeo je početkom januara šef srpske diplomatije Ivan Mrkić. U prestonicama regiona prihvaćena je kao tema za razmišljanje i razgovori među vladama su u toku. Vuk Drašković kaže da je i sam pokrenuo takvu ideju u vreme kada je bio ministar spoljnih poslova Srbije i da mu je uzor bilo zajedničko, pre svega konzularno, predstavljanje skandinavskih zemalja. "Moguće je vrlo lako konzularna predstavništva zajednička da budu. Kada su u pitanju diplomatska, čisto ambasadorska mesta, mislim da do zajedničkoga predstavljanja će proteći mnogo, mnogo vode s obzirom na to da svaka država ima neke specifične stvari koje krije od druge države... i to je razumljivo", kaže Vuk Drašković, nekadašnji ministar spoljnih poslova Srbije. Bivši ambasador u Crnoj Gori Zoran Lutovac podseća da skandinavska, odnosno, nordijska saradnja, pored smanjenja troškova, podrazumeva i formulisanje zajedničkih interesa i nastup prema trećim zemljama. To, u slučaju prostora bivše SFRJ, zavisi od politike. "Mislim da već može da se krene i sa tom vrste saradnje, da je sazrelo vreme, da nema razloga da do toga ne dođe. Kako će se to formulisati, da li kao nordijske zemlje, potpisivanjem nekih deklaracija o saradnji, ili potpisivanjem deklaracije o zajedničkom nastupu prema trećim zemljama, o solidarnosti,kao što su oni imali, ili na neki drugi način, ali misli daje vreme da se može razmišljati i u tom pravcu", kaže on. Mrkićeva inicijativa, o kojoj dogovor očekuje do kraja godine, za sada se, zvanično, zaustavlja na deljenju troškova i prostora, a pozitivno su reagovale Podgorica i Skoplje. Srbija u 2014. godini planira otvaranje tri ambasade i pet diplomatskih kancelarija, a ideja je da upravo tamo profunkcionišu zajednička predstavništva.
