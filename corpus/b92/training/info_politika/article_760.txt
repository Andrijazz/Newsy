> Izvor: B92
> Datum:  
> Rubrika: info_politika
> Naslov: “Doprinos Srbije ljudskim pravima“
> Članak:

Beč -- Srbija će tokom predsedavanja OEBS-u dati svoj doprinos poštovanju ljudskih prava, poručuje Gordana Čomić.
Član Stalne delegacije Narodne skupštine Srbije pri Parlamentarnoj skupštini Organizacije za evropsku bezbednost i saradnju (OEBS) Gordana Čomić istakla je danas da će delegacija Srbije uoči predsedavanja ovom institucijom, iduće godine, dati svoj doprinos poštovanju ljudskih prava.
Čomićeva, koja je izvestilac Komiteta za demokratiju, ljudska prava i humanitarna pitanja Parlamentarne skupštine OEBS, kazala je da je to telo stavlo akcenat na migrante, s obzirom da se u regionu OEBS dešavaju razne nestabilnosti od građanskih ratova do situacija sa vladama i ekonomskim položajem, koji ljude sa oboda regiona OEBS-a teraju da napuste svoju zemlju. Ona je u izjavi novinarima rekla da se za generalnu skupštinu u Bakuu u julu ove godine priprema rezoluacija o položaju migranata. "Smaratmo da zemlje OEBS moraju ozbiljno razmotriti kakav će biti stav prema tim ljudima. Protiv smo da se oni smatraju pretnjom u zemljama u kojima rade i žive, kao i da se njihov status razmatra kao deo ljudskih prava. Bez obzira na uzrok koji ih je naterao da emigriraju oni imaju pravo na dostojanstven život tamo gde ga traže", poručila je Čomićeva. Situacija u Ukrajini, Centralnoj Aziji i nedvano u Bosni i Hercegovini ukazuje, prema njenim rečima, da nije optimističan stav da će migranata biti manje, nego više. Poseban akcenat stavljen je na položaj žena u migrantskim populacijama. "U Bakuu želimo da obeležimo 10 godina od Akcionog plana kojim se OEBS posvetio da vodi računa o ekonomskom položaju žena, o ljudskim pravima, borbi za život bez nasilja", objasnila je ona. Prema njenim rečima, neposredno pre nego što bude preuzela predsedavanje OEBS-om od Švajcarske, delegacija Srbije će dati svoj doprinos očuvanju ljudskih prava žena i migranata kao posebno osetljivih grupa u zemljama OEBS. On je, kako je navela, izložila ideje za izveštaj koji bi trebalo da uđe u deklaraciju iz Bakua. "Srbija je privržena vrednostima OEBS-a, mnogo ljudi je radilo da bi zaslužila predsedavanje, dali smo parlamentarni doprinos za ljudska prava, kao i da se pravna država uspostavlja gde je ima malo i pokazali da mi koji možda kasnimo sa razvojem pravne države možemo da budemo dodatna vrednost ukupnom regionu OEBS", ocenila je Čomićeva. U Beču je danas otpočelo dvodnevno redovno zimsko zasedanje Parlamentarne skupštine OEBS.
