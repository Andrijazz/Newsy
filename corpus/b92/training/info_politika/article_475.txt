> Izvor: B92
> Datum: nedelja 2.02.2014
> Rubrika: info_politika
> Naslov: "DSS ide samostalno na izbore"
> Članak:

Beograd -- Predsednik DSS Vojislav Koštunica izjavio da ta stranka na parlamentarne izbore izlazi samostalno insistirajući na političkoj neutralnosti zemlje.
Koštunica je dodao da će to biti važni izbori jer će narod odlučivati da li želi političku neutralnosti zemlje ili evropske integracije.
Koštunica je, obraćajući se članovima Glavnog odbora DSS, rekao da ta stranka treba samostalno da učestvuje na izborima, da ima svoju politiku zasnovanu na državotvornoj ideji političke neutralnosti, ali da ima i celovit ekonomski program razvoja Srbije do 2019. "Ovi izbori su važni da važniji ne mogu biti. Bivša vlast u kojoj je većinu imao SNS doslovno je opustošila Srbiju", rekao je Koštunica, ocenivši da situacija na Kosovu i Metohiji, od ulaska NATO, nikada nije bila teža, da je dosadašnja vlast u toj pokrajini uništila srpsku državnost, da je omogućila da u Vojvodini "separatisti ponovo pišu statut". Glavni uzrok teritorijalnog, ekonomskog i moralnog propadanja Srbije je Evropska unija, ponovio je Koštunica stav DSS, kritikujući posebno odnos vlasti prema EU u kojem će, kako je rekao, srpska privreda propadati sve dok je Srbija za Brisel vezana evropskim integracijama i Sporazumom o stabilizaciji i pridruživanju. On je izjavio i da je mnogo stranaka i organizacija ponudilo da napravi koaliciju sa DSS, ali da stranka na to nije pristala jer niko od njih nije zapravo podržavao politiku DS S, već su samo bili zainteresovani za ulazak u Skupštinu Srbije. "Za zajednički nastup na izborima mora postojati zajednička politika. Mi tražimo podršku naroda da bi Srbija bila ponovo slobodna zemlja. Pravi je trenutak da se narod trgne i da kaže da je dosta bilo ponižavanja Srbije. Dosta je bilo uništavanja naše privrede. Dosta je bilo ruganja našoj istorji i našim vrednostima. Dosta smo trpeli, vreme je da uzmemo sudbinu u svoje ruke", poručio je Koštunica.
