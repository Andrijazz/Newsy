> Izvor: B92
> Datum: petak 7.02.2014
> Rubrika: info_politika
> Naslov: Šta bi bilo da se Mađari dogovore
> Članak:

Subotica -- Mada je bilo poziva i najava zajedničkog nasupa političke stranke mađarske nacionalne manjine ipak neće nastupiti zajednički na predstojećim izborima 16. marta.
Ukoliko bi nastupile zajedno mogle bi osvojiti i do devet manadata, piše “Vojvodina danas”. Najveća mađarska stranka u Srbiji, Savez vojvođanskih Mađara, još ranije je najavio samostalni nastup.
Ove nedelje su tri vojvođanske mađarske stanke pristupile koaliciji "Lista nacionalnih zajednica". Demokratska stranka vojvođanskih Mađara odbila je učešće u ovoj koaliciji, a predsednik Demokratske zajednice vojvođanskih Mađara Aron Čonka prisustvovao je dogovoru predstavnika stranaka građanske orijentacije o stvaranju zajedničkog gradjanskog bloka oko Borisa Tadića. "Sudeći po najnovijim događajima, dogovor o zajedničkom nastupu nije postignut, pa su sve stranke počele da traže odgovarajuću poziciju za ulazak u Skupštinu Srbije" - piše "Vojvodina danas". Pokret mađarske nade, Mađarski građanski savez i Partija mađarske sloge nastupaju u okviru "Liste nacionalnih zajednica" koju predvodi Emir Elfić iz Bošnjačke demokratske zajednice. Prema dogovoru, treći na listi je predstavnik Pokreta mađarske nade, što ne znači siguran ulazak u parlament, imajući u vidu da je koalicija partija nacionalnih manjina pod imenom Emira Elfića na izborima 2012. godine osvojila 25.000 glasova i jedan mandat. "Demokratska stranka vojvođanskih Mađara je verovatno imala na umu i ovu činjenicu kada je odbila da prisustvuje činu sklapanja koalicije partija nacionalnih manjina. Kako je predsednik stranke Bela Čorba objasnio za javnost, prvi razlog odsustva je nedostatak jasnog koncepta manjinske autonomije, a drugi je što za predstavnika mađarskih partija nije omogućen siguran ulazak u parlament" - piše ovaj portal na mađarskom jeziku. Prema kalkulaciji "Vojvodine danas", u slučaju kada bi svih šest mađarskih stranaka nastupale zajedno, imajući u vidu rezultat iz decembra 1990. godine, kada je DZVM kao jedina stranka Mađara u Vojvodini osvojila 132.726 glasova, zajednički nastup svih stranaka bi Mađarima u Vojvodini na osnovu cenzusa za manjine donelo možda i devet mandata u Skupštini Srbije. SVM Ištvana Pastora na prethodnim izborima 2012. godine osvojio je 68.323 glasova i pet mandata, a ostale mađarske stranke nisu imale predstavnike u Skupštini Vojvodine.
