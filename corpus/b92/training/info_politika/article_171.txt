> Izvor: B92
> Datum: petak 17.01.2014
> Rubrika: info_politika
> Naslov: 2/3 članova GO DS za jedinstvenu DS
> Članak:

Beograd -- Inicijativu za jedinstvenu DS koju je pokrenuo zamenik predsednika DS Bojan Pajtić potpisima je podržalo skoro 2/3 članova GO DS, odnosno 294 člana od njih 481.
To je izjavio potpredsednik DS-a Dejan Nikolić.
Tom inicijativom zahteva se da svaka unutarstranačka izborna aktivnost bude obustavljena, a da izborna skupština stranke bude održana tek nakon vanrednih parlamentarnih izbora, kako to i nalaže Statut DS.
Samo neki od članova GO DS koji su potpisali inicijativu su Ružica Đinđić, Vida Ognjenović, Vesna Martinović, Dušan Spasojević, Borislav Stefanović, Jovan Marković, Miodrag Stojković, Dušan Milisavljević, Goran Ješić, Saša Paunović, Gorica Mojović, Zoran Alimpić, Gordana Čomić. Dejan Nikolić navodi da se u Pajtićevoj inicijativi konstatuje da DS, kao jedina alternativa aktuelnim republičkim vlastima, ima istorijsku odgovornost da izbavi Srbiju od autoritarne, neuspešne i populističke politike koja urušava sve segmente društva. "DS nema pravo da se dva meseca uoči beogradskih i eventualnih parlamentarnih izbora bavi sama sobom, prebrojava, samu sebe pobeđuje. Izložena nezapamćenoj medijskoj hajci, DS ne sme dozvoliti da mera uspešnosti bilo kog njenog predsednika bude slika koju o njemu stvaraju politički protivnici, tabloidi ili rezultati naručenih istraživanja javnog mnjenja", stoji u zaključcima ove Inicijative za jedinstvenu DS. Sutra će u Novom Sadu biti održana sednica GO Demokratske stranke. Uoči te sednice, članovi i funkcioneri DS-a koji se protive Draganu Đilasu tvrde da je sve veći broj opštinskih odbora DS-a podržao zahtev za Đilasovu smenu. Poslednji broj koji iznosi ta struja je 55 od ukupno 130 aktivnih opštinskih odbora.
