> Izvor: B92
> Datum:  
> Rubrika: info_politika
> Naslov: Danas: Radulović hoće sa Slovacima
> Članak:

Beograd -- Bivši ministar privrede Saša Radulović proteklih dana je pregovarao sa Janom Paulom, predsednikom Slovačke stranke, saznaje Danas.
Listi piše da je Radulović pregovarao kako bi zahvaljujući takozvanom manjinskom pragu uspeo da pređe cenzus na parlamentarnim izborima 16. marta.
List "Danas" ističe da je ovo saznao iz odlično obaveštenih izvora, ali i Slovačka stranka (Slovenska strana) i bliski Radulovićevi saradnici tvrde da pregovora nije bilo. Jan Paul, koji je i član Nacionalnog saveta slovačke nacionalne zajednice, kaže za "Danas" da veliki broj stranaka želi sa Slovacima da izađe na izbore kako bi lakše prešli cenzus za ulazak u Skupštinu Srbije. "Čujemo da smo pregovarali sa Muamerom Zukorlićem, Sulejmanom Ugljaninom, Borisom Tadićem, Sašom Radulovićem, NOPO i s mnogim drugim. Tačno je da sam učestvovao u nekim razgovorima oko koalicije, da je bilo i nekih ponuda, ali je takođe tačno da su te iste stranke, i bez pravog dogovora, odmah puštale vest da su Slovaci s njima u savezu. Istina je da mi na parlamentarne izbore 16. marta izlazimo samostalno, kao manjinska slovačka stranka. Nećemo da budemo ničiji privezak i verujemo da ćemo preći prag od 0,4 odsto na parlamentarnim izborima i da ćemo ponovo imati poslanika u parlamentu", objasnio je Paul za "Danas". On kaže da Slovačka stranka od danas počinje prikupljanje potpisa za izlazak na izbore, ali da je suočena s novčanim problemima. "Potrebno je da obezbedimo 80.000 evra, kao garanciju državi za finansiranje kampanje, jer u protivnom ne možemo da dobijemo sredstva od države. Mi nemamo svoj kapital. Stavljanje nekretnina pod hipoteku je proces koji traje, a kampanja je kratka", naveo je Jan Paul i dodao da veruje da će njegova stranka dobiti većinu glasova od 45.000 Slovaka, koliko ih ima u Srbiji i koji uglavnom žive od poljoprivrede. Aleksandar Stevanović, bliski saradnik Saše Radulovića, juče nam je rekao da mu nije poznato da je bivši ministar privrede pregovarao sa Slovacima.
