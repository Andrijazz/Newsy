> Izvor: B92
> Datum: utorak 11.02.2014
> Rubrika: info_politika
> Naslov: Stanković poziva Albance na dijalog
> Članak:

Beograd -- Predsednik Koordinacionog tela za jug Srbije Zoran Stanković pozvao je predstavnike Albanaca iz Preševa i Bujanovca na nastavak razgovora s Vladom Srbije.
"Prekid razgovora nikome nije doneo dobro, a pogotovu ne građanima Preševa i Bujanovca. Da smo obavili predviđene razgovore, sigurno bi danas za mnoga pitanja imali predloge prihvatljivih rešenja", ocenjuje se u poruci Stankovića albanskim liderima.
U toj poruci, koja je prosleđena medijima, navodi se spremnost Vlade da "u skladu sa Ustavom i međunarodnim konvencijama o pravima manjina" razgovara o problemima Albanaca zbog kojih su svojevremeno napustili dijalog. Politički lideri Albanaca sa juga Srbije prekinuli su komunikaciju s vladom krajem novembra 2013. godine, nezadovoljni zbog izmeštanja sudova i tužilaštva iz Bujanovca i Preševa.
