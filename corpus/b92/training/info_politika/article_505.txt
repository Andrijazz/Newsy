> Izvor: B92
> Datum: utorak 4.02.2014
> Rubrika: info_politika
> Naslov: Proglašena lista koalicije oko SNS
> Članak:

Beograd -- Republička izborna komisija (RIK) proglasila je večeras izbornu listu koalicije oko Srpske napredne stranke, za učešće na parlamentarnim izborima 16. marta.
Izborna lista nosi naziv "Aleksandar Vučić - budućnost u koju verujemo" prva je proglašena lista, a koalicioni partneri na njoj su Socijaldemorkatska partija Srbije, Nova Srbija, Srpski pokret obnove i Pokret socijalista.
Prvi na listi i nosilac liste je lider SNS, Aleksandar Vučić. Od 20.710 potpisa gradjana, utvrdjeno je da je 19.773 upisano u birački spisak. Za 65 osoba nije bilo moguće izvršiti proveru zbog neispravno upisanog jedinstvenog matičnog broja, a 621 osoba nije upisana u jedinstveni birački spisak, rečeno je na sednici RIK.
