> Izvor: B92
> Datum: petak 24.01.2014
> Rubrika: info_politika
> Naslov: DS traži smenu Vučevića
> Članak:

Novi Sad -- Gradski odbor DS zatražio ostavku gradonačelnika Novog Sada Miloša Vučevića zbog epidemije nasilja koja se širi ulicama grada i koju niko nije voljan da spreči.
Demokrate u Novom Sadu zatražile su Vučevićevu ostavku i zbog, kako tvrde, nesposobnosti da Novosađanima garantuje bezbednost, ignorisanja ovog problema i ćutanja o broju žrtava koji je sve veći.
"Da li među onima čiji je posao da garantuju bezbednost građanima danas postoji makar jedan častan čovek koji je spreman da plati cenu svoje nesposobnosti i ponudi svoju ostavku? Napad na učenika u školskoj klupi, pljačka i noćašnji obračun noževima na ulici dala su jasan odgovor na ova pitanja - epidemija nasilja širi se Novim Sadom, i ne postoji niko voljan da je spreči", navodi se u saopštenju DS. Demokrate smatraju da je Vučević od Novog Sada napravio "sigurnu kuću za kriminalce", podsećajući da je za vreme njegovog mandata grad poneo "titulu" najnebezbednijeg mesta za život u Srbiji. "Bavio se svim temama za koje nije nadležan, uspešno ignorisao epidemiju nasilja na ulicama. Jasno je da je ovakav odnos prema bezbednosti Novosadjana nedopustiv. Jasno je da nema i neće imati odgovor i rešenje, zato zahtevamo njegovu ostavku", kaže se u saopštenju Gradskog odbora DS. Podsetimo, zbog nasilja u Novom Sadu DS je reagovao i juče.
