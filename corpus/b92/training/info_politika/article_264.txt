> Izvor: B92
> Datum:  
> Rubrika: info_politika
> Naslov: "Besmislene tvrdnje Đuraškovića"
> Članak:

Beograd -- Neistinite su i potpuno besmislene tvrdnje Mila Đuraškovića o tome da sam navodno vršio pritisak na njega u vezi sa bilo čim i na bilo koji način, kaže Petrović
"Naravno da je, takođe, potpuno sa one strane pameti da sam davao naloge da u moje ime rade - ministru, šefu kabineta predsednika države i samom predsedniku - u vezi sa bilo čim", rekao je Dušan Petrović, nekadašnji ministar i bivši član DS, sada predsednik stranke Zajedno za Srbiju.
"U svako doba sam spreman da pomognem nadležnim državnim organima u rasvetljavanju svih spornih okolnosti, ukoliko utvrde da postoji takva potreba. Iskreno govoreći, potpuno sam zabezeknut neistinama koje je Đurašković izneo i ne mogu da proniknem u njegove motive da to učini", rekao je Petrović. Podsetimo, danas, u nastavku suđenja, vlasnik "Nibens grupe" Milo Đurašković optužio je čelnike DS za propast putarskih preduzeća, tvrdeći da su ga ucenjivali i na kraju uhapsili. "Dušan Petrović, koji je u to vreme imao veliki uticaj, tražio je od mene da u konzorcijum firmi ubacim preduzeće 'Interkop Šabac' i da ono bude nosilac posla. Ja se sa tim se nisam slagao kao ni predstavnici ostalih firmi u konzorcijumu, jer to preduzeće nije zadovoljavalo uslove, nit je bilo referentno", ispričao je Đurašković izlažući svoju odbranu, a prenosi Tanjug. Petrović im je posle toga, kako je naveo, poručio da je "to državni interes". Ubrzo je upozoren da su instrukcije da "Interkop Šabac" bude nosilac tog projekta "stigle direktno sa Andrićevog venca, od tadašnjeg predsednika Borisa Tadića i njegovog savetnika Mikija Rakića", a da je istovremeno finansijska policija ušla u Nibens, napomenuo je, između ostalog, Đurašković.
