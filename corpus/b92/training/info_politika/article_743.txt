> Izvor: B92
> Datum: sreda 12.02.2014
> Rubrika: info_politika
> Naslov: URS za saradnju s Univerzitetom
> Članak:

Beograd -- Kandidatkinja URS-a za gradonačelnicu Beograda Suzana Grubješić zalaže se za jačanje veza između Grada i Beogradskog univerziteta.
"Ulaganje u obrazovanje nije trošak već investicija i treba napustiti politiku štednje koja ne daje dobre efekte... Treba štedeti na birokratiji, a ne na znjanju i ne treba štediti na ulaganjima u znanje", rekla je Grubješićeva.
Ona je prilikom posete Elektrotehničkom fakultetu rekla i da sa beogradskog univerziteta izlaze najbolji mladi ljudi istakavši da moraju da se ojačaju veze između Grada i univerziteta. Grubješićeva ističe i da treba uložiti mnogo više i sredstava i znanja da mladi ljudi koji izađu sa fakulteta ne odlaze u inostranstvo i da se više ne vraćaju ni u Beograd, ni u Srbiju. Ona je istakla i da će se URS zalagati "kao i do sada da se napusti politika solidarne štednje, da se ukine solidarni porez i da sve snage usmerimo kako bi se otvorila nova radna mesta naročito za ove najbolje kadrove koje Srbija ima, a koji izlaze sa beogradskog univerziteta". Dekan Elektrotehničkog fakulteta Branko Kovačević je rekao da je taj fukultet dugo i uspešno sarađivao sa Grubješićevom u raznim oblastima. Uspešno smo sarađivali na evropskim integracijama, Fondu za mlade talente, projektima sa Ujedinjenim Arapskim Emiratima..., rekao je Kovačević. "Pokušavamo da pomognemo Srbiji tako što ćemo kao akademska zajednica da otvaramo radna mesta, jer Srbija nema drugog puta kojim treba da ide osim da obrazuje mlade", rekao je on.
