> Izvor: B92
> Datum: utorak 28.01.2014
> Rubrika: info_politika
> Naslov: Palma: Neće biti prljave kampanje
> Članak:

Jagodina -- Dragan Marković Palma izjavio da Koalicija SPS-PUPS-JS, na čelu sa Ivicom Dačićem, očekuje veoma dobre rezultate na vanrednim parlamentarnim izborima.
Predsednik Jedinstvene Srbije i Skupštine grada Jagodine je ocenio da neće biti prljave kampanje.
"Neki će možda da se iznenade time koliko ćemo glasova osvojiti, ali ako kažemo da je predsdsednik Vlade, odnosno šef naše koalicije Dačić, za dve godine bio 30 puta u Briselu, gde se odlučuje o sudbini građana Srbije, toliko puta nisu bili svi predsednici Vlada u poslednjih 20 godina, ako je bio šest puta u Americi, a toliko nisu bili svi predsednici Vlada od 2000 godine, onda iznenađenja nema", rekao je Marković. On je dodao da ove dve destinacije spominje "jer su bitne, u njima se odlučuje o budućnosti i prošlosti Srbije i građana Srbije". "Naša koalicija, gde je god izašla na lokalne izbore dobila je 40 odsto glasova više nego na poslednjim izborima a i to govori nešto", tvrdi on. Na pitanje da li očekuje prljavu kampanju, Marković je istakao da će funkcioneri Koalicije SPS-PUPS-JS u kampanji "govoriti o delima, o onome što je radila, nećemo drugima da se bavimo". Opozicija, siguran sam, napadaće poziciju, to je normalno, imajući u vidu kakve su kampanje bile poslednjih godina u Srbiji, ocenio je Marković. "Mi iz koalcije SPS-PUPS-JS nećemo nikoga napadati, pričaćemo o rezultatima a ti rezultai su veliki, ogromni, od državnih do lokalnih, infrastrukturnih, međunarodnih, o novim radnim mestima, borbi protiv bele kuge, socijalnoj pravdi", rekao je Marković. Ono što je od vitalnog značaja za građane Srbije je dolazak stranih investitora, dodao je on. "Mogu da kažem da smo u svemu najbolji, i neka nas drugi napadaju ako imaju razlog ali ako to budu radli često mi ćemo ponekad da im odgovorimo, ali podvlačim da ne želimo da se bavimo drugim partijama i drugim strankama", rekao je Marković. Ja želim, istakao je, da se takmičimo programom i delima, ako opozicija nema dela, hajde da se takmičimo programom, ako je opozicija bila na vlasti više godina a sada nam nudi neke programe a nije ih realizovala dok je bila na vlasti, onda se postavlja pitanje zašto to nisu uradili dok su bili na vlasti. Marković je dodao: "Nikada nećemo raditi kao što to rade neke druge partije da im je za sve neko drugi kriv za nešto što oni ne mogu da urade". Građani Srbije biraju i odlučuju, zaključio je Marković.

Sastanak lidera Koalicije SPS-PUPS-JS o ponovnom zajedničkom izlasku na vanredne parlamentarne izbore 16. marta, trebalo bi da bude održan u narednih desetak dana, izjavio je danas poslanik i funkcioner PUPS Momo Čolaković. "Očekujem da će lideri Jovan Krkobabvić, Ivica Dacičh i Dragan Marković razgovarati u narednih 10-ak dana, da će se sve okolnosti razjasniti i da će se postići dogovor o izlasku na izbore u koaliciji koja je i do sada postojala", rekao je Čolaković Tanjugu. On je dodao da ne isključuje mogućnost da ta koalicija ostane i posle izbora. Čolaković je dodao da je Koalicija SPS-PUPS-JS funkcionisala dobro, sa puno razumevanja u zajedničkih aktivnosti, da su sve tri stranke imale slične programe i da zato on lično smatra da će zajedno izaći na parlamentarne izbore 16. marta. On je takođe istakao da nije bilo razgovora o eventualnoj predizbornoj koaliciji sa SNS i da će, ukoliko bude inicijativa naprednjaka, predsednik Krkobabić o tome obavestiti stranačke organe. "O tome ćemo u tom slučaju razgovarati i to nama godi, jer je to najjača politička partija. Ukoliko bude takvih razgovora predsednik će o tome obavetiti stranačke organa i o tome ćemo razgovarati", rekao je Čolaković. Čolaković je zaključio da je vladajuća koalicija dobro funkcionisala u prethodnom mandatu od godinu i po dana i u tom pogledu podvukao puno razumevanje SPS i SNS za stečena prava penzionera, razumevanje za njihov materijalni i socijalni položaj, kao i drugih ugroženih kategorija građana.
