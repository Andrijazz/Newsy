> Izvor: B92
> Datum: petak 17.01.2014
> Rubrika: info_politika
> Naslov: Dačić ljut, ali ne smenjuje Ružića
> Članak:

Beograd -- Premijer jeste bio ljut zbog izjave o Đuriću, ali na sastanku sa rukovodstvom SPS-a nije bilo govora o smeni ministra bez portfelja, piše "Politika".
Ćutanje je zlato, ovo će, u narednih desetak dana, biti omiljena narodna poslovica funkcionera SPS-a i SNS-a.
To bi trebalo da doprinese lakšem prevazilaženju žestokog potresa u vladajućoj koaliciji, izazvanog izjavom Branka Ružića da je siguran da Dragan Đurić nije kriv i oštrom reakcijom Aleksandra Vučića koji mu je poručio da može da ide iz vlade. Obe stranke su svojim funkcionerima zabranile da pričaju o ovoj temi, a tišina, smatraju analitičari jeste jedan od načina da se situacija smiri, za sada. Ružićeva izjava povodom hapšenja vlasnika "Zekstre" i predsednika FK Partizan, najviše političke štete nanela je njegovoj partiji i, pre svih, lideru stranke i premijeru Ivici Dačiću, koji se i onako, takoreći, svakodnevno u tabloidima pominju kao zaštitnici tajkuna i prepreka u borbi protiv korupcije i organizovanog kriminala. Zato je Dačić koji svakog dana priča da nema zaštićenih, i jeste bio ljut, ali, kako kažu u SPS-u, nije bilo nikakvih specijalnih i dramatičnih sastanaka, ni povišenih glasova. Kod premijera se jeste sedelo i razgovaralo, rekli su izvori "Politike", ali nije to bilo nikakvo uže rukovodstvo. O smeni Ružića nije bilo ni govora, niti će on otići iz vlade, a da li je bilo pritisaka za tako nešto, to, zna samo Ivica Dačić. U svakom slučaju, svima je rečeno da se uzdrže od komentara i da ne ulaze u javne sukobe sa naprednjacima i njihovim liderom. Može li jedan ovakav skandal da se završi tišinom? Đorđe Vukadinović, glavni urednik "Nove srpske političke misli", kaže da je u srpskoj politici sve moguće i da ovo ne bi bio ni prvi, ni najveći skandal koji bi se završio po onoj narodnoj "pojeo vuk magarca". Vukadinović podseća da je, bez epiloga ostala izjava Zorane Mihajlović, da jedan ministar u vladi radi protiv interesa države, na oštre optužbe između Mihajlovićeve i njenog stranačkog kolege ministra Milana Bačevića Vukadinović kaže da ne zna da li će se ovo završiti tišinom, ali ne bi bio iznenađen. On, međutim, kaže, da sve zavisi od toga da li SNS-u odgovara da epilog bude "pojeo vuk magarca", ili će pokušati da se ovo iskoristi kao dodatni pritisak na Dačića za raspisivanje vanrednih izbora. Prema Vukadinovićevim rečima, mogao bi SNS da traži Ružićevu glavu, kao jednu vrstu zadovoljštine, pa da se odustane od izbora.U SPS-u su rekli da Ružićev odlazak iz vlade ne dolazi u obzir, što je potpuno logično, s obzirom na to da bi smena još jednog ministra iz SPS-a, zato što to traži SNS, mogla da izazove ozbiljan problem u stranci. Dačiću nije bilo nimalo lako da pristane da iz vlade ode njegov zamenik u stranci Žarko Obradović. Ni odluka da iz njegovog kabineta ode i Milutin Mrkonjić nije bila laka. Smena Branka Ružića bila bi prilično problematična, u javnosti bi se stvorio utisak da o kadrovima u SPS-u odlučuju isključivo naprednjaci. Đorđe Vukadinović kaže da bi, ukoliko bi bilo zatraženo da se odrekne Ružića, za Dačića to bilo malo neprijatno, ali kao što se pre pet-šest meseci odrekao Obradovića i Mrkonjića, ne bi bilo nemoguće da se odrekne i Ružića. "Za Dačića ne bi bilo jednostavno da se odrekne svog ministra bez portfelja, ali on je već pokazao sklonost da popusti i da učini sve za očuvanje vlade", konstatuje Vukadinović.
