> Izvor: B92
> Datum: nedelja 26.01.2014
> Rubrika: info_politika
> Naslov: Došlo vreme za politiku LDP-a
> Članak:

Beograd -- Predsednik LDP Čedomir Jovanović poručio da je vreme da LDP počne da sprovodi svoju politiku, koja je u međuvremenu postala ključni elemnet državne politike.
Jovanović je ocenio i da izlazak na vanredne parlamentarne izbore doživljava kao "izraz nemoći i dezorijentisanosti vladajuće koalicije" za posao koji se u Srbiji mora uraditi i da je zbog toga vreme za LDP.
On je na konferenciji za novinare rekao da o postizbornim koalicijama može da se razgovara posle izbora kada se vidi da li građani podržavaju politiku LDP. "Mi smo stranka koja je oduvek opisivana kao stranka sa kojom niko ne može ne zbog našeg hira, nego politike na kojoj smo insistirali. U međuvremenu, stavovi LDP-a postali su ključni elementi državne politike i to pravi sliku o nama kao o stranci koja ne bi postavljala pitanje politike buduće vlade i bila sa bilo kim u vlasti", rekao je Jovanović. Ističući da će se o koalicijama razgovarati tek nakon što dobiju podršku građana za posao koji žele da obave, Jovanović je rekao da "prvi sagovornici LDP-a svakako neće biti stranke današnje vladajuće koalicije" i dodao da LDP ima neskrivenu želju da počne da sprovodi politiku o kojoj je govorio i koju je branio i afirmisao usamljen poslednjih 10 godina. "To nije samo politika prema Kosovu, već i u ekonomiji, ljudskim pravima, reformama u državi", rekao je lider LDP. Jovanović je čestitao vladajućoj koaliciji na svemu dobrom što je uradila - potpisivanju Briselskog sporazuma i otpočinajnju procesa poverenja, početku pregovora za članstvo u EU. On je zadovoljan i što je vladajuća koalicija na međunarodnom planu sprovela, kako je rekao, preokret o kojem je LDP govorio. Jovanović je istakao i da će LDP u fokus staviti ekonomiju, da nema prostora za prazne reči i ocenio da je Srbiju uništila neodgorona politika, kao i da zemlju ugrožava ekonomska kriza čije razmere društvo čak i nerazume. Predstojeća kampanja, kako je naglasio, mora biti kampanja u kojoj stranke neće izazivati međusobne sukobe i u kojoj će svaka ružna reč biti unapred osuđena. Glavni odbor LDP biće 1. februara, najavio je Jovanović.
