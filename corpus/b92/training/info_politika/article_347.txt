> Izvor: B92
> Datum: utorak 28.01.2014
> Rubrika: info_politika
> Naslov: Kako će u kampanju DSS, NS, SRS...
> Članak:

Beograd -- Predstavnici stranaka za Danas govore o tome s kim će na izbore i kako se pripremaju za predstojeće vanredne parlamentarne izbore.
Samostalno na izbore "Demokratska stranka Srbije će na izborima i u Beogradu i u Srbiji nastupati samostalno. Mi nudimo politiku neutralnosti, a takvih stranaka nema na političkom spektru u Srbiji. Sednica Predsedništva je održana juče i određen je sastav Izbornog štaba, koji ima zadatak da organizuje efektnu kampanju u kratkom roku i da naše poruke stignu do svakog građanina. To neće biti lako, jer je pristup medijima nama otežan, što ne bi bilo tako da smo još jedna u nizu evrofanatičnih stranaka. Mi nismo evrofanatici niti evroskeptici, mi smo evrorealisti", rekla je potpredsednica DSS Donka Banović. U koaliciji sa SNS "Na izborima u martu ćemo nastupiti u koaliciji sa SNS, kako se ne bi rasipali glasovi. Mi smo njima dali podršku još 2009. i od tada smo, da kažem, na zajedničkom zadatku. Izborni štab još nismo planirali, ali pripreme za izbore već su počele. Naš izborni štab je, prema Statutu stranke, naš Izvršni odbor i on je spreman i kompletan. Predsednik Izvršnog odbora je ujedno na čelu Izbornog štaba", kaže potpredsednica Nove Srbije Dubravka Filipovski. Sve ćemo kao i do sada "Kao i uvek, SRS će na predstojećim izborima, i u Beogradu i na nivou Republike, nastupiti samostalno. Naš Izborni štab je formiran Statutom stranke, kojim se ujedno predviđa da je predsednik Izvršnog odbora predsednik Izbornog štaba i tako je na svim nivoima. Vršilac dužnosti predsednika Izvršnog odbora je Nemanja Šarović", rekla je potpredsednica SRS Vjerica Radeta. Možemo sa DSS i SRS "Pokret Dveri ostaje otvoren za koalicije sa strankama patriotskog opredeljenja, kao što su DSS, radikali i druge političke organizacije. Ukoliko se to ne desi, na izbore ćemo izaći samostalno. Formirali smo već Izborni štab za beogradske izbore, koji će biti proširen i za izbore na republičkom nivou", rekao je član Starešinstva Dveri Vladan Glišić.
