> Izvor: B92
> Datum:  
> Rubrika: info_politika
> Naslov: Mrkić na samitu u Adis Abebi
> Članak:

Adis Beba, Beograd -- Šef diplomatije Ivan Mrkić razgovarao sa brojnim zvaničnicima i učesnicima Samita Afričke unije o mogućnostima unapređenja saradnje Srbije i zemalja tog regiona
Na marginama dvodnevnog Samita u Adis Abebi, koji je danas počeo u glavnom gradu Etiopije, ministar Mrkić imao je bilateralne susrete sa predsednicima Zambije i Zimbabvea, ministrima inostranih poslova Kenije, Gane, Alžira, Sao Tome i Principe, Angole, Obale Slonovače i Senegala, saopštilo je Ministarstvo spoljnih poslova.
On se, kako se dodaje, sastao i sa šefom delegacije Novog Zelanda i državnim sekretarom ministarstva spoljnih poslova Švedske. Tokom jučerašnjeg dana Mrkić je razgovarao sa ministrima inostranih poslova Somalije i Libije. Teme razgovora bile su saradnja u oblastima obrazovanja, poljoprivrede i mera bezbednosti, uz podsećanje na tradicionalno dobre odnose naše zemlje sa ovim afričkim državama. U svim susretima pokrenuta su i pitanja konkretne privredne saradnje, dodaje se u saopštenju. Mrkić će se sutra sastati sa potpredsednikom Komisije Afričke unije Erastusom Mvenčom kako bi razmotrili tekst Sporazuma o saradnji Republike Srbije i Afričke unije. Srbija ima ulogu posmatrača u Afričkoj uniji, a kako je Mrkić ranije rekao Tanjugu, poruke koje srpska delegacija bude iznela na samitu biće uključene u zvanična dokumenta.
