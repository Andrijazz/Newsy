> Izvor: B92
> Datum: sreda 15.01.2014
> Rubrika: info_politika
> Naslov: Premijer Albanije dolazi u Beograd
> Članak:

Beograd -- Novi premijer Albanije Edi Rama boraviće u Beogradu u februaru u okviru turneje po zemljama regiona, najavio je ministar spoljnih poslova Ivan Mrkić.
Mrkić je za "Politiku" rekao da još nije dogovoren tačan datum Ramine posete, jer je Beograd proteklih nedelja bio okupiran drugim važnim pitanjima, kao što su pregovori sa Prištinom i početak pregovora s Evropskom unijom.
"Politika" podseća da će ovo biti prva poseta predsednika vlade Albanije još od 1946. kada je u Beogradu boravio Enver Hodža. "Sada ugovaramo datum posete. Pozdravljamo njegovu inicijativu da dođe u Srbiju. Spremni smo da se nađemo s njim i razgovaramo o stvaranju što boljih odnosa u regionu", rekao je Mrkić. Ministar je najavio da će na dnevnom redu razgovora s albanskim premijerom biti, pre svega, bilateralna saradnja, jer "dve države imaju interesa da sarađuju u oblasti poljoprivrede, turizma, saobraćajnih veza, obrazovanja..." "Moraćemo da se osvrnemo i na činjenicu da u Albaniji živi i srpska manjina koja još nije priznata kako treba. Ja sam već to pitanje pokretao kad sam prošle godine bio u Tirani. Moraćemo da preciziramo koji su sve načini da se odgovarajuće tretira srpska manjina, jer albanska kod nas uživa sva prava po najvišim evropskim standardima", naglasio je Mrkić. Na pitanje da li će biti reči i o nekim škakljivim pitanjima kao što je nedavna zajednička sednica albanske i kosovske vlade u Prizrenu na kojoj su dve strane potpisale Sporazum o strateškom partnerstvu, Mrkić je odgovorio da Beograd nikome neće držati lekcije o tome šta i kako treba da radi, ali je naglasio da se limiti dobro znaju. Prema njegovim rečima, srpska strana skrenuće pažnju sagovornicima da nije prihvatljivo ništa što je izvan međunarodnih konvencija i što prevazilazi okvire pristojnog ponašanja među susedima. "Ali, meni nije cilj da sada stavljamo u prvi plan razlike, jer su one poznate svima. Naravno da će biti predmet razgovora sve ono što se tiče obe strane. Nećemo se ustručavati nijednog trenutka da saopštimo sve ono što mislimo i kako vidimo stvari, jer drugačije se ne može prijateljstvo ni praviti", zaključio je Mrkić. Šef srpske diplomatije je, takođe, za "Politiku" demantovao napise u pojedinim medijima da je Zorica Tomić, donedavna ambasadorka pri Unesku u Parizu, kandidat za novog ambasadora Srbije u Berlinu. "Nadam se da ćemo u narednim danima predložiti ambasadore za Vašington i Berlin. O tome će odlučiti kadrovska komisija vlade", rekao je Mrkić.
