> Izvor: B92
> Datum: nedelja 9.02.2014
> Rubrika: info_politika
> Naslov: Funkcionerke DS: Kriza pogađa žene
> Članak:

Beograd -- Funkcionerke i članice DS, kandidatkinje za narodne poslanike i gradske odbornike zatražile su podršku ženama na listama DS-a na predstojećim izborima.
DS jako dobro zna da je jedno demokratsko društvo zdravo i sigurno u meri u kojoj su žene u njemu prosperitetne, imaju prostora da se razvijaju, u kome su sigurne, rekla je potpredsednica DS Nataša Vučković.
Ona je novinarima nakon razgovora sa građanima o programu DS, navela da ekonomska kriza najteže pogađa žene. One su, kako kaže, izložene velikim teškoćama na tržištu rada, bore se da zadrže posao, platu, kako bi podizale svoju decu. Vučković je navela da su žene vrlo zabrinute zbog smanjenja sigurnosti u društvu, jer to najviše pogađa upravo njih i njihovu decu. "DS jako dobro zna kako da na sve ove probleme odgovori i kako da ponudi najbolji odgovor. Mi smo to i do sada činili i u Beogradu, i u Vojvodini, i u Srbiji i to ćemo činiti i ubuduće", istakla je Vučković na skupu u Knez Mihajlovij ulici, uverena da će žene i ovoga puta sa "DS ići za demokratsku Srbiju". DS, kako je rečeno, imaće na svim listama najmanje 30 odsto žena, a negde i više, a bivša gradska sekretarka za dečju zaštitu i obrazovanje Ljiljana Jovčić podsetila je na akcije i programe DS u prethodnom periodu. Sva deca u osnovnim školama dobijala su besplatne udžbenike, gradskom odlukom DS je omogućila roditeljima da deca imaju besplatan dnevni i produženi boravak, DS je pomogla penzionerima, samohranim roditeljima. Svojim programima, kako je navela, podsticala je rađanje u Beogradu, imala besplatne bebi pakete, omogućila je mladima da postanu roditelji zahvaljujući programu vantelesne oplodnje. "Zbog toga smo sigurni da će na izborima žene Beograda dati podršku ženama DS", rekla je Jovčić. Između ostalih, sa Beograđanima su razgovarale Ružica Đinđić, Gorica Mojović, Tatjana Pašić, Ljiljana Lučić.
