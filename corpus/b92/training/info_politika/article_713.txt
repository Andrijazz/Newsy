> Izvor: B92
> Datum: utorak 11.02.2014
> Rubrika: info_politika
> Naslov: Pastor: Novi Statut do 6. juna
> Članak:

Novi Sad -- Predsednik Skupštine Vojvodine Ištvan Pastor izjavio je da će Statut AP Vojvodine biti usvojen i proglašen u predviđenom roku, do 6. juna.
On napominje da je stručna radna grupa praktično završila tekst nacrta tog dokumenta.
Zadovoljan sam radom stručne komisije, čije članove su predložile političke partije vojvođanskog parlamenta. Radili su protekla dva vikenda punom parom i u punom sastavu, rekao je Pastor za novosadski “Dnevnik”.
Ocenjujući da je tako dokazano da članovi Radne grupe za izradu radnog teksta nacrta Statuta "mogu da sarđuju", Pastor je dodao da su oni posao završili mesec dana pre roka, koji im je dao nadležni odbor pokrajinske skupštine. Na pitanje o tome da li je u radu Radne grupe učestvovao i predstavnik Demokratske strenke Srbije (DSS) Slobodan Orlović, koji je i predsednik tog stručnog tela, Pastor je rekao da "komisija radi u punom sastavu". DSS je pre desetak dana poslala Pastoru pismo u kojem je navedeno da bi trebalo poštovati hijerarhiju pravnih akata, odnosno doneti prvo Zakon o nadležnostima Vojvodine, čije su mnoge odredbe ranije takođe proglašene neustavnim, pa tek onda Statut pokrajine. Ta stranka je nagovestila da, ukoliko ta hijerarhija pravnih akata ne bude poštovana, njen predstavnik neće učestvovati u radu te stručne komisije. Zahtev za ocenu ustavnosti Statuta Vojvodine podnela je DSS, a Ustavni sud je, krajem prošle godine, delove tog pravnog akta proglasio neustavnim i dao pokrajini rok od šest meseci da ga uskladi sa Ustavom.
