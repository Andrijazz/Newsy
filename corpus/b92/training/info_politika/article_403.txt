> Izvor: B92
> Datum:  
> Rubrika: info_politika
> Naslov: Rodić razgovarao sa zvaničnicima UN
> Članak:

Njujork, Beograd -- Ministar odbrane Nebojša Rodić je u Njujorku u razgovorima sa zvaničnicima Ujedinjenih nacija izrazio zadovoljstvo statusno neutralnim angažovanjem Unmika.
On je rekao da je to posebno značajno s obzirom na dijalog s Prištinom uz posredovanje Evropske unije.
Ministarstvo odbrane je saopštilo da je Rodić ocenio da Unmik ima jednu od ključnih uloga u održavanju mira i stabilnosti na Kosovu i naglasio da je neophodno očuvati postojećeg obima prisustva misije UN. Rodić je poslednjeg dana posete SAD u Njujorku razgovarao s pomoćnikom generalnog sekretara za mirovne operacije Edmodom Muleom i pomoćnikom generalnog sekretara za podršku na terenu Entonijem Banburijem. Srpski ministar je sagovornicima preneo da angažovanje Srbije u mirovnim operacijama UN predstavlja konkretan doprinos u očuvanju međunarodnog mira i bezbednosti, kao i da Srbija pridaje izuzetan značaj vrednostima UN i oblasti mirovnih operacija. On je naglasio da i Srbija razvija planove kojim želi da uveća angazovanje i da učestvuje u još više mirovnih misija pod okriljem UN. Navodi se da osim povećanja angažovanja u već postojećim misijama u Libanu, na Kipru i u DR Konga, Ministarstvo odbrane razmatra i mogućnost ozbiljnijeg angažovanja resursa iz oblasti vojne medicine, koja pored ljudskih resursa, podrazumeva i angažovanje Poljske bolnice nivoa dva u nekoj od misija. Rodić je izneo inicijativu da se u skladu sa značajnim povećanjem kontigenta u Libanu, razmotri i mogućnost dobijanja i štabne pozicije u Komandi snaga UN u Libanu. Banburi je istakao da su resursi iz oblasti medicine potrebni u mnogim delovima sveta i ocenio da bi angažovanje Poljske bolnice nivoa dva bilo od izuzetnog značaja. Mule je pozdravio dosadašnje angažovanje Srbije naglasivši značaj povećanja broja angažovanih pripadnika u mirovnim operacijama UN, pre svega zbog izraženog profesionalizma i ispoljenog visokog kvaliteta u dosadašnjem angažovanju, saopštilo je srpsko ministarstvo. Rodić je tokom posete SAD razgovarao s američkim ministrom odbrane Čakom Hejgelom, kao i zvaničnicima Stejt departmenta i predstavnicima Kongresa i potpisao sporazume o zaštiti tajnih vojnih podataka i unapređenju saradnje i statusu snaga u okviru Programa Partnerstvo za mir.
