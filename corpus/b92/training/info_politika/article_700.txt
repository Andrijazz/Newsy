> Izvor: B92
> Datum: utorak 11.02.2014
> Rubrika: info_politika
> Naslov: "Subotički DS postupio po Statutu"
> Članak:

Subotica -- Subotički odbor DS po pitanju Borisa Tadića postupio je u skladu sa Statutom, načelima i demokratičnošću stranke, ocenio je Miroslav Vasin.
Predsednik Pokrajinskog odbora DS u Vojvodini Miroslav Vasin je tako objasnio činjenicu da je subotički DS prvo podržao Tadićev povratak u politiku, zatim sugerisao Draganu Đilasu da se povuče sa čela partije, a onda saopštio da ostaje jedinstven u okviru DS.
Vasin je, za subotičku Ju eko televiziju, rekao da je demokratsko pravo svakog odbora da primi Tadića dok je oni u stranci, a da njegov izlazak "menja situaciju". U momentu kada je Tadić napustio DS, prema Vasinovoj oceni, subotički DS mu je uskratio podršku, prepoznavši da je Demokratska stranka iznad svih pojedinaca. "Ja sam zaista zahvalan ljudima iz našeg odbora u Subotici što su oni prepoznali da izlazak Borisa Tadića iz Demokratske stranke menja situaciju. Nije isto podržavati nekoga u našoj stranci, što je demokratsko pravo svakog našeg člana i odbora, i podržavati onoga ko odlazi iz stranke koja ima takvu tradiciju i kojoj su oni očigledno privrženi", rekao je Vasin.
