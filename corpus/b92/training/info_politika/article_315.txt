> Izvor: B92
> Datum: nedelja 26.01.2014
> Rubrika: info_politika
> Naslov: Uskoro Vlada u tehničkom mandatu
> Članak:

Beograd -- Premijer Ivica Dačić predložiće na sednici vlade početkom sledeće nedelje raspuštanje Skupštine i raspisivanje vanrednih parlamentarnih izbora, objavila je RTS.
Nakon što to učini, predsednik Srbije Tomislav Nikolić će izbore moći i da raspiše što bi automatski značilo da je aktulena vlada u ostavci odnosno da radi u tehničkom mandatu.
Pored ovoga, do izbora može doći na još dva načina, ostavkom premijera ili izglasavanjem nepoverenja vladi u Skupštini. Datum koji je određen za održavanje vanrednih izbora je 16. marta, kada se održavaju izbori u glavnom gradu Srbije, te bi u tom slučaju premijer obrazloženje trebalo da uputi u narednim danima kako bi predsedniku Republike omogućio da izbore raspiše 29. januara. Kako prenosi RTS, premijer će to i učiniti u naredna dva dana, a obrazloženje može biti doneto uz saglasnost svih članova Vlade ili preglasavanjem u Nemanjinoj 11. Predsednik Srbije Tomislav Nikolić raspisaće vanredne parlamentarne izbora pošto vlada zatraži raspuštanje parlamenta, navela je u izjavi Tanjugu savetnica predsednika Srbije Stanislava Pak Stanković, koja je precizirala da je krajnji rok za raspisivanje vanrednih parlamentanih izbora 29. januar. Lider SNS Aleksandar Vučić na današnjoj konferenciji za novinare obavestio je javnost da su naprednjaci odlučili da se ide na izbore, da će oni biti održani 16. marta i da je sada vlada faktički u ostavci. Međutim, kako je rekao, to ne znači da će stati borba protiv korupcije i kriminala, da će biti usporene evrointegracije ili da da će biti pauze u razgovorima o Kosovu i Metohiji, napomenuvši da već u ponedeljak on i premijere putuju u Brisel. Do izbora nove nove vlade kabinet Ivice Dačića može da obavlja samo poslove predviđene zakonom, odnosno samo tekuće poslove. Kako Zakon predviđa, vladi prestaje mandat prestankom mandata Narodne skupštine, izglasavanjem nepoverenja, ostavkom kabineta, izglasavanjem nepoverenja premijeru i njegovom ostavkom. Vlada kojoj je prestao mandat može obavljati samo tekuće poslove, ali ne može utvrđivati zakone i druge opšte akte niti donositi propise, izuzev ako je njihovo donošenje vezano za zakonski rok ili to nalažu potrebe države, interesi odbrane ili prirodna, privredna ili tehnička nesreća. To znači i da ne može postavljati državne službenika na položaj u organima državne uprave, a pri ispunjavanju osnivačkih prava Srbije može jedino da imenuje ili da daje saglasnost na imenovanje vršioca dužnosti direktora i članova upravnih i nadzornih odbora. Vlada je nosilac izvršne vlasti u Srbiji, a u njene nadležnosti spadaju utvrđivanje i vođenje politike, sprovođenje zakona i drugih opštih akata parlamenta, donošenje uredbi i drugih akata neophodnih za primenu zakona, predlaganje zakona parlamentu, usmeravanje rada državnih organa i nadzor nad njihovim radom...
