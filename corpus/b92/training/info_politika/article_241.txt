> Izvor: B92
> Datum: utorak 21.01.2014
> Rubrika: info_politika
> Naslov: Babić: Istorijski dan za Srbiju
> Članak:

Beograd -- Šef poslaničke grupe SNS u Skupštini Srbije Zoran Babić izjavio da početak pregovora o članstvu Srbije u EU predstavlja istorijski dan i početak novog posla.
Babić je, povodom Prve međuvladine konferencije EU - Srbija u Briselu, rekao da Srbija želi da uskladi zakonodavstvo, da će veliki broj promena biti obavljen do 2018. odnosno do 2020. godine i da se ne može zaustaviti njen put ka punopravnom članstvu u EU.
Babić je, gostujući u Jutarnjem programu RTS-a, istakao da mnogo izazova predstoji u narednom periodu i da se raduje tom poslu, koji će finale doživeti u Skupštini Srbije u usklađivanju domaćeg zakonodavstva sa zakonodavstvom EU. Šef Poslaničke grupe SNS je ocenio da je dobro što je Vlada Srbije išla u susret izazovima Briselskim sporazumom, usvojenim reformskim zakonima i borbom protiv kriminala i korupcije. Babić je ocenio da "ovaj datum nama kao društvu i kao državi nije pao sa neba, niko nam ga nije poklonio", već da je prepoznat potencijal u Srbiji, da se "Beogradu i Srbiji sve više veruje", a da Vlada Srbije i Srbija zastupaju prvenstveno svoje interese. Babić je potvrdio da je jedan od najglasnijih zagovornika vanrednih parlamentarnih izbora, jer smatra da buduća Vlada Srbije mora da ima znatno snažniji kapacitet i podršku u parlamentu Srbije. "Sadašnji kapacitet od 128 do 130 poslanika, koji podržavaju zakone, koje predlaže Vlada Srbije, nedovoljno je za brzinu koju smo zacrtali i koju želimo u evropskim integracijama", rekao je Babić. Da bi ti reformski zakoni bili prihvaćeni kod građana, mora da ih predlaže neko ko ima najveće poverenje kod građana, a to je prvi potpredsednik Vlade Srbije i predsednik SNS Aleksandar Vučić, istakao je Babić. Babić je najavio da će SNS u izbore u Beogradu ući sa jasnom politikom decentralizacije i što više merljivih investicija, da je cilj da glavni grad u budućem periodu dobije naprednu vlast sa timom stručnih ljudi koji će voditi Beograd i dodao da "ne želi licitira sa imenima".
