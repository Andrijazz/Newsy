> Izvor: B92
> Datum: petak 24.01.2014
> Rubrika: info_politika
> Naslov: Kandidat za DSS Aleksandar Popović
> Članak:

Beograd -- Potpredsednik DSS Aleksandar Popović biće prvi na izbornoj listi te stranke na izborima za Skupštinu Beograda 16. marta.
"Siguran sam, i pored svih razočaranja kroz koje smo prošli, da u svima nama još ima energije, znanja i volje da unapredimo život u našoj prestonici. Način života i vrednosti, kojih sam se oduvek pridržavao, predstaviću sugrađanima tokom izborne kampanje", rekao je Popović, prenosi DSS.
Popović je dodao da se "nada, ali na žalost ne veruje" da će izborna trka biti borba mišljenja i ideja, predloga kako da se bolje, lakše i jednostavnije živi u Beogradu. "Ipak, kandidati sa liste DSS i ja takve predloge ćemo davati svakog dana izborne kampanje. Govoriću o jednostavnim, ostvarivim ciljevima čija će realizacija popraviti kvalitet života u Beogradu, i o ciljevima čija će primena, a samim tim i uspeh novih gradskih vlasti, biti lako proverljivi. Neću nikoga da vredjam, niti da nipodaštavam", naveo je Popović. Popović (42) docent je na Hemijskom fakultetu Univerziteta u Beogradu gde je i doktorirao. Bio je reprezentativac Jugoslavije u sprintu.
