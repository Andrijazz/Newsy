> Izvor: B92
> Datum:  
> Rubrika: info_politika
> Naslov: Odžaci i dalje pod senkom optužbi
> Članak:

Beograd -- Tačno mesec od održavanja lokalnih izbora, u Odžacima je formirana nova vlast. Međutim, ova vojvođanska opština je još pod senkom optužbi za kupovinu glasova.
U Osnovnom javnom tužilaštvu u Somboru potvrđeno je za B92 da su protiv dve osobe podnete krivične prijave za delo davanje i primanje mita u vezi sa glasanjem.
Gotovo iz pritvora, Branislav Švonja, predsednik Srpske demokratske stranke, stigao je na konstitutivnu sednicu nove vlasti u Odžacima. Optužen za kupovinu glasova, tvrdi da je bio politički zatvorenik onih koji sumnjaju u njegovih skoro 8 odsto na izborima i 2 odbornička mandata. "Dvadeset i pet dana sam proveo u istražnom zatvoru u Somboru pod sumnjom da sam ja imao neke veze sa nekima koji su podelili par paketića Romima u vrednosti 4200 dinara. I na kraju, ništa. Boravio sam sa onima koji su optuženi za najteža krivična dela, i na kraju mi kažu: Izvinite... Kako da se osećam? Prvi put sam bio uplašen", kaže Branislav Švonja, predsednik Srpske demokratske stranke. Međutim, Švonja nije jedini protiv kojeg je podignuta krivična prijava, dok četiri osobe treba da uplate novac u humanitarne svrhe. Posle svega, Srpska demokratska stranka nije prihvatljiv partner ni novoj ni staroj vlasti. "Nažalost, Srbija je to. Sa naše strane je bilo, sa strane Srpske napredne stranke puno prijava, i pre samog održavanja izbora i na dan izbora. Upozoravali smo policiju, čak smo i locirali mesta na kojima se obavljaju te sumnjive radnje", kaže predsednik skupštine Odžaci (SNS). "Oni koji su se time bavili i na taj način došli do mandata predstavljaće opterećenje onima sa kojima su na listi. Dakle, mi kao stranka koja se time nije bavila, nemamo sa time problem, mi ćemo biti konstruktivna opozicija", kazala je Izabela Šerić, bivša predsednica opštine Odžaci (DS). Srpska demokratska stranka će legitimitet svojih odbornika nastaviti da brani na sudu. Optužbe koje se tiču kupovine glasova nikako nisu odžački fenomen. Naprotiv, sličnih je bilo na gotovo svim izborima održanim u prethodnom periodu. Uglavnom i počne i završi se podnošenjem krivičnih prijava. Odbornik je vlasnik mandata i dok se ne dokaže njegova individualna krivica, a ne predsednika stranke, može nastaviti da aktivno utiče na politički život, u ovom slučaju Odžaka.


