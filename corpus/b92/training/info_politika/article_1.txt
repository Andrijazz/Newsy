> Izvor: B92
> Datum: petak 3.01.2014
> Rubrika: info_politika
> Naslov: Izbori u Beogradu do marta
> Članak:

Beograd -- Izbori u Beogradu biće raspisani najkasnije sredinom januara i održani najkasnije sredinom marta, a njihovo sprovođenje organizovaće Privremeni organ Beograda.
To je Tanjugu kazao član gradske izborne komisije Zoran Lukić.
Izbore za skupštinu grada raspisuje predsednik Narodne skupštine, a kako je vlada imenovala Privremeni organ za Beograd, rok za raspisivanje isitiče posle dva meseca, odnosno sredinom januara kako bi oni bili održani u rasponu od 45 do 60 dana, što je početak ili sredina marta, objašnjava Lukić.
Prema njegovim rečima, jedna od uloga Privremenog organa je organizovanje izbora za odbornike skupštine Grada, što pre svega rade stručne službe i gradska izborna komisija. Privremeni organ može da promeni njen sadašnji stalni sastav, kaže Lukić, ali on mora da bude srazmenar zastupljenosti odborničkih grupa u raspuštenoj skupštini. Može se proceniti, kaže Lukić, da samo sprovođenje gradskih izbora košta oko 120, odnosno 130 miliona dinara, i objašnjava da najveću stavku predstavlja plaćanje naknade za rad biračkih odbora. Lukić navodi da u ove, operativne, troškove nije uračunat 0,1 odsto gradskog bužeta sa prihodne strane koji se, u skladu sa zakonom o finansiranju političkih aktivnosti, izdvaja za kampanje stranaka i drugih učesnika izbora. Ukoliko bi, međutim, istovremeno bili gradski i prevremeni parlamentarni izbori trošak ne bi bio dupliran, kaže Lukić, jer bi se računalo na stalni sastav biračkih odbora koje formira republička izborna, tako da ne bi bilo posebnog troška za Beograd. On objašnjava da zakon o lokalnim izborima i zakon o izboru narodnih poslanika omogućava učešće domaćih i stranih posmatrača, pre svega nevladinih organizacija, koji imaju pravo da prate kompletan proces izbora, kako na lokalnom tako i na nivou republike. Potrebno je da se zainteresovani za praćenje izbornog procesa prijave nadležnoj izbornoj komisiji i da dobiju saglasnost. Naravno ti ljudi ne mogu da učestvuju aktivno u sprovođenju izbora, ne mogu da broje listića, ali mogu aktivno da prate i iznose sve svoje primedbe, kaže Lukić, dodajući da to važi i da za predstojeće gradske izbore. U jedinstveni biracki spisak za glasanje na teritoriji Beograda upisano je 1.570 000 birača, u gradu su 1.072 biračka mesta, što, navodi Lukić, potvrđuje koliko je to obiman, značajan i težak zadatak a već samim ti i skup. Podseća da se gradonačelnik, prema zakonu o lokalnim izborima iz 2007. bira iz redova odbornika, a ne direktno, što konkretno znači da samo neko ko je izabran za odbornika postaje gradonačelnik i to glasovima većine u skupštini Grada, kao i da se na isti načcin i smenjuje. Nosilac izborne liste, po kome se lista u javnosti i prepoznaje tako da je njegov lik redovno na izbornim plakatima, može da bude kandidat za odbornika ali i ne mora, kaže Lukić i navodi da najčešće i nije, ali ukoliko se izbori sprovode i na njegovoj izbornoj jedinici, recimo u Beogradu, on može da bude i kandidat za odbornika. Izborne liste za lokalne izbore mogu da podnesu registrovane poličke stranke, koalicije registrovanih političkih stranaka i grupe građana, posledni rok je 15 dana pre dana održavanja izbora, uz nju mora da se priloži 30 overenih potpisa po svakom kandidatu za odbornika na toj izbornoj listi. Kako skupština grada Beograda ima 110 odbornika, da bi neko kandidovao izbornu listu sa 110 odbornika mora da ima 110 puta 30 potpisa overenih u sudu ili opštinskom organu.
