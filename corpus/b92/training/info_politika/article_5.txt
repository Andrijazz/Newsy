> Izvor: B92
> Datum: subota 4.01.2014
> Rubrika: info_politika
> Naslov: "Izbori bi usporili proces reformi"
> Članak:

Beograd -- Finansiranje političkih partija jedno je od prioritetnih pitanja u 2014, a mogući parlamentarni izbori samo bi usporili proces reformi, kaže Nemanja Nenadić.
Programski direktor Transparentnosti Srbija je ocenio da ima mnogo posla koji bi trebalo uraditi u 2014, i dodao da bi reformske procese na nekoliko meseci mogli da zaustave vanredni parlamentarni izbori.
Način finansiranja političkih partija, prema njegovim rečima, jedno je od najvažnijih pitanja, ali ne samo u smislu porekla novca nego i zloupotrebe javnih sredstava u izbornoj kampanji, posebno uoči predstojećih lokalnih izbora u Beogradu. "Sigurno ćemo imati izbore u Beogradu, a verovatno i na republičkom nivou, tako da će sve ono što je bilo problematično do sada ponovo postati tema," rekao je Nenadić i izrazio nadu da će Agencija za borbu protiv korupcije, Javno tužilaštvo, Republička radiodifuzna agencija (RRA) i Državna revizorska institucija (DRI) brže pokrenuti postupke ako uoče kršenje zakona. U godini koja počinje, postaće jasno kakvi su efekti Zakona o javnim preduzećima, čija je primena "išla veoma loše" ove godine, uz probijanje rokova i "dezavuisanje početne ideje o depolitizaciji", rekao je programski direktor Transparentnosti. On je ukazao i da je podatke o lobiranju na Vladu i Skupštinu Srbije u procesu donošenja odluka, neophodno učiniti javnim u 2014, ali i omogućiti građanima da utiču na taj proces kroz delotvorne javne rasprave. Nenadić je naglasio i da neophodna javnost ugovora koje Vlada sklapa sa stranim investitorima i dodao da ne očekuje pomake na tom planu. "Nema nikakvog osnova za optimizam jer vidimo na konkretnim primerima da nema javnosti tih ugovora, a ni jedna mera koja bi obezbedila veću javnost poslovanja države nije ušla u anti-korupcijsku strategiju", rekao je Nenadić.
