> Izvor: B92
> Datum: ponedeljak 13.01.2014
> Rubrika: info_politika
> Naslov: Samardžić: Vreme za vanredne izbore
> Članak:

Beograd -- Slobodan Samardžić iz DSS-a kaže da su poslednja dešavanja na severu Kosova kao i socijalna i moralna propast društva pokazatelj da je vreme za vanredne izbore.
Potpredsednik DSS je na konferenciji za novinare izjavio da je ta stranka od samog starta bila protiv lokalnih izbora na Kosovu i Metohiji čiji se efekti danas "jasno vide". On kaže da su odbornici na komičan način naterani da potpišu izjavu, odnosno njima je "poturen papir sa stikerom koji bi kasnije u Prištini bio odlepljen".
"I (izabrani gradonačelnik severne Kosovske Mitrovice Krstimir) Pantić se ogradio od predloga Evropske unije da se reši pitanje izjava odbornika opština i od samih izbora. On je pre dva dana rekao da su ti izbori bili u potpunosti neregularni", rekao je Samardžić. Ističući da je glavni argument Beograda na putu ka EU, odnosno normalizacija odnosa Beograda i Prištine, došla pod znak pitanja, Samardžić je ocenio čudnim izjave pojedinih srpskih zvaničnika povodom odluke Pantića da ne potpiše izjavu. "Čudne su reakcije visokih predstavnika Srbije kada je reč o Kosovu i Metohiji, gde se kaže da je ostavka Pantića nebitna, a to je čovek na kome se bazirala cela taktika pobede. On je bio glavni nosilac tih tonova laži i prevare, a kada je on došao k sebi i izrekao jednu istinu, onda proizilazi da je on samo jedan od mnogih i da nepotpisivanje izjave ne predstavlja problem", rekao je Samardžić. Prema njegovim rečima "propaganda zavaravanja" trajaće narednih godina dok bude imala efekta na gradjane Srbije, ali da to neće biti dugo jer će Srbija "tavoriti na periferiji periferije Evropske unije". Kao pokazatelj lošeg ekonomskog, socijalnog i moralnog stanja u Srbiji Samardžić je ukazao i na postupak ratnog veterana u Valjevu koji je protestujući sebi odsekao prst. "Budžet Srbije je šupalj kao đevđir. Mi kao gradjani se svakodnevno svedočimo da je to tako gledajući mogućnosti kupovne snage naših novčanika, cena koje rastu, robe koja se smanjuje i srljanja Srbije u ekonomsku propast", istakao je Samardžić. Prema njegovim rečima situacija u Srbiji iziskuje nove republičke izbore, dodavši da je potrebno proveriti da li je popularnost vladajuće koalicije, a pre svega Srpske napredne stranke, realna. Kako je objasnio SNS i SPS na izborima 2012. nastupili su sa programom koji se razlikuje od onog koji danas te dve stranke sprovode. "Treba videti da li su ljudi zaista glasali za otcepljenje Kosova od Srbije uz pomoć Vlade Srbije, da li su glasali za zaduženje od tri-četiri milijarde evra, da li su glasali za odugovlačenje rešavanja ustavnog pitanja Vojvodine, da li su zadovoljni opštim socijalnim stanjem u Srbiji", istakao je Samardžić. On je dodao da DS S očekuje raspisivanje republičkih izbora, naglasivši da ta stranka ostaje pri svom programu političke i vojne neutralnosti.
