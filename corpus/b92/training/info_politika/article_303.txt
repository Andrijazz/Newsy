> Izvor: B92
> Datum: subota 25.01.2014
> Rubrika: info_politika
> Naslov: Dačić:Izbori da ne uspore pregovore
> Članak:

Beograd -- Premijer Ivica Dačić izrazio je očekivanje da najavljeni vanredni parlamentarni izbori neće usporiti evropski put Srbije i dijalog Beograda i Prištine.
Kako se navodi u saopštenju Vlade Srbije, Dačić je to kazao tokom razgovora sa ambasadorom SAD u Beogradu Majklom Kirbijem.
Dačić je ponovio da su strateška opredeljenja Srbije, reforme, bolji život građana i članstvo u Evropskoj uniji. Predsednik Vlade Srbije Ivica Dačić i ambasador SAD u Beogradu Majkl Kirbi razgovarali su danas o mogućnostima političke i ekonomske saradnje, američkim investicijama i saradnji bezbednosnih struktura dve zemlje, piše u saopštenju. Ambasador Kirbi je istakao da je predstojeća poseta premijera Dačića SAD da se učine pomaci u unapređenju saradnje Srbije i SAD. Sjedinjene Američke Države veruju da su politička pitanja, poput termina održavanja izbora, unutrašnje pitanje o kome bi trebalo da odluči narod Srbije. "Primili smo znanju predlog prvog potpredsednika vlade njegovoj stranci i čekamo odluku Vlade Srbije", rečeno je Tanjugu u američkoj ambasadi u Beogradu.. Kako su naveli u ambasadi, "bez obzira na izborne odluke Srbije, SAD su spremne da rade sa srpskim narodom na sprovođenju ključnih reformi, oporavku privrede i poboljšanju regionalne stabilnosti".
