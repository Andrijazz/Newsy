> Izvor: B92
> Datum: ponedeljak 3.02.2014
> Rubrika: info_politika
> Naslov: Pešić: Dobro je što je Tadić otišao
> Članak:

Beograd -- Analitičar Milan Nikolić i socioliškinja Vesna Pešić saglasni su u oceni da je Demokratska stranka podelom značajno oslabljena.
Ipak, oni ne procenjuju jednako ko je u prednosti - DS sa Draganom Đilasom na čelu ili koalicija okupljena oko nekadašnjeg predsednika stranke Borisa Tadića.
Prema rečima Milana Nikolića DS je drastično oslabljena odlaskom Tadića i postavlja se čak pitanje da li će preći cenzus. "Na izborima će postići daleko manji postotak nego što je to bilo prema poslednjim istraživanjima javnog mnenja, pre odlaska Tadića. Tada je njihova podrška bila oko 13 odsto, a sada će se bukvalno boriti da pređu cenzus", smatra Nikolić. On je dodao da demokrate nemaju mnogo mogućnosti uoči predstojećih izbora i da je jedan od načina da opstanu na političkoj sceni neka vrsta kompromisa sa Tadićem. "Nemaju širok manevarski prostor, kao što ima Tadić, koji sada može da bira politički koncept i ljude. Mogli bi da idu u kompromis sa Tadićem, ali onda treba da preduzmu ozbiljne korake što bi sigurno Dragana Đilasa koštalo pozicije", rekao je Nikolić. S druge strane, kako je ukazao, Tadić bi mogao, ukoliko ima vremena, da oko sebe okupi "ozbiljniju" predizbornu koaliciju, ali i da dramatično promeni izborne teme "da ne budu one uobičajene demokratske, političke floskule". "Teme poput Kosova, evrointegracija, borbe protiv kriminala i korupcije, sve je to preuzeo SNS, zato sada moraju da stave veći akcenat na ekonomiju i socijalnu situaciju. Moraju da ojačaju socijaldemokratske elemente, jer u protivnom neće biti primetni u ponudi drugih stranaka. Ako bi išli tim putem mogli bi da pređu cenzus, možda i da stignu do deset odsto", smatra Nikolić. Sociološkinja Vesna Pešić prednost ipak vidi u opciji koja je ostala uz Dragana Đilasa, jer, kako kaže, Demokratska stranka se oslobodila svih onih koji su krivi što je izgubila izbore 2012. "Smatram da to može generalno da se shvati kao slabljenje DS-a, ali to pripisujem onima koji pred izbore nisu mogli da sačekaju ni šest meseci da prođu izbori, nego su udarili svom silom na sopstvenu stranku, zarad druge, protivničke stranke. Mislim da nema veće sramote od toga. Svi oni zbog kojih su ljudi govorili da su žuti lopovi, prešli su kod Borisa Tadića i oslobodli su DS od tog društva", smatra Pešić.
