> Izvor: B92
> Datum: utorak 28.01.2014
> Rubrika: info_politika
> Naslov: Nova: Kontakti sa Radulovićem
> Članak:

Beograd -- Nova stranka spremno dočekuje beogradske izbore sa kompletnom listom odbornika koji su sposobni da efikasno upravljaju gradom.
Ta stranka, čiji predsednik je bivši premijer Zoran Živković je, uz odborničku listu sa 110 kandidata formirala i Izborni štab za beogradske izbore na čijem čelu je zamenik predsednika Nove stranke Vladimir Pavićević.
Pavićević je na konferenciji za novinare rekao da ta stranka želi da Beograd popunovo dobije svetski status koji je izgubio u prethodnim godinama i da želi da privuče što više a ne da zazire od stranih gostiju. On je istakao i da su kandidati te stranke za odbornike spremni za efikasno i funkcionalno upravljanje gradom što će omogućiti da se prestonica razvija a građani budu zadovoljni. Pavićević je, govoreći o eventulanim predizbornim koalicijama rekao da Nova stranka može da o tome razgovara samo s onima koji dele iste vrednosne stavove. "Ne treba da dozvolimo da se cela Srbija pretvori u Srpsku naprednu stranku u kojoj jedan čovek misli i odlučuje", rekao je zamenik predsednika Nove stranke. Pavićević je, komentarišući informacije o mogućem angažovanju bivšeg ministra privrede Saše Radulovića i njegovog savetnika Dušana Pavlovića rekao da "kontakti traju i da se razgovaralo i do sada". Beogradski izbori biće održani 16. marta zajedno sa vanrednim parlamentarnim izborima za koje je Nova stranka takođe formirala Izborni štab na čijem čelu je takođe Pavićević.
