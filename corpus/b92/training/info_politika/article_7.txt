> Izvor: B92
> Datum: subota 4.01.2014
> Rubrika: info_politika
> Naslov: SPO ponovo za otvaranje dosijea
> Članak:

Beograd -- SPO ponovo traži da Skupština usvoji Zakon o otvaranju tajnih dosijea komunističkih službi bezbednosti, izjavio je Aleksandar Čotrić, potpredsednik SPO.
Privođenje u Hrvatskoj, na zahtev nemačkog suda, bivših visokih funkcionera Službe državne bezbednosti Josipa Perkovića i Zdravka Mustaća, opomena je i našoj državi da će se na svom evropskom putu suočiti sa sličnim, ili težim problemima, upozorio je on.
Čotrić je dodao da zbog toga treba da se "najhitnije pristupi otvaranju tajnih dosijea komunističkih službi bezbednosti, rasvetljavanju zločina i otkrivanju počinilaca iz redova ovih službi". Čotrić smatra da se situacija dodatno komplikuje zbog toga što Srbija u Skupštini nije usvojila Rezoluciju o osudi zločina totalitarnog komunističkog režima, što je obavezujuća preporuka Parlamentarne skupštine Saveta Evrope, broj 1481 iz 2006. godine. On je podsetio da su to već učinili parlamenti svih bivših komunističkih država, uključujući i Državnu dumu Ruske Federacije. "Duma je nedvosmisleno osudila okrutne zločine staljinističkog režima. Zvanična Rusija je rehabilitovala carsku porodicu Romanovih, koju su ubili boljševici 1918. godine, priznala je zločin sovjetskog NKVD-a nad 20.000 Poljaka u Katinskoj šumi, 1940. godine i izvinila se Poljskoj", kazao je Čotrić", saopštila je Informativna služba SPO-a.
