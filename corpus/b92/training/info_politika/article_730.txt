> Izvor: B92
> Datum: sreda 12.02.2014
> Rubrika: info_politika
> Naslov: Još 16 dana za podnošenje lista
> Članak:

Beograd -- Strankama i koalicijama koje žele da učestvuju na parlamentarnim izborima 16. marta, a to do sada nisu učinile, ostalo je još 16 dana da RIK-u podnesu listu.
Rok za podnošenje izborne liste ističe 28. februara u ponoć, a RIK će zbirnu izbornu listu utvrditi najkasnije 5. marta, kada će ona biti objavljena i u "Službenom glasniku".
Liste će na izbornom lisitiću biti pod rednim brojevima kako ih je RIK proglašavao, pa će tako birači zaokruživati redni broj ispred naziva liste. Do sada je RIK proglasio listu koalicije okupljene oko SNS i ona će biti prva na zbirnom izbornom listiću, dok će druga biti koalicija SPS-PUPS-JS. Demokratska stranka Srbije proglašena je kao treća, LDP je četvrti, Savez vojvođanskih Mađara peti, SRS šesta, a URS sedmi. Ranije danas Dveri su predale listu koja će, ukoliko je RIK proglasi u roku od 24 sata od trenutka podnošenja, biti na zbirnom izbornom listiću pod brojem osam. Učešće u izbornoj trci najavile su još DS, koalicija stranka okupljena oko Nove demokratske stranke koja je u osnivanju, SDA Sandžaka, Pokret "Treća Srbija". Da bi učestvovale na izborima, stranke moraju da prikupe najmanje 10.000 potpisa punoletnih građana i da ih na odgovarajućem obrascu dostave RIK-u. Međutim, prema našem izbornom sistemu podnosilac izborne liste, pored stranke može da bude i grupa građana. Članstvo u stranci nije obavezno za učešće na izborima i podnosilac izborne liste može da bude i grupa građana. Oni koji nisu članovi stranaka, ne žele ili nemaju vremena da osnuju stranku, mogu da osnuju grupu građana i da kao grupa građana izađu na izbore. Grupa građana se ne registruje, potrebno je da grupa od 10 građana zaključi sporazum o osnivanju te grupe, overe potpise u sudu i prilože dokaz da imaju biračko pravo. U tom sporazumu o osnivanju grupe građana potrebno je da se navede kako će se ta grupa zvati, kako će se zvati izborna lista, a zatim da je podnesu po istim pravilima koje važe i za stranke. To znači da je neophodno da se prikupi 10.000 overenih potpisa građana i sva potrebna dokumentacija koja se traži za političku stranku. Na prethodnim parlamentarnim izborima 6. maja 2012. godine učestvovalo je 18 izbornih lista - DS, SRS, URS, LDP, SNS, DSS, SPS-PUPS-JS, Dveri, SVM, Reformistička stranka, SDA, Pokret radnika i seljaka, Socijaldemokratski savet, lista Sve zajedno, koalicija Albanaca Preševske doline, Crnogorska partija, Komunistička partija i Nijedan od ponuđenih odgovora. Za finansiranje sprovođenja ovogodišnjih vanrednih izbora iz budžetskih rezervi obezbeđeno je 1.146.438.000 dinara.
