> Izvor: B92
> Datum: utorak 11.02.2014
> Rubrika: info_politika
> Naslov: Srbiji ne preti bosanski scenario
> Članak:

Beograd -- Pošto su pregovori Srbije i EU tek počeli, mislim da izbori neće imati jak uticaj na nastavak tog procesa, ocenjuje austrijski političar Hanes Svoboda.
Svoboda, koji je predsednik frakcije socijalista i demokrata u Evropskom parlamentu, rekao je za Danas da je uslov za to da nova vlada bude stabilna.
Kada je reč o odnosu Beograda i Prištine i procesu evrointegracija, Svoboda ističe da Srbija treba da prizna da postoji država Kosovo i da će se ta država Kosovo priključiti EU. "Da li će to biti de jure ili de fakto priznanje nezavisnosti, o tome treba raspravljati. Ali mislim da je sada važnije da se dijalog Beograda i Prištine nastavi", objašnjava Svoboda. Povodom protesta u Bosni i Hercegovini, on kaže da ti događaji bi trebalo sve da nas podsete koliko je važno imati jasnu perspektivu budućnosti i sprovoditi reforme, kao i otvarati nova radna mesta. "U nedostatku posla, posebno u Federaciji, ljudi su shvatili da nema budućnosti ako političari nešto ne promene. U Srbiji većina stranaka želi da zemlja postane deo Unije i upravo to sprečava da se desi nešto slično kao ovo što se dešava u Bosni", rekao je Svoboda.
