> Izvor: B92
> Datum: sreda 29.01.2014
> Rubrika: info_politika
> Naslov: Nek su nam srećni novi izbori
> Članak:

Beograd -- U 12 časova predsednk Srbije Tomislav Nikolić potpisao ukaz o raspuštanju Skupštine Srbije i odluku o raspisivanju vanrednih parlamentarnih izbora za 16. mart.
"Upravo sam potpisao ukaz o raspuštanju Skupštine Republike Srbije i odluku o raspisivanju vanrednih parlamentarnih izbora za 16. mart, čime sam ispunio svoje ustavne obaveze i ustavna prava, na osnovu obrazloženog predloga Vlade", rekao je Nikolić u obraćanju građanima Srbije.
Nikolić je rekao da je od prethodnih izbora prošlo dve godine i da je Srbija za to vreme doživela ogromne promene nabolje. Zasluge za to, kako je rekao predsednik, imaju svi na državnim funkcijama, a pre svih Vlada. "Stigli smo i na cilj, otpočinjanje pregovora sa EU, što je za mnoge bio nezamisliv cilj, uspostavljen je dijalog s Prištinom, otvorili smo vrata i naša državna politika prihvaćena je u mnogim državama u svetu, a obnovili smo prijateljstva na istoku, zapad, severu i na jugu", rekao je Nikolić i dodao da nas čeka još mnogo posla, bolnih reformi i ispunjavanja uslova koje pred svaku novu članicu stavlja EU. "Mi to dočekujemo u mnogo boljoj atmosferi nego pre dve godine, jer nismo toliko posvađani", istakao je predsednik. On je takođe rekao, obraćajući se građanima, da očekuje konačno jednu fer i demokratsku kampanju, punu entuzijazma, u koju će svako ući sa svojim programom, a ne s kampanjom u kojoj drugom misli loše, kampanju u kojoj će se glasati onako kako se želi.

"Mesec i po dana iskroistićemo da vidimo šta ko nudi, kolika je čija popularnost, ne za svađu, već za novo okupljanje. Vlada je želela da proveri svoj legitimitet, kao i opozicija, sigurno ćemo dobiti vladu sa više energije, volje, entuzijazma, rasteraćenu problemima koje je ova vlada rešila", rekao je Nikolić i poželeo građanima da izaberu onoga ko će najbolje da ih vodi, brine o njima i njihovoj deci, da reprezentuje politiku vlade širom sveta. On je dodao da će svi državni organi nastaviti da rade svoj posao u skladu sa ustavom i zakonima, bez favorizacije izborne kampanje bilo kog učesnika, te da će stabilnost i bezbednost države biti obezbeđeni. Podsetivši da su izbori uvek prilika da se stigne do boljeg, lepšeg, najprihvatljivijeg, Nikolić je građanima u Srbiji poželeo svima srećne izbore. Podsetimo, premijer i potpredsednik Vlade, Ivica Dačić i Aleksandar Vučić, predali su juče Nikoliću obrazložen predlog Vlade za raspuštanje Skupštine Srbije i raspisivanje vanrednih parlamentarnih izbora. Za 16. mart raspisani su i lokalni izbori u Beogradu. Inače, biće ovo deseti parlamentarni izbori od uvođenja višestranačja, a 7. vanredni. Kabinet Ivice Dačića izabran je 27. jula 2012. godine, a rekonstruisan 2. septembra 2013.
