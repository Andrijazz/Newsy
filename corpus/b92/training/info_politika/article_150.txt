> Izvor: B92
> Datum:  
> Rubrika: info_politika
> Naslov: Tadić: Mi samo nismo imali svedoka
> Članak:

Beograd -- Sveobuhvatna istraga o ubistvu Ćuruvije je počela 2007. za vreme vlade u kojoj je bila i DS ali da nije mogla da bude završena bez svedoka i dokaza, kaže Tadić.
Sada oni koji su učestvovali u politici koja je dovela do tog ubistva i koja je sprečavala razrešenje tog zločina, optužuju vlast Demokratske stranke da je gušila istragu, ocenio je počasni predsednik DS i bivši predsednik Srbije Boris Tadić u izjavi Tanjugu.
On je naglasio da takve vrste optužbi predstavljaju poseban problem, jer se na jedan prljav politički način prebacuje teret koje su devedesete godine ostavile našem društvu na vreme kada je Demokratska stranka bila na vlasti. Dodao je da su devedesetih godina na vlasti bile stranke koje su sada u vladi te da se "sa metastazama njihove pogubne politike iz devedesetih godina borimo i danas". "Ono što je bizarno je da se te metastaze pripisuju prošloj vladi. Način na koji se odnose prema rešavanju slučaja ubistva Ćuruvije, je odličan primer za to", smatra Tadić. Podsetivši da je do demokratskih promena istraga bila potpuno blokirana, Tadić je naveo da je rad na njoj počeo nakon 5. oktobra, a da je sveobuhvatna istraga počela kada je DS nakon pauze od četiri godine ponovo ušla u vladu, te da su svi koji su ovih dana optuženi bili osumnjičeni i u vreme prethodne vlasti, ali bez dovoljno dokaza i svedoka. "Kako niko ne može da bude osuđen bez dokaza i svedoka, jer bi u tom slučaju svaki pokrenuti proces doživeo krah, a poverenje u institucije sistema bilo bi poljuljano, istraga je nastavila da traga za takvim svedokom. Nažalost, u to vreme mi nismo imali spremnost svedoka kao što je Milorad Ulemek da svedoči o ovom ubistvu", istakao je Tadić i dodao da je to svedočenje jedina razlika u istrazi koja je sprovođena u vreme mandata DS i sada, pa se ne radi o tome da istraga ranije nije imala političku podršku, već nije imala ovakvo svedočenje. On je čestitao tužiocima i istražiteljima na obavljenom poslu i naglasio da je reč o ljudima koji su postavljeni u vreme mandata prethodne vlasti, ali koji su nastavili da rade taj posao, što je "dobar primer kontinuiteta državnih institucija". Tadić je dodao da ipak ni tog svedočenja verovatno ne bi bilo da u vreme prethodne vlasti nisu uspešno završene druge istrage i da rezultati tih istraga nisu verifikovani pravosnažnim sudskim presudama. "Da ubice Zorana Đinđića, a među njima i Ulemek, nisu pravosnažno osuđeni u vreme naše vlade na višedecenijske kazne zatvora, verovatno ni danas ne bismo imali njegovo svedočenje", ocenio je Tadić. Istina, dodao je, Ulemekovo svedočenje tek treba da bude potvrđeno na sudu, a pogotovo s obzirom na izjavu jedinog neposrednog svedoka ubistva Branke Prpe, koja se kosi sa njegovim iskazom, o tome ko su direktni počinioci ubistva. "S obzirom na to, složio bih se sa stavom Jelene Ćuruvije da ovo ne bi trebalo posmatrati kao kraj već kao početak procesa razrešenja ovog zločina. I posebno bih se složio sa njenom konstatacijom da političari koji su učestvovali u vlasti odgovornoj za ovo ubistvo ne bi trebalo da budu veličani time što, obavljajući svoju dužnost, rešavaju ovo ubistvo, već bi trebalo da preuzmu odgovornost za svoju političku prošlost koja je i dovela do ovog zločina", smatra Tadić. On je podsetio i da je Miroslav Mišković uhapšen na osnovu istrage koja je sprovođena u vreme mandata prethodne vlade, ali da nije bilo dovoljno dokaza. "Da li sada ima dovoljno dokaza pokazaće sudska presuda", rekao je počasni predsednik DS i dodao da poštuje rizike koji su preuzeti u obračunu sa organizovanim kriminalom i korupcijom, ali da "stvarnost ne govori u prilog dovoljnoj uspešnosti te borbe". "Svi parametri pokazuju da se srpsko društvo, uprkos medijskoj slici, nalazi u mnogo lošijem stanju nego ranije. Suočavamo se sa medijskim konstruisanjem slike borbe protiv kriminala i korupcije, a realnost pokazuje svakodnevno povećanje broja kriminalnih dela i korupcije na svim nivoima", istakao je Tadić i zaključio: "Plašim da ćemo, ukoliko budemo previše gledali u medijsku sliku, a premalo budemo obraćali pažnju na realnost, biti surovo i prekasno probuđeni iz medijskog sna".
