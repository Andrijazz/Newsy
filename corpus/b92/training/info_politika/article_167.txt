> Izvor: B92
> Datum: petak 17.01.2014
> Rubrika: info_politika
> Naslov: Stefanović raspisao izbore za BG
> Članak:

Beograd -- Predsednik Skupštine Srbije Nebojša Stefanović je raspisao izbore za parlamente Beograda, Negotina i Pećinaca, za 16. mart. Vesić: Pripreme za izbore obavljene.
Stefanović je novinarima rekao da je istovremeno sa raspisivanjem izbora doneo odluku i da izborne radnje počnu 29. januara i da kampanja traje 45 dana, kako bi se lokalna vlast i Privremeni organ u Beogradu više bavili potrebama građana, a ne kampanjom.
"Želim svima uspeha u predstojećoj kampanji, da bude fer i korektna, da svi pokažu toleranciju i međusobno poštovanje i da građani Beograda, Negotina i Pećinaca posle izbora dobiju poštenu i odgovornu vlast, koja će se boriti za njih i ostvarivanje njihovih prava, a ne za one koji su vršioci funkcija", rekao je Stefanović.

Sekretar Privremenog organa Grada Beograda Goran Vesić izjavio je da su obavljene sve neophodne pripreme da se izbori za odbornike Skupštine grada Beograda održe u demokratskoj atmosferi u skladu sa zakonom. On je precizirao da je tokom decembra 2013. Vlada Srbije, na zahtev Privremenog organa, donela odluku da se štampanje glasačkih listića izvrši u preduzeću Službeni glasnik. "Ovo smo učinili zato što, zbog uvođenja privremenih mera u grad Beograd, nije bilo vremena da se sprovede javna nabavka. Zato je izabrano državno preduzeće Službeni glasnik i obezbeđeno da glasački listići budu odštampani na vreme", rekao je Vesić. On je naveo da je u prethodnom periodu, zajedno sa generalnim sekretarom Vlade Srbije Veljkom Odalovićem i direktorom Republičkog sekretarijata za zakonodavstvo Dejanom Đurđevićem održao nekoliko sastanaka sa direktorom JP Službeni glasnik Radošem Ljušićem u vezi sa štampanjem glasačkih listića. "Rukovodstvo Službenog glasnika nas je upoznalo sa novim bezbedonosnim procedurama koje su uvedene u štampariji ovog preduzeća, a koje su u skladu sa najvišim evropskim standardima. Nalazimo se u stalnom kontaktu sa Upravom policije za grad Beograd kako bi se na dan izbora obezbedila potpuna bezbednost svih gradjana i kao onih koji učestvuju u izbornom procesu", podvukao je Vesić. On je naznačio da su pre raspisivanja izbora, izvršene promene u sastavu Gradske izborne komisije i precizirao da sada, od 15 članova po pet čine predstavnici SNS i DS, tri predstavljaju SPS, a dva člana DSS. Time je, objasnio je, obezbeđeno da bilo koja politička stranka samostalno ne može da ima većinu u izbornoj komisiji, a zastupljene su sve političke stranke koje su činile raspuštenu Skupštinu grada Beograd Vesić je dodao da u skladu sa novim političkim oklonostima, predsednika, zamenika predsednika i sekretara Gradske izborne komisije ima SNS kao što ih je godinama unazad imala DS. Vesić je rekao i da su zakazani sastanci sa predstavnicima Ministarstva pravde u vezi sa biračkim spiskovima kako bi se obezbedilo da grad Beograd odnosno Sekretarijat za upravu sprovede brisanje dva puta upisanih birača. On je ponovio da će se izbori održati na 1.175 biračkih mesta u 17 opština, da će na biračkim mestima raditi birački odbori koje će činiti predsednik i četiri člana i stalnom sastavu. "Procenjuje se da će bez predstavnika podnosilaca izbornih lista oko 13 hiljada ljudi biti angažovano na sprovodjenju gradskih izbora. Pravo glasa trenutno ima 1.576.795 birača koji će izabrati 110 odbornika u Skupštini grada", rekao je Vesić. On je naveo i da će, kako su ovo prvi izbori koji se organizuju samo za Skupštinu grada Beograda, Gradska izborna komisija obrazovati radne grupe Gradske izborne komisije u gradskim opštinama. Prema njegovim rečima, obaveza radnih grupa je da za potrebe Gradske izborne komisije prikupljaju i objedinjuju predloge za stalni i prošireni sastav biračkih odbora, primaju izborni materijal od koordinatora Gradske izborne komisije i predaju izborni materijal biračkim odborima pre glasanja. "Svi organi Skupštine grada Beograda kao i Gradska izborna komisija će od danas intenzivno raditi na sprovodjenju svih preostalih radnji koje su zavisile od termina izbora kako bi 29. januar, kada prema odluci predsednika Narodne skupštine Republike Srbije Nebojše Stefanovića počinju izborne radnje, dočekali potpuno spremni", poručio je Vesić. Podsetimo, Beogradom od 18. novembra prošle godine upravlja Privremeno veće, sa Sinišom Malim na čelu. Veće je formirano nakon što je 24. septembra prošle godine gradska skupština smenila dotadašnjeg gradonačelnika Dragana Đilasa. Iako izborni zakon ne propisuje glasanje direktno za gradonačelnika, već za stranačku listu, još ranije je najavljeno da će lider DS-a Dragan Đilas biti kandidat te stranke za gradonačelnika Beograda. Juče je potvrđeno da će ministar saobraćaja Aleksandar Antić biti kandidat SPS-a. SNS još nije odlučila ko bi mogao biti njihov kandidat za prvog čoveka glavnog grada Srbije.


