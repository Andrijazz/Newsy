> Izvor: B92
> Datum: utorak 28.01.2014
> Rubrika: info_politika
> Naslov: Lider LDP razgovarao s ambasadorima
> Članak:

Beograd -- Predsednik LDP Čedomir Jovanović sastao se u Beogradu s devet ambasadora zemalja članica EU i regiona s kojima je razgovarao o predstojećim izborima.
Kako se navodi u saopštenju LDP-a, Jovanović je na sastanku istakao da je presudno kroz izbore, ali i posle njih, učvrstiti evropsku orijentaciju zemlje tako što će buduća Vlada obaviti unutrašnje ekonomske i socijalne promene i obezbediti saglasnost društva i ključnih političkih snaga za to.
Jovanović je istakao da će LDP kao glavnu temu staviti ekonomiju i poverenje ljudi u kredibilno i fer sprovođenje reformi. "Za nas je presudno postizanje saglasnosti oko toga kako će nam zemlja, u ekonomskom, socijalnom, bezbednosnom ili pitanju zaposlenosti izgledati za nekoliko godina. To je suština modernizacije zemlje i mera uspešnosti budućih evropskih integracija i interesa Srbije", rekao je Jovanović i dodao da je to okvir za koji LDP traži podršku glasača, ali i merilo za pozicioniranje te stranke posle izbora. Prema njegovim rečima očigledno je da je deo politike LDP-a postao i državna politika, "makar na nivou načela koje su svi verbalno prihvatili", ali da to nije dovoljno da bi se zemlja izvukla iz krize. Kako je poručio LDP upravo zato želi da svojim izbornim rezultatom bude garant efikasnijeg sprovodjenja te politike, smirivanja tenzija u zemlji i motivisanja svih da učestvuju u poslu koji nije samo posao političara. "Evropska politika je u mandatu odlazeće vlade bila svedena na rešavanje kosovskog problema, ali su izostale one nužne reforme koje su druge zemlje počele da sprovode pre 25 godina. Ova vladajuća koalicija je bila sposobna da pravilno definiše ciljeve, ali je jedine rezultate uspela da ostvari u oblastima u kojima je taj rezultat presudno zavisio od angažovanja ili pritiska Evrope. Sve drugo je izostalo", ocenio je Jovanović. On je istakao da je sada važno da Srbija na spoljnom planu ode korak dalje od prostog izlaska iz pozicije u kojoj se nalazila 25 godina, odnosno od početka devedesetih godina, "kao zemlja koja je bila u gotovo hroničnom nesporazumu sa Evropom i SAD". "Taj novi korak mora da bude ambiciozniji i da donese stvaranje Evrope unutar same Srbije, rešavanje ekonomske zaostalosti i borbu protiv krize kroz modernizaciju zemlje", zaključio je Jovanović. U radu sastanka su, pored predsednika Liberalno demokratske partije, učestvovali i ambasadori Slovenije, Nemačke, Slovačke, Italije, Hrvatske, Austrije, Poljske, Bosne i Hercegovine, kao i ambasador Evropske unije u Srbiji Majkl Devenport.
