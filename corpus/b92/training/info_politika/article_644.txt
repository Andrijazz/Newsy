> Izvor: B92
> Datum: subota 8.02.2014
> Rubrika: info_politika
> Naslov: Babić:Pratimo ponašanje funkcionera
> Članak:

Beograd -- Agencija za borbu protiv korupcije će s posebnom pažnjom pratiti ponašanje funkcionera u predstojećoj izbornoj kampanji, kaže direktorka Agencije Tatjana Babić.
Ponašanje funkcionera će biti praćeno zbog zloupotreba javnih resursa u političke svrhe kojih je često bilo, rekla je ona.
Babić je dodala da je cilj da svi politički subjekti za koje se kontrolom utvrdi da su činili neke vrste prekršaja ili krivičnog dela budu procesuirani.
''Zakonom o Agenciji za borbu protiv korupcije predviđeno je da funkcioner ne sme da koristi javne resurse radi promocije političkog subjekta, odnosno ne sme da koristi skupove i susrete na kojima učestvuje u svojstvu javnog funkcionera za promovisanje političke stranke'', rekla je Babić. Prema tom zakonu, svaki funkcioner ima i obavezu da, kada se obraća javnosti, jasno predoči da li nastupa u svojstvu javnog funkcionera ili u svojstvu člana političke stranke, rekla je Babić dodajući da su od tih obaveza izuzeti samo funkcioneri koji su neposredno izabrani od građana. Kada su u pitanju obaveze iz Zakona o finansiranju političkih aktivnosti, ona je istakla da su politički subjekti u izbornoj kampanji obavezni da, ako nemaju, otvore poseban račun na kome se uplaćuju sva sredstva potrebna za finansiranje izborne kampanje i sa kojeg se plaćaju svi troškovi vezani kampanju. Prema njenim rečima, taj račun se koristi samo u izbornoj kampanji i on mora biti ili sveden na nulu ili zatvoren kada izborna kampanja bude gotova. Druga važna obaveza je da stranke sve veće priloge, svako davanje koje na godišnjem nivou prelazi iznos prosečne mesečne zarade, objavljuju na svom veb sajtu, rekla je Babić dodajući da, prema dosadašnjem iskustvu, tu obavezu izvršava mali broj političkih subjekata. ''U izbornoj kampanji 2012. godine tek oko 15 odsto političkih stranaka je tu obavezu ispunilo'', istakla je Babić, dodajući da politički subjekat, koji učestvuju u izbornoj kampanji, imaju obavezu da u roku od 30 dana, od dana objavljivanja konačnih rezultata, Agenciji podnesu izveštaj o troškovima izborne kampanje. Ona je navela i da će u terenskom posmatranju izbora učestvovati 160 posmatrača - 44 posmatrača i šest kooordinatora u Beogradu i 110 posmatrača u ostalim gradovima Srbije. ''Obuku je prošlo 43 posmatrača za Beograd, dok će ostali posmatrači proći obuku kada Agencija dobije sredstva koja joj zakonom pripadaju za kontrolu troškova izborne kampanje'', rekla je Babić dodajući da će se kontrola vršiti i u Negotinu i Pećincima gde su raspisani i lokalni izbori. Ukazujući da je posao posmatrača na terenu da prikuplja podatke o svim političkim aktivnostima u izbornoj kampanji, direktorka Agencije je istakla da će oni pratiti javne događa, oglašavanje - bilborde, svetleće reklame, javno oglašavanje u lokalnim medijima i troškove vezane za izborni materijal - majce, olovke, letke. ''Za sada su nam odobrena sredstva koja smo tražili za posmatranje izborne kampanje u Beogradu, Negotinu i Pećincima, a Agencija je podnela zahtev Ministarstvu finansija za dodatna sredstva kada su raspisani vanredni parlamentarni izbori'', rekla je Babić. Dodajući da bi nešto više od 22 miliona dinara bilo dovoljno za kontrolu izbora, ona je navela da to podrazumeva monitoring, ali i upoređivanje podataka koje su posmatrači prikupili na terenu sa podacima koja službe Agencije prikuplja od drugih državnih organa, pravnih lica, banaka, pa i samih političkih subjekata. ''Cilj Agencije je da svi politički subjekti, odnosno odgovorna lica za koje se kontrolom utvrdi da su činili neke vrste prekršaja ili možda čak krivičnog dela budu procesuirani i da odgovoraju za to'', rekla je Babić. Ona je navela i da je u toku prošle godine Agencija podnela oko 400 zahteva za pokretanje prekršajnog postupka, a da se veliki procenat, više od 90 odsto zahteva odnosilo na nedostavljanje izveštaja za izbornu kampanju 2012. i 2013. godine. ''Ostali deo, manje od 10 odsto, odnosi se na nedostavljanje godišnjih finansijskih izveštaja, nenamensko trošenje sredstava i nedostavljanje mišljenja ovlašćenog revizora'', pojasnila je Babić. Inače, politički subjekti su, za parlamentarne izbore 2012. godine, kada se radi o sredstvima iz javnih izvora, dobili 726.178,275 dinara, prilozi fizičkih lica iznosili su 107.641.196 dinara, a porilozi pravnih lica 97.877, 619 dinara. Stranke su imale i sopstvena sredstva u ukupnom iznosu od 28.267.460 dinara, kredita i zajmova je bilo ukupno 410.520.470 dinara, a oko 6.000 fizičkih i 195 pravnih lica je dalo priloge političkim subjektima. ''Stranke imaju pravo na sredstva iz javnih izvora za pokriće troškova izborne kampanje i ta sredstva po zakonu iznose u godini u kojoj se održavaju redovni izbori 0,1 odsto rashoda budžeta. Stranke, takođe, mogu da prikupljaju sredstva i iz privatnih izvora od fizičkih i pravnih lica'', rekla je Babić. Ona je pojasnila da jedno fižičko lice može u kalendarskoj godinu, u kojoj se održavaju izbori, da da političkom subjektu maksimalno na godišnjim nivou 40 prosečnih mesečnih zarada - 20 za redovan rad i 20 za troškove izborne kampanje. Kada je reč o pravnim licima ona mogu dati ukupno 400 prosečnih mesečnih zarada - 200 za redovan rad i maksimalno 200 za izbornu kampanju, rekla je Babić.
