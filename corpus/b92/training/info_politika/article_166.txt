> Izvor: B92
> Datum: petak 17.01.2014
> Rubrika: info_politika
> Naslov: Razrešeni direktori VBA i VOA
> Članak:

Beograd -- Vlada Srbije razrešila je Svetka Kovača dužnosti direktora VBA, saopštava vladina Kancelarija za saradnju s medijima. Razrešen i direktor VOA.
Nisu navedeni razlozi razrešenja, ni to ko će biti novi direktor VBA.
Nedavno je ministar odbrane Nebojša Raodić izjavio da je veoma zadovoljan zato što se ostvaruje civilina kontrola rada na VBA i naveo da su "promene evidentne i da profesionalci to vide". Rodić je to rekao krajem decembra na proslavi godišnjice rada VBA.
Početkom prošle godine list "Poltika" je pisao da će doći do promena u vrhu VBA. Tada se pisalo da bi kandidat za mesto direktora VBA mogao biti penzionisani brigadni general Živko Terzić (1956), koji je bio bezbednjak u mornarici. Vlada Srbije je na početku 2013. godine imenovala Miladina Vujanovića, penzionisanog vojnog bezbednjaka, za generalnog inspektora vojnih tajnih službi - VBA i Vojnoobaveštajne agencije (VOA). Kovač je u vojničkoj karijeri obavljao niz "bezbednjačkih" funkcija, a tokom ratova u bivšoj Jugoslaviji je, između 1987. i 1996. godine, obavljao rukovodeće dužnosti u oblasti bezbednosti na nivou komande armije u Beogradu. Od 1996. do 2003. godine bio je načelnik bezbednosti Ministarstva odbrane, od 2003. do 2004. je bio zamenik načelnika VBA, a potom do 2005. godine zastupnik direktora agencije. Penzionisan je 2005. godine, sa činom general-majora, da bi, kao civilno lice, u skladu sa načelom civilne kontrole oružanih snaga, bio imenovan za direktora VBA. Nakon Vojne akademije je, u okviru sistema vojnog školstva, završio Komandno-štabnu školu i Školu nacionalne odbrane.

Ukazom predsednika Srbije razrešen je dužnosti direktor Vojnoobaveštajne agencija brigadni general Dragan Vladisavljević, saopštilo je Ministarstvo odbrane. U saopštenju je navedeno da je Vlada Srbije na današnjoj sednici dužnosti razrešila direktora Vojnobezbednosne agencije Svetka Kovača, kao i pomoćnika ministra odbrane za ljudske resurse Jovana Mijakovića i generalnog inspektora službi Miladina Vujanovića. Odlukom vlade, na dužnost pomoćnika ministra za ljudske resurse postavljen je Miloš Janković, a na dužnost generalnog inspektora službi Milan Letić. Na dužnost zamenika direktora Vojnoobaveštajne agencije postavljen je pukovnik Slavoljub Dabić i na dužnost zamenika direktora Vojnobezbednosne agencije postavljen je pukovnik Petar Cvetković, navodi se u saopštenju Uprave Ministarstva odbrane za odnose s javnošću.
