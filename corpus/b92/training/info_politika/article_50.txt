> Izvor: B92
> Datum:  
> Rubrika: info_politika
> Naslov: Kacin: Nećemo vam vratiti vize
> Članak:

Beograd -- Izvestilac Evropskog parlamenta za Srbiju Jelko Kacin kaže za B92 da trenutno ne postoji opasnost da Evropska unija ponovo uvede vize Srbiji.
Kacin danas počinje dvodnevnu radnu posetu Beogradu, tokom koje će razgovarati s najvišim srpskim zvaničnicima.
"Što se mene tiče, kao izvestioca Evropskog parlamenta za Srbiju, ne želim da plašim građane. I pored toga što je došlo do zabrinjavajućeg priliva azilanata iz Srbije u neke države članice EU, privremena suspenzija viznog režima trenutno ne predstavlja opasnost", kaže Kacin. On je objasnio da je procedura takva da, tek po zahtevu neke od zemalja članica EU za privremeno uvođenje viza, Evropska komisija detaljno proverava tu inicijativu i nakon toga donosi odluku. "Dakle, to se ne može desiti preko noći. S druge strane, ne zaboravimo da je upravo Ministarstvo unutrašnjih poslova, na čelu sa Ivicom Dačićem u prethodnom mandatu, bila jedna od najzaslužnijih institucija za uvođenje bezviznog režima za građane Srbije 2009. godine. Uveren sam da on preduzima sve što može da spreči ili makar umanji priliv lažnih azilanata", rekao je Kacin. Izvestilac Evropskog parlamenta dodaje da su svakako najvažniji instrumenti kojim se priliv lažnih azilanata može zaustaviti ili makar obuzdati u rukama članica EU. "Nemačka je nedavno najavila da će označiti Srbiju kao zemlju sigurnog porekla. To znači da će Nemačka drastično skratiti proceduru za aplikaciju za dobijanje azila u Nemačkoj. Time će obesmisliti pokušaje dobijanja azila i finansijske pomoći. Nadam se da će isto biti usvojeno i u drugim zemljama članicama šengen zone. Iz tog razloga, ja sam predložio jedan amandamn u izveštaju o napretku Srbije i u njemu sam zatražio od zemalja članica, posebno od Nemačke, da Srbiju označe kao zemlju sigurnog porekla što predstavlja ključnu meru da se smanji broj tražilaca azila", naveo je Kacin.

Kacin će se, kako je saopštila njegova pres služba, sastati s premijerom Srbije Ivicom Dačićem, prvim potpredsednikom Vlade Aleksandrom Vučićem, šeficom pregovaračkog tima Tanjom Miščević i drugim srpskim zvaničnicima. Evropski parlamentarac će posetiti i Skupštinu Srbije, gde će se sastati s predsednicom Odbora za evropske integracije Natašom Vučković, potpredsednicom Parlamentarnog odbora za stabilizaciju i pridruživanje Aleksandrom Tomić i članicom Odbora za evropske integracije Dijanom Vukomanović, saopšteno je iz parlamenta. Kacin dolazi u Beograd uoči usvajanja 16. januara u Evropskom parlamentu izveštaja o napretku Srbije u evropskim integracijama. U predlogu rezolucije o Srbiji, koji je Kacin pripremio u ime parlamentarnog Odbora za spoljne poslove, Vlada Srbije je pohvaljena zbog posvećenosti procesu evropskih integracija i ohrabrena da nastavi sprovođenje reformi, prvenstveno u oblasti pravosuđa, borbe protiv korupcije, javne uprave, zaštite prava manjina i osetljivih grupa, slobode medija. U dokumentu je izraženo zadovoljstvo zbog Briselskog sporazuma i upućen je poziv vlastima u Beogradu i Prištini da zadrže konstruktivan pristup i nastave sa sprovođenjem svih postignutih dogovora. Pozdravljeno je i održavanje lokalnih izbora na Kosovu u novembru, osuđeno nasilje tokom glasanja i napomenuto da su "nužni dalji odlučni napori kako bi se razbila mreža organizovanih kriminalnih grupa povezana s lokalnim političkim elitama i ponovo uspostavila vladavina prava na severu Kosova". Ukazano je i na značaj "konstruktivnog socijalnog dijaloga za ekonomski razvoj Srbije; pozvana je Vlada da promoviše jačanje kapaciteta nezavisnih sindikata i organizacija poslodavaca i da stvori okvire i politički prostor za socijalni dijalog i kolektivne ugovore". U predlogu rezolucije se ističe i podrška EP viznoj liberalizaciji za zemlje Zapadnog Balkana i pozivaju se države članice EU da ne zloupotrebljavaju mehanizam za suspenziju bezviznog režima. Istovremeno, izražava se žaljenje zbog slabog napretka u implementaciji okvira za obnovljivu energiju i zabrinutost da Srbija neće uspeti da do 2020. godine ispuni postavljene ciljeve u toj oblasti. Takođe, pozivaju se srpske vlasti da unaprede politiku zaštite potrošača, posebno kada je reč o bezbednosti hrane, i izražava se žaljenje zbog toga što zakon o genetski modifikovanim organizmima još nije usklađen sa evropskim pravom.
