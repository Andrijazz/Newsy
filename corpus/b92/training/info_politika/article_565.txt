> Izvor: B92
> Datum:  
> Rubrika: info_politika
> Naslov: "Lepe reči za srpsku politiku"
> Članak:

Vašington -- Premijer Vlade Srbije u tehničkom mandatu Ivica Dačić izjavio da su njegovi sagovornici na Molitvenom doručku imali "lepe reči za politiku koju Srbija vodi".
Dačić je na Molitvenom doručku u Vašingtonu razgovarao i sa državnim sekretarom SAD Džonom Kerijem.
"U razgovoru sa državnim sekretarom Kerijem još jednom sam ponovio našu zainteresovanost da američka administracija što više bude prisutna u regionu i pozvao ga da poseti region i Srbiju", rekao je Dačić novinarima u Vašingtonu. On je rekao da je Molitveni doručak prilika da se razgovara sa najznačajnijim državnicima i predstavnicima američke administracije i naglasio da su svi njegovi sagovornici - državni sekretar, američki kongresmeni, senatori i drugi visoki zvaničnici, kao i lideri drugih zemalja, imali "lepe reči za politiku koju Srbija vodi". Dačić je rekao da će tokom posete SAD imati niz važnih sastanaka "za vreme koje Srbiju čeka" u američkom Kongresu, Senatu, Stejt departmentu, kao i sa predstavnicima bezbednosnih agencija - FBI i DEA. Premijer će 10. februara učestvovati i na sednici Saveta bezbednosti UN koja će biti posvećena Kosovu. Molitveni doručak, 62. po redu, okupio je predstavnike oko 130 država i naroda, uz prisutstvo američkog predsednika Baraka Obame.

Američki predsednik Barak Obama, rekao je da su verske slobode širom sveta važna za nacionalnu bezbednost i da predstavlja osnovno načelo diplomatije Sjedinjenih Američkih Država. U govoru na Nacionalnom molitvenom doručku, Obama je ovu poruku poslao kao poziv međunarodnoj zajednici da radi na očuvanju ljudskih prava, posebno izdvojivši zemlje koje, po njemu, u tome ne uspevaju, naročito kada je reč o zaštiti sloboda svih veroispovesti. Predsednik SAD smatra da takva diplomatija nije dobra, naročito kada je reč o zemljama koje su strateški i ekonomski važne za Ameriku, kao što je Kina. Na sastanku s kineskim liderima, Obama je naglasio da "realizovanje potencijala Kine počiva na očuvanju prava svih, uključujući i prava hrišćana, tibetanskih budista u ujgurskih muslimana", preneo je AP. Kad je reč o mirovnim pregovorima između Izraela i Palestinaca, Obama je rekao da su "SAD jasno dale do znanja da je za dugotrajni mir potrebno obezbediti slobodna bogosluženja i pristup svetim mestima svim veroispovestima".
