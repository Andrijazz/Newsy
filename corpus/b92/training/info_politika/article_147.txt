> Izvor: B92
> Datum:  
> Rubrika: info_politika
> Naslov: Nastavak sage o vanrednim izborima
> Članak:

Beograd -- Za sada je izvesno da će Beograđani 16. marta ići na izbore za novu gradsku vlast. Da li će istog dana biti i vanredni parlamentarni izbori još se ne zna.
Član Predsedništva SNS i ministar pravde Nikola Selaković nije danas želeo da komentariše najave medija da će prevremeni parlamentarni izbori biti raspisani 29. januara i objasnio je da će sačekati zvaničan stav svoje stranke.
"Uveren sam da će SNS izaći sa jasnim stavom u narednom periodu. Ja kao stranački funkcioner, koji zna stranačku hijerarhiju, znam za red i u ovom slučaju sačekaću odgovor svoje stranke", kazao je Selaković. Premijer Srbije i lider SPS-a Ivica Dačić gotovo svakodnevno ponavlja da je pitanje vanrednih izbora tema za razgovore među stranačkim liderima. "Vlada Srbije radi normalno i radi svoj posao. Mi se spremamo za međuvladinu konferenciju 21. januara u Briselu i početak pregovora sa EU", kratko je rekao Dačić. B92 saznaje da se razgovara o mogućnosti vanrednih izbora, ali da još nema konačne odluke. Ključna za odluku o vanrednim izborima je SNS i njen lider Alesandar Vučić. Za 25. januar je zakazana skupština SNS-a i očekuje se da bi do tada trebalo da bude poznato da li se ide i na vanredne parlamentarne izbore. Potpredsednik SNS Neboša Stefanović kaže da naprednjaci e osporavaju rezultate ove vlade, ali i da je sve što je do sada urađeno preduslov za bolji život i da prioritet i narednih vlada mora da bude ekonomija i otvaranje novih radnih mesta. "Sa druge strane, naredna vlada mora da ima znatno jači kapacitet i podršku u parlamentu nego što je to sada", rekao je Stefanović. Uoliko je planirano da se ti eventualni izbori održe kada i beogradski, dakle 16. marta, moraju biti raspisani najkasnije 29. januara. "Politika" piše, pozivajući se na više izvora iz vladajuće koalicije, da će predsednik Srbije Tomislav Nikolić tog dana najverovatnije raspisati vanredne parlamentarne izbore A da bi ti izbori i formalno bili raspisani, potrebno je da se odigra jedan od sledećih scenarija: ostavka premijera, izglasavanje nepoverenja vladi i eskalacija krize u vladajućoj koaliciji. Direktor Fondacije "Konrad Adenauer" Henri Bone smatra da bi eventualni vanredni izbori zaustavili reforme u Srbiji i usporili proces evropskih integracija. Bone je drugi predstavnik Nemačke koji je u poslednjih nekoliko dana ukazao na to da bi, zbog vanrednih izbora reforme u Srbiji, pregovori sa EU i dijalog sa Prištinom stali. Pre šest dana ambasador Nemačke u Srbiji Hajnc Vilhelm je izjavio da su eventualni prevremeni izbori u Srbiji unutrašnje pitanje zemlje, ali da smatra da oni ne bi bili blagonaklono prihvaćeni u Nemačkoj.


