> Izvor: B92
> Datum:  
> Rubrika: info_politika
> Naslov: Boris Tadić izašao iz DS
> Članak:

Beograd -- Boris Tadić, bivši predsednik Srbije i počasni predsednik DS, napustio je stranku koju je vodio od februara 2004. do novembra 2012. godine.
Tadić je odlučio da napusti DS zbog nesaglasnosti sa pravcem kojim demokrate idu pod novim rukovodstvom.
"Odluku sam doneo upravo zbog toga što se u politički blok DS vraćaju ljudi koji su joj doneli epitet aferaške i korupcionaške stranke. Odluka nije protiv članova DS, već zbog njih, i njima poručujem da je Srbiji potrebna nova demokratska stranka", rekao je Tadić.
Bivši predsednik Srbije naveo je da bi ta nova stranka "obavila svoju misiju modernizacije Srbije i misiju uspostavljanja trajnog mira na Zapadnom Balkanu", ali nije potvrdio da će on formirati novu političku organizaciju. "O svom političkom delovanju i eventualnu odluku o izlasku na predstojeće izbore doneću u narednim danima", rekao je Tadić i dodao da se "mesecima nije video sa onima koji se spominju o priči o tom novom bloku". Tadić je obrazlažući odluku da izađe iz DS naveo da se stranka godinama suočava sa "sintagmom o žutim lopovima" koja postoji u javnosti, a da su za takav teret zaslužne afere i pogrešne privatizacije iz vremena vlade Zorana Živkovića, sa čijom Novom strankom DS sada pregovara o novom koalicionom bloku. "Gubili smo snagu za politički proces i poverenje građana upravo zbog tih afera. U tome nikakvog udela nisam imao, a plaćao sam političku cenu. Danas vidim da novo rukovodstvo DS želi u nove izbore sa ljudima koji su stranku vodili ka izbornom cenzusu", rekao je Tadić. Tadić je rekao da je taj teret bio najveći sa kojim se suočavao u godinama u kojima je vodio stranku i dodao da je odbio mesto u izbornom štabu, jer demokrate sada ponovo idu na izbore sa negativnim nasleđem. "Danas bolje razumem izjavu predsednika DS Dragana Đilasa da mu nije potrebna podrška na ovim izborima", rekao je Tadić. Tadić je rekao i da ne želi da bude deo stranke koja ispred politike stavlja lične interese i da neće prihvatiti "biznis orijentaciju i politiku ličnog bogaćenja". "Nosio sam taj teret, ali ne postoji nijedan razlog da ga ponovo preuzimam na sebe. Neću da preuzimam bilo kakvu odgovornost za malverzacije, kontakte sa tajkunima, koji su karakterisali DS u to vreme. Neću da budem član organizacije za koju možemo očekivati da će se, posle Živkovića, u njeno delovanje aktivno uključiti Cane Subotić ili možda Beba Popović ", rekao je Tadić. On je u vestima B92 rekao i da sa takvom politikom nikada nije imao kontakt, već da se borio da DS dominantno učestvuje u reformama i modernizaciji Srbije, a ne da "bude umešana u sumnjive poslove". "DS sada pregovara sa onima koji su nas nazivali mafijašima, upravo u vremenu kada smo mi vodili najveću borbu protiv organizovanog kriminala, kada smo zaplenili imovinu međunarodne mafije od skoro 400 miliona evra, kada smo imali osuđene članove međunarodnih gangova, kada smo prvi put uspostavljali pravni poredak u Srbiji u tom kontekstu, za šta smo dobili i pohvale od međunarodne zajednice", rekao je Tadić i istakao da DS pregovara sa ljudima koju su sve vreme "ometali njeno delovanje". Tadić je nakon obraćanja novinarima rekao: "Vidimo se u nekom drugom filmu", što je izgovorio i nakon poraza na izborima 2012. godine, a rekao je i da neće odgovarati na novinarska pitanja, jer je rekao sve što je imao.

Boris Tadić na nedavnoj maratonskoj sednici GO DS-a nije dobio podršku, jer je većina članova stala uz Dragana Đilasa. Tadić je tada rekao da nije zadovoljan odlukom stranke. Podsetimo da su tada Đilasa, između ostalih, podržali Bojan Pajtić, Dragoljub Mićunović, Vida Ognjenović, Nataša Vučković, Dragan Šutanovac, dok su Tadićev predlog podržali Miki Rakić, Slobodan Homen, Snežana Malović i druge demokrate koji su bili na funkcijama za vreme predsedničkog mandata Borisa Tadića. Tada je predsednik Političkog saveta Demokratske stranke Dragoljub Mićunović pozvao sve članove DS-a, a ne samo Glavnog odbora, da ostanu jedinstveni. Mićunović je ranije rekao i da Demokratska stranka nije "ni Draganova, ni Borisova". Boris Tadić je, međutim, ubrzo odbio poziv Dragana Đilasa da pomogne kampanju DS-a za beogradske izbore kada su u medijima i počele da se pojavljuju spekulacije da će Tadić na izbore ići sa svojom listom.



Boris Tadić, koji je saopštio da je napustio tu stranku, bio je član DS od njenog osnivanja 1990. godine. Tadić je 2000. godine izabran za potpredsednika stranke, a 23. februara 2004. ubedljivom većinom izabran je za predsednika DS, porazivši bivšeg zamenika predsednika DS i bivšeg premijera Srbije Zorana Živkovića. Od 2000. do 2003. godine bio je savezni ministar telekomunikacija, a od 17. marta 2003. do 16. aprila 2004. godine obavljao je funkciju ministra odbrane. Tadić je 27. juna 2004. godine u drugom krugu predsedničkih izbora pobedio Tomislava Nikolića sa 53,24 odsto glasova. Na izborima 2008. godine sa dobijenih 50,31 odsto glasova u drugom krugu po drugi put pobedio tadašnjeg kandidata Srpske radikalne stranke Tomislava Nikolića i osvojio novi petogodišnji mandat na mestu predsednika Srbije. Od Nikolića je, međutim, izgubio na predsedničkim izborima 2012. godine.


