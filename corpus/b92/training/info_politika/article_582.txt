> Izvor: B92
> Datum:  
> Rubrika: info_politika
> Naslov: LDP: Oduzeti moć ucenjivanja Dačiću
> Članak:

Beograd -- Čedomir Jovanović kaže da LDP izlazi na izbore da bi bila ispred stranaka Borisa Tadića i Dragana Đilasa i da bi Ivici Dačiću "oduzela moć ucenjvanja Srbije".
"Idemo da pobedimo na izborima. Za nas je pobeda jači rezultat, za nas je pobeda prilika da možemo da razgovaramo ozbiljno o politici koju želimo u vladi", rekao je Jovanović.
Jovanović je, gostujući u Jutarnjem programu TV Pink, istakao da je LDP iz svih izbora izlazila jača, da LDP mora biti i ispred stranke Borisa Tadića i stranke Dragana Đilasa i da bi to za njega bila pobeda. "Želim da pobedimo Dačića, da dobijemo veću podršku od one koju on ima, da ne bi ucenjivao Srbiju, jer samo to dobro radi", istakao je Jovanović. "Prevario je Koštunicu, prevario je Tadića, sada bi da prevari čitavu zemlju. Želim da mu oduzmemo tu moć ucenjivanja, koja ga je dovela u poziciju da on bude taj koji postavlja gradonačelnika, a ne Beograđani", dodao je predsednik LDP. "Nakon toga sa rezultatom koji imamo, postoji pitanje ko je spreman na ovu politiku zajedno sa nama da afirmiše", dodao je Jovanović.
