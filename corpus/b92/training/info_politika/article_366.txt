> Izvor: B92
> Datum: utorak 28.01.2014
> Rubrika: info_politika
> Naslov: DS: Loši uslovi u porodilištu u GM
> Članak:

Gornji Milanovac -- Žene koje se porađaju carskim rezom u bolnici u Gornjem Milanovcu iz operacione sale u sobe odnosi rodbina, jer ne postoji lift, saopštila je DS u tom gradu.
Kako je izjavio predsednik Odbora DS-a Nebojša Gojković, porodilje koje su još pod anestezijom iz sale odnose na sprat očevi, braća i muževi uz uske stepenice, jer ne postoji lift.
"To je protiv propisa i etike da ispred operacione sale dežura rodbina kako bi porodilju izneli na sprat, a za lokalnu samoupravu je važnije da se organizuju razni koncerti estradnih zvezda, zašta se iz budžeta daju milioni, a ne da se pomogne porodilištu", rekao je Gojković. On je dodao da je dežurao s prijateljima kako bi suprugu posle porođaja odneo na sprat, a "predsednik opštine je za nedavni koncert Ane Bekute dao milion dinara, a za novu godinu otišao u porodilište da se slika za novine". Kako je za agenciju Beta izjavio direktor Bolnice Miro Lazarević, projekti za izgradnju lifta su odavno urađeni, ali nema sredstava da se to realizuje. "Tražili smo pare da se postavi lift, ali smo u Ministarstvu dobijali odgovor da se u našem porodilištu rađa malo dece i da se broj stalno smanjuje, a planirana je izgradnja još jedne operacione sale", rekao je Lazarević.
