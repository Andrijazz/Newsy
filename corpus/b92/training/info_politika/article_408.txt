> Izvor: B92
> Datum:  
> Rubrika: info_politika
> Naslov: Đurić: Vreme je za LDP
> Članak:

Kruševac -- Potpredsednik LDP Bojan Đurić izjavio je da će ta stranka u subotu da predstavi svoju političku platformu, a da će osnovna poruka biti: Vreme je za LDP.
Potpredsednik Liberalnodemokratske partije rekao je da će ta stranka na sednici Glavnog odbora, u subotu, 1. februara, predstaviti svoju političku platformu, ljude koji će biti ključni kandidati i političke aranžmane, poručivši da će osnovna poruka biti "Vreme je za LDP".
"Mislim da je atmosfera takva da je širina LDP-a takva da u njoj ima mesta i za nove ljude i za one koje su delovali u drugim političkim ogranizacijama", rekao je Đurić na konferenciji za novinare u Kruševcu, na kojoj je LDP-u zvanično pristupio bivši predsednik opštine Aleksandrovac i nekadašnji član DS Čedomir Petković. Đurić je kazao da nije uzaludno potrošeno prethodnih osam godina kada je ta partija "na svojoj kičmi" držala one ideje koje su mnogi drugi odbacivali ili relativizovali kao što su evropske intergacije, modernizacija Srbije i smirivanje situacije u zemlji. On je dodao da je u međuvremenu LDP dobio na zrelosti i da se partija profilisala kao efikasna organizacija koja ima jasne političke ciljeve i mehanizme da ih ostvari. "Nijedan deo svoje politike nećemo menjati, bićemo fokusirani na veliki posao koji je pred Srbijom i mislim da je 'posao' ključna reč ove kampanje, to je politička tema koja interesuje ljude u ovoj zemlji", napomenuo je Đurić. Upitan zbog čega je fokus sada na toj temi, Đurić je objasnio da je on godinama, kada je reč o LDP-u, bio na drugim stvarima, jer kako je rekao, ostatak političke scene nije pristajao da prihvati da su teme evropskih intergacija i nužnost rešavanja kosovskog pitanja bili ključni prioriteti zemlje. "U međuvremenu su sa manjim ili većim zakašnjenjem, uglavnom sa ogromnim i vrlo skupim za građane gotovo sve političke partije došle na pozicije, makar kada je o ovim pitanjima reč, na kojima je bila LDP", konstatovao je on. Potpredsednik LDP- a je istakao da ta partija želi da ohrabri zemlju i da je pomeri sa političke zablude da će nas spasti neko sa strane, Rusija, EU ili investitori Dalekog ili Bliskog istoka, rekavši da su potencijali u građanima, a da je posao političara da zemlju vode na efikasan način, kako bi se ti potencijali iskoristili. Đurić je ponovio da su za sada sigurni partneri LDP-a na predstojećim izborima Socijaldemokratska unija (SDU) Žarka Koraća, Asocijacija slobodnih i nezavisnih sindikata, a da su razgovori sa Ligom socijaldemokrata Vojvodine (LSV) u završnoj fazi. Očekivanja LDP-a na predstojećim izborima su velika, uz nove ljude, novu zrelost i "činjenicu da nas vreme nije demantovalo", rekao je Đurić.
