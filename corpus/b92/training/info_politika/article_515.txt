> Izvor: B92
> Datum: utorak 4.02.2014
> Rubrika: info_politika
> Naslov: Nikolić sa novim ambasadorima
> Članak:

Beograd -- Predsednik Srbije Tomislav Nikolić primio je akreditivna pisma novih ambasadora Australije, Češke, Belgije, Makedonije i Kazahstana u Beogradu.
Nikolić je rekao ambasadorima da su strateški prioriteti Srbije evropske integracije, dobrosusedski odnosi i regionalna saradnja, kao i borba protiv korupcije i organizovanog kriminala i poštovanje zajedničkih evropskih vrednosti - pravde, pravičnosti i ljudskih prava.
Predsednik Nikolić je, takodje, poručio da je Srbija posvećena postizanju pravednog i trajnog rešenja za pitanje Kosova i Metohije, koje će, kako je rekao, doprineti očuvanju bezbednosti i stabilnosti u regionu i Evropi. On se založio i za jačanje bilateralne saradnje, posebno u oblasti privrede i investicija. Novi ambasador Belgije u Beogradu Leo Das izjavio je da Belgija podržava Srbiju na njenom putu ka EU i ocenio da je Srbija "glavni regionalni akter" i da ima "jedinstvenu geografsku i političku poziciju u ovom delu sveta".

Nikolić i Das su se složili da su odnosi dveju zemalja prijateljski, sveobuhvatni i dobri i založili su se za dalje unapredjenje partnerstva i saradnje u oblasti privrede, promovisanja investicija i trgovine, pravosudja, policije, odbrane, kulture, turizma Ambasadorka Makedonije u Beogradu Vera Jovanovski Tipko ocenila je da dve zemlje i dva naroda povezuju tradicionalno bliski odnosi i da Srbija ima u Makedoniji "iskrenog i dobrog suseda i aktivnog partnera, koji u kontinuitetu podržava Srbiju". Ističući da dve zemlje imaju intenzivnu saradnju na bilateralnom, regionalnom i multilateralnom planu, Jovanovski Tipko je napomenula da i dalje postoji neiskorišćeni potencijal koji treba razviti. Ambasadorka Češke u Beogradu Ivana Hlavsova ocenila je da odnosi Srbije i Češke imaju dugu i pozitivnu tradiciju i da dve slovenske zemlje i dva naroda povezuju tradicionalno prijateljstvo i slična istorija.

"Nikada nećemo zaboraviti razumevanje koje je za nas imala Jugoslavija posle sovjetske invazije 1968. godine", rekla je ona. Hlavsova je obećala da će se maksimalno angažovati na daljem jačanju već bliskih bilateralnih odnosa i prenela je predsedniku Nikoliću pozdrave njegovog češkog kolege Miloša Zemana, koji se, kako je rekla, raduje skorom susretu u Beogradu s Nikolićem. Novi ambasador Kazahstana u Beogradu Nurbah Rustemov izrazio je zadovoljstvo razvojem odnosa dveju zemalja i poručio da je Kazahstan otvoren za dalje unapredjenje kontakata na političkom nivou i intenziviranje trgovinsko-ekonomske, investicione i kulturno-humanitarne saradnje. Ambasador Rustemov je naglasio i da je uspešna bilateralna saradnja zasnovana na pravnoj regulativi, podsetivši da je Srbija jedina evropska zemlja s kojom je Kazahstan uspostavio uzajamni bezvizni režim. Nikolić je zahvalio Kazahstanu na podršci očuvanju teritorijalnog integriteta i suverniteta Srbije i dogovornom i kompromisnom rešenju pitanja Kosova i Metohije. Srbija, prema njegovim rečima, smatra Kazahstan značajnim partnerom u regionu Evroazije i nezaobilaznim faktorom u razvoju saradnje s tim delom sveta. Ambasadorka Australije u Beogradu Džulija Patriša Fini poručila je da će raditi na daljem unapredjenju odnosa dve zemlje.
