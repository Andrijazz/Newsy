> Izvor: B92
> Datum: nedelja 12.01.2014
> Rubrika: info_politika
> Naslov: Živkov ponovo optužuje Kneževića
> Članak:

Novi Sad -- Ivan Živkov optužio bivšeg ministra poljoprivrede Gorana Kneževića da je donosio odluke u korist vlasnika srpskih šećerana, a na štetu konkurencije.
Podsetimo, Ivan Živkov je bio bliski saradnik ministra poljoprivrede i potpredsednika SNS Gorana Kneževića.
Živkov je na internet portalu www.goranknezevic.com naveo da je Ministarstvo poljoprivrede u jesen 2012. godine, kada je Knežević bio na njegovom čelu, zabranilo izvoz šećerne repe iz Srbije, čime je značajno olakšalo posao domaćim šećeranama, jer su na taj način ostale bez konkurencije u otkupu šećerne repe od poljoprivrednika. "Svakako je najveću korist imala MK grupa (Group) Miodraga Kostića", naveo je Živkov na portalu koji postoji šest godina, registrovan je na njegovo ime i ranije je bio namenjen za demantovanje optužbi protiv Kneževića. Živkov je naveo da su pojedine šećerane iz Hrvatske sa srpskim poljoprivrednicima bile ranije ugovorile, a neke delom i avansno platile šećernu repu po većoj ceni od one koju je MK grupa plaćala, ali do realizacije posla nije došlo zbog zabrane izvoza šećerne repe iz Srbije pa su najveću štetu pretrpeli poljoprivrednici. Hrvatska je tada uputila protestne note Srbiji, a hrvatske šećerane su najavile tužbe protiv Srbije i zahtev za naknadu štete, podsetio je Živkov. On je naveo da je u maju 2013. godine, prvog dana 80. Međunarodnog poljoprivrednog sjama, domaćin brojnim delegacijama iz regiona i sveta bio ministar poljoprivrede Goran Knežević, a svečani ručak koji je Ministarstvo poljoprivrede organizovalo za stotinak zvanica u jednom novosadskom restoranu naočigled svih gostiju platio je Miodrag Kostić. Živkov je demantovao Kneževićeve tvrdnje da je cilj optužbi protiv njega diskreditovanje cele stranke i njenog lidera Aleksandra Vučića, iza čega stoje pokušaji tajkunskih, kriminalnih i drugih interesnih krugova da se zada udarac borbi protiv korupcije I kriminala. Knežević je Živkova optužio i da ga napada u korist bivšeg funkcionera SNS-a Vladimira Cvijana.
Živkov je pre nekoliko dana saopštio da je Knežević, kao ministar, tri puta doneo odluku da iz državnog budžeta stimuliše poljoprivrednike da kupuju gorivo isključivo od NIS-a.
Živkov je pre nekoliko dana saopštio da je Knežević, kao ministar, tri puta doneo odluku da iz državnog budžeta stimuliše poljoprivrednike da kupuju gorivo isključivo od NIS-a.
Živkov je u pisanoj izjavi dostavljenoj agenciji Beta podsetio da u prethodnoj izjavi ni jednom rečju nije spomenuo Aleksandra Vučića I SNS i dodao da s njima ima korektan odnos, a Vladimira Cvijana ne poznaje niti je s njim u kontaktu. "Što se tiče mojih veza s tajkunima, samo sam jednom u životu ručao na račun jednog od najbogatijih građana Srbije, a u tu situaciju me je, bez mog znanja, kao i ostale goste na tom ručku, doveo upravo Goran Knežević na pomenutom ručku u maju 2013. godine", naveo je Živkov. On je pre četiri dana optužio Kneževića da je, u vreme dok je bio ministar poljoprivrede, tri puta doneo odluku da iz državnog budžeta stimuliše poljoprivrednike da kupuju gorivo isključivo od Naftne industrije Srbije (NIS), čime je NIS-u obezbedio milionsku dobit u evrima, da bi, nakon što je smenjen sa mesta ministra poljoprivrede, u septembru prošle godine postao savetnik generalnog direktora NIS-a. Ivan Živkov bio je šef kabineta ministra Kneževića, a pre toga bio je Kneževićev medijski savetnik i jedan od najbližih saradnika. U vreme dok je Knežević bio gradonačelnik Zrenjanina, Živkov je bio pomoćnik gradonačelnika zadužen za medije.
