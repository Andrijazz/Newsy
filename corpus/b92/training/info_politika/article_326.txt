> Izvor: B92
> Datum: ponedeljak 27.01.2014
> Rubrika: info_politika
> Naslov: Ljajiću 10 mandata na listi SNS
> Članak:

Beograd -- SDPS Rasima Ljajića imaće deset kandidata na izbornoj listi SNS za predstojeće parlamentarne izbore, saznaje Danas.
List piše i da će stranka Rasima Ljajića na listi SNS imati četvoro kandidata za izbore u Beogradu.
Prema rečima izvora lista "Danas", svi kandidati SDPS za narodne poslanike i odbornike na listama naprednjaka imaće takozvana garantovana mesta, odnosno biće na pozicijama odakle su im, s obzirom na rejting SNS, mandati u Skupštini Srbije i Skupštini Beograda praktično unapred obezbeđeni. Razgovori naprednjaka s predsednicima Nove Srbije i SPO Velimira Ilića i Vuka Draškovića da se i njihovi kandidati nađu na listi SNS još traju, dok je sa liderom Pokreta socijalista, kako kažu izvori lista "Danas", "skoro sve dogovoreno". Uveliko se pregovara, kako nezvanično saznaje "Danas", formiranje nove predizborne koalicije koju bi činili Liberalno-demokratska partija Čedomira Jovanovića, Liga socijaldemokrata Vojvodine Nenada Čanka i Stranka demokratske akcije Sulejmana Ugljanina. Ideja naprednjaka je da taj savez, ili neke njegove članice, posle izbora naprave vladajuću većinu sa SNS. Bilo je ideja, navode izvori lista "Danas", da u koaliciji sa LDP, LSV i SDA bude i SDPS, ali je Rasim Ljajić to izričito odbio, ocenivši da bi to za njegovu stranku bilo "političko samoubistvo".
