> Izvor: B92
> Datum: subota 1.02.2014
> Rubrika: info_politika
> Naslov: "Cilj SNS je bolji život građana"
> Članak:

Novi Pazar -- Cilj SNS i njenih koalicionih partnera je da brinu o budućnosti građana i da se bore za njihov bolji i kvalitetniji život, izjavio je Nebojša Stefanović.
Potpredsednik SNS Nebojša Stefanović je dodao da ta stranka ima plan i viziju i da je ne interesuje šta rade drugi.
''Želimo da građanima pokažemo da je naša ideja Srbija u kojoj će biti mesta da svaki čovek živi kvalitetnije nego što živi danas'', rekao je Tanjugu Stefanović, koji je u Novom Pazaru sa liderom Socijaldemokratske partije Srbije (SDPS) Rasimom Ljajićem govorio na promotivnoj skupštini Gradskog odbora SDPS. On je istakao i da priključivanje Evropskoj uniji i borba protiv korupcije i kriminala, kao i jačanje ekonomije mora da bude prioritet. ''Svesni smo da se i dalje živi teško, da mnogi ljjudi nemaju posao i da Srbija mora mnogo brže napred i odlučnije u reforme da bi obezbedila mnogo više radnih mesta u narednim godinama. I mi smo spremni da radimo, da radimo danonoćno za ljude, da se posvetimo tome'', rekao je Stefanović, dodajući da ''nisu prirasli za fotelje''. On je istakao i da je njihov cilj da pokažu da su spremni da se žrtvujemo da ljudi žive bolje i da imamo kvalitetnije pomake u svim reformama. ''Nadam se da će izborni rezultat to pokazati i da će građani prepoznati da smo mi snaga koja nudi reforme, nešto suštinsko i kvalitetno'', rekao je Stefanović. Prema njegovim rečima, ipak, na građanima ostaje da presude da li u vladi žele da vide lidera SNS Aleksandra Vučića, Ljajića i sve koalicione partnere naprednjaka ili žele da vide ''neke tajkune, druge ljude''. ''Na kraju to će pokazati izborni rezutati i u Novom Pazaru, Novom Sadu, Novom Beogardu i svim drugim opština u Srbiji'', rekao je Stefanović.
