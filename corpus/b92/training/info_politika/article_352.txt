> Izvor: B92
> Datum: utorak 28.01.2014
> Rubrika: info_politika
> Naslov: LDP odbio Tadićev Demokratski front
> Članak:

Beograd -- LDP nije i neće voditi nikakve razgovore sa počasnim predsednikom DS Borisom Tadićem "o nejasnim i unapred gubitničkim koalicionim frontovima", kaže lider LDP.
Čedomir Jovanović kaže da će njegova stranka na sednici GO u subotu predstaviti politiku sa kojom izlazi na izbore i listu ljudi sa kojima će tu politiku voditi.
"Onima koji pokušavaju da nas uvuku u politički mulj to će biti najsnažniji odgovor i poruka da svoje greške i promašaje iz prošlosti, zbog kojih su izgubili svaki politički značaj, danas ne mogu da ispostavljaju ni nama ni Srbiji, koja je umorna od njihovih doživljaja politike kao večitog spletkaranja i razmišljanja samo o sebi", navodi lider LDP-a. Jovanović je poručio da LDP ne pristaje na stvaranja konfuzije, u kojoj svoju šansu traži samo politika ličnih interesa pojedinaca i grupa koje je vreme pregazilo. "Zbog toga ne pristajemo na stvaranja konfuzije u kojoj svoju šansu traži samo politika ličnih interesa pojedinaca i grupa koje je vreme pregazilo. Nas takva imitacija politike ne zanima, kao što nas nije nikada zanimalo politikantstvo bez sadržaja. Mi verujemo da je došlo vreme za jasnu i poštenu politiku LDP-a, i spremni smo da na izborima za nju preuzmemo odgovornost. Spremni smo na posao za Srbiju, i ni po koju cenu nećemo taj svoj cilj podrediti bilo kakvom ličnom intresu, bez obzira na ime koje uz njega stoji", naveo je Čedomir Jovanović. On je podsetio da je LDP svoje razgovore sa DS vodio i okončao prošle jeseni "kada smo javnosti vrlo jasno saopštili zbog čega u onome što predlaže ta stranka ne vidimo ozbiljan politički i reformski plan". Dodaje da je LDP napravljena na politici jasnih vrednosti koje su kako kaže "ne samo kičma LDP-a" nego i ideja moderne Srbije. Kako je najavio, LDP će na sednici GO u subotu predstaviti i kandidata za gradonačelnika i plan kampanje. Kako B92 nezvanično saznaje, počasni predsednik DS-a Boris Tadić odlučio je da predvodi Demokratski front, u kome će biti deo DS, Dušan Petrović i Nenad Čanak, a namerava da o tome pregovara i sa LDP-om. Bojan Kostreš kaže da je LSV zainteresovana da na izbore izađe u širokom Demokratskom frontu. Zajedno za Srbiju Dušana Petrovića kaže da su prirodni saveznici sa Tadićevim frontom.
