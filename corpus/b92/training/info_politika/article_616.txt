> Izvor: B92
> Datum: petak 7.02.2014
> Rubrika: info_politika
> Naslov: Tadić neće sa Dinkićem
> Članak:

Beograd -- Nova demokratska stranka na parlamentarne izbore 16. marta neće ići sa Ujedinjenim regionima Srbije Mlađana Dinkića, rekao je za list Danas Boris Tadić.
Tadić je, podsetimo, u sredu načelno dogovorio taj blok sa LSV i strankom Dušana Petrovića Zajedno za Srbiju.
Dinkić je u četvrtak za RTS izjavio da će URS na parlamentarne izbore ići ili sama ili sa Borisom Tadićem.
"Novosti", s druge strane, pišu o svojim saznanjima da će u petak URS doneti odluku o samostalnom nastupu na vanrednim izborima. Prema informacijama "Novosti", tabor Borisa Tadića pregovarao je sa rukovodstvom URS, ali je njihova ponuda za Dinkića bila "ponižavajuća". Navodno, lideru regionalista traženo je, maltene, da ne učestvuje u kampanji i da praktično samo Veroljub Stevanović i Boško Ničić budu predstavnici URS u javnosti. Zato su na Predsedništvu URS u četvrtak utvrdili svoju poslaničku listu za izbore, ali su ostavili mogućnost da u foto-finišu postignu dogovor sa Tadićem, navodi ovaj list. Potpredsednik URS-a Boško Ničić je, podsetimo, posle sednice Predsedništva, poručio da će se za najviše 24 sata znati da li će ta stranka nastupiti samostalno na predstojećim vanrednim parlamentarnim izborima ili će ići sa nekim u koaliciju. Ničić je rekao da URS pregovara sa svima sa kojima se može pregovarati, navodeći da su u pitanju stranke demokratske orijentacije. "Ne možemo pregovarati sa onima koji su predali izborne liste. Znači, sve druge političke opcije demokratske orijentacije. Naravno, ne pregovaramo sa SRS, DSS, Dverima", rekao je Ničić. Na pitanje da li to znači da pregovaraju i sa DS i sa blokom stranaka okupljenim oko Borisa Tadića Ničić je odgovorio: "Rekao sam - sa svima". Upitan da li je URS-u bliža DS ili blok oko Tadića, Ničić je rekao da u Predsedništvu nije bilo reči o tome ko je prihvatljiviji. "Ovo su izbori za Skupštinu koja će menjati Ustav. Sa svima koji kao URS, vide drugačiju Srbiju kroz ustavne promene, za nas su prihvatljivi da sa njima pravimo saveze i dogovore", rekao je Ničić.

Zamenik predsednika LSV Bojan Kostreš je rekao medijima da URS nije bio tema nijednog sastanka na kome se razgovaralo o koaliciji građanskog bloka. Prema njegovim rečima, kako bi se uopšte razgovaralo o ulasku partije Mlađana Dinkića u taj savez, trebalo bi da se to i zvanično predloži, nakon čega će Glavni odbor LSV razmotriti to pitanje. Iako je Dinkić tvrdio prethodnih dana za naš list da su razgovori s Borisom Tadiće o koaliciji u toku i da su bili "veoma korektni", bliski saradnici bivšeg predsednika Srbije nezvanično su navodili, zaključno s današnjim danom, da URS definitivno neće ući na listu takozvanog građanskog bloka.
