> Izvor: B92
> Datum: nedelja 26.01.2014
> Rubrika: info_politika
> Naslov: DSS: Da li ćemo biti marioneta EU?
> Članak:

Beograd -- Predsednik DSS Vojislav Koštunica izjavio da će na predstojećim vanrednim parlamentarnim izborima Srbija odlučiti da li će biti slobodna ili marioneta EU.
"Moramo znati da pitanje naše privrede, sudbina Kosova, sudbina Vojvodine i sudbina cele zemlje zavise od ovih izbora i od toga kako će narod odlučiti kojim putem treba da idemo. Nema većeg izazova i nema veće borbe od borbe za budućnost Srbije", rekao je Koštunica na sednici Glavnog odbora stranke u beogradskom Centru "Sava".
Bivši premijer istakao je da je Demokratska stranka Srbije za slobodnu i politički neutralnu Srbiju, umesto članstva u Evropskoj uniji, jer "samo tako može da sačuva Kosovo". "Moramo da uverimo narod da je politička neutralnost život i budućnost Srbije, a da je danas Evropska unija na trošnim temeljima i da je njena ideja vodilja prema Srbiji da nas neprestano ucenjuje. Niko danas pouzdano ne zna da li će uopšte opstati Evropska unija, ali znamo da Srbija mora opstati i da mora na najbolji način da uredi svoj život", dodao je Koštunica. On je kazao da je aktuelna Vlada Srbije za godinu i po svog mandata "bespogovorno radila po nalozima Evropske unije i teško se ogrešila o Srbiju i njene nacionalne i ekonomske interese". "Glavni uzrok naše nesreće na Kosovu bila je odluka vlade da hoće da plati svaku cenu za evropske integracije. Glavni uzrok našeg ekonomskog posrnuća je nastavak evropskih integracija i sprovođenje Sporazuma o stabilizaciji i pridruživanju sa Evropskom unijom. U Srbiji nema više bioskopa, knjižara, otvorenih muzeja, nema ničega osim neprestanog ponavljanja da će nam svima biti dobro kada jednog dana, neke daleke godine, uđemo u Evropsku uniju", dodao je Koštunica. Prema njegovim rečima, Autonomna Pokrajina Vojvodina nalazi se u "pravnom haosu", a "ponovno donošenje Statuta Vojvodine produbiće krizu, jer je posezanje za ovakvim protivustavnim postupkom siguran put u pravni besporedak i haos". Kako je ocenio, sadašnja vlast više se bojala Evropske unije, nego što je poštovala Srbiju. "To je ključni razlog njenih poražavajućih i ponižavajućih rezultata. Zato će ostati zabeleženo da je vlast nanela ogromne i nezapamćene štete nacionalnim, državnim i ekonomskim interesima", naveo je predsednik DSS-a. On je podsetio da na izborima, ako se raspišu, ne sme biti krađa, kao što je bio slučaj maja 2012. godine na kojima tadašnja vlast nije birala sredstva, a sve to uz podršku Evropske unije. "Bilo bi i poražavajuće i ponižavajuće za Srbiju da se ponovi atmosfera sa prošlih izbora. Naravno da će zapadni centri moći podržavati svoje na izborima, ali ni po koju cenu ne sme da se ponovi scenario sa prethodnih parlamentarnih izbora", rekao je Koštunica. Članovi Predsedništva vladajuće Srpske napredne stranke (SNS) prihvatili su na današnjoj sednici predlog predsednika te stranke Aleksandra Vučića da se raspišu vanredni parlamentarni izbori.
