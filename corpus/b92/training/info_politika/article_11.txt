> Izvor: B92
> Datum: subota 4.01.2014
> Rubrika: info_politika
> Naslov: "Biće izbora, SPS ispada iz vlasti"
> Članak:

Beograd -- Sociolog Jovo Bakić ocenio je da će u Srbiji ove godine biti održani vanredni parlamentarni izbori, a da će nakon glasanja SPS ispasti iz vlasti.
On kaže da će parlamentarni izbori verovatno biti održani istovremeno sa izborima u Beogradu
Bakić je za agenciju Beta kazao da će na izborima verovatno ubedljivo pobediti Srpska napredna stranka (SNS), a da je realno očekivati da SPS osvoji 10 do 12 odsto glasova. "Bez obzira na rezultat, SPS će biti uklonjen iz vladajuće koalicije" što i jeste cilj održavanja izbora, naveo je on. "Očekujem veću izlaznost i ubedljivu pobedu SNS na gradskim izborima i republičkim izborima za koje je vrlo verovatno da se održe u isto vreme", rekao je Bakić. Prema njegovim rečima, ako se kao kandidat SNS za gradonačelnika Beograda pojavi Nebojša Čović, on će pobediti uprkos tome što je, kako je kazao, Đilas bio "solidan gradonačelnik". "Uprkos tome što je Đilas bio solidan gradonačelnik, njemu se desila nesreća da je došao na čelo stranke u trenutku kada je Tadić izgubio na izborima, a DS pala s vlasti. Čović ima sreću da se sada nalazi na vlasti i da ga podržava trenutno najpopularniji političar u zemlji (Aleksandar Vučić), a pošto ga Beograđani pamte, takođe, kao dobrog gradonačelnika, ima veće šanse za pobedu", ocenio je Bakić. On je dodao da se u Srbiji postepeno stvara višepartijski sistem sa jednom dominantnom strankom i autoritarnim vođom, nalik političkom sistemu iz 1990-ih, dok ostale stranke služe kao koalicioni ili opozicioni dekor, te da trenutno ne postoji jaka opozicija koja bi to sprečila. Upitan kako bi ostale partije mogle da prođu na izborima, on je rekao da je Demokratska stranka (DS) usled razočaranosti građanstva raširenošću korupcije i kriminala izgubila deo "stalnog biračkog tela još pre izbora 2012. godine, a naročito nakon obrazovanja koalicione vlade SNS-SPS", kao i da Demokratska stranka Srbije ne nudi ništa novo, osim "već svima poznate politike o Kosovu i EU". Na pitanje šta je dovelo do velike popularnosti Sprske napredne stranke, on je kazao da je predsednik te stranke i prvi potpredsednik Vlade Srbije Aleksandar Vučić u ljudima "probudio nadu, iako vrlo varljivu", najavljenom borbom protiv korupcije i kriminala i početkom suđenja biznismenu Miroslavu Miškoviću. Kako je objasnio, kada je o Liberalno demokratskoj partiji (LDP) reč, za njih ne bi valjalo da uđu u koaliciju sa SNS-om pre izbora, iako će imati teškoća da samostalno uđu u Skupštinu. "Naposletku, ni SNS najverovatnije ne bi pristao na predizborne koalicije sa LDP i DS, jer to bi unelo nepotrebnu zbrku u ionako zbunjenim glavama birača", naveo je Bakić.
