> Izvor: B92
> Datum: utorak 4.02.2014
> Rubrika: info_politika
> Naslov: NS kao Čikago-hoće li biti ostavki?
> Članak:

Novi Sad -- Novosadski DS pozvao je gradonačelnika Miloša Vučevića i načelnika PU Stevana Krstića da podnesu ostavke zbog ugrožene bezbendosti u Novom Sadu.
Istovremeno je gradonačelnik Vučević pozvao odgovorne za bezbednost u gradu da prestanu da se skrivaju iza njega i počnu da rade svoj posao ili da podnesu ostavke.
Vučević je naveo da je nezadovoljan zbog stanja bezbednosti u gradu, dodajući da je o tome razgovarao i sa načelnikom Policijske uprave Novi Sad Stevanom Krstićem i direktorom policije Miloradom Veljovićem.
"Tražim od ministra unutrašnjih poslova i načelnika PU da preduzmu sve mere za sprečavanje nasilja u gradu, a ukoliko to ne mogu da učine, neka podnesu ostavku", rekao je Vučević. Novosadski DS takođe ukazuje da je situacija u tom gradu pogoršana od kada je prošle godine postavljen načelnik policije, a da je posebno lođa situacija u poslednjih mesec dana kada se dogodilo niz pucnjava, tuča i drugih incidenata u kojima je bilo povređenih. Portparolka novosadskog DS Jadranka Jovišić istakla je da su na dosadašnje apele DS-a da se preduzmu odgovarajuće mere radi veće bezbednosti gradjana, predstavnici gradske vlasti odgovarali da je reč o "političkom spinu demokrata" i negirali da je Novo Sad najnebezbedniji grad u Srbiji. Potpredsednik Gradskog odbora DS i poslanik u Skupštini Vojvodine Aleksandar Grmuša rekao je da, zbog sve češćih "razračunavanja lokalnih bandi i narko-dilera", u Novom Sadu deca više nisu sigurna na putu do škole, a svi ostali gradjani strepe da li će ih neko opljačkati na ulici ili povrediti prilikom oružanog obračuna. Napominjući da novosadsko Novo naselje još nema policijsku stanicu, iako je prethodna gradska vlast obezbedila zgradu za tu namenu, Grmuša je dodao da su te prostorije namenjene policiji još prazne, jer nema dovoljno policajaca-pozornika, koji bi patrolirali ulicama tog vrlo nebezbednog dela grada i sprečavali kriminal. "Ova gradska vlast, umesto da pomogne policiji, nije u stanju ni da sprovede javnu nabavku vozila za policajce", rekao je on i ponovo pozvao gradonačelnika da podnese ostavku, pošto je, kako je rekao, bezbednost gradjana veoma ugrožena. Novosadski odbor DS ponovo je pozvao i predsednika Skupštine grada Sinišu Sevića da sazove vanrednu sednicu gradske skupštine na kojoj bi bio razmatran problem pogoršane bezbednosti u gradu.

Gradonačelnik Miloš Vučević je istako da nadležni ne beži od lične odgovornosti i da nikada nije izjavio da se ne oseća odgovornim za bezbednost u gradu, precizirajući da je njegova odgovornost objektivna. Vučević je naglasio da od odgovornih, pod kojima podrazumeva sve one kojima je osnovni posao da se bave bezbednošću, traži da počnu da rade i da za to apsolutno imaju njegovu podršku. "Imaju moju apsolutnu, i političku podršku da rade, ali neka počnu da rade. Ne interesuju me nikakvi statistički podaci. Tražiću da mi se dostavi izveštaj o slučajevima koji su njaviše potresli javnost u Novom Sadu, šta je po pitanju tih slučajeva urađeno i koliko je počinilaca procesuirano", naglasio je on. Vučević je posebno naglasio loš uticaj određenih političkih stranaka koje, kako je rekao, jedva čekaju da se u Novom Sadu desi neki akt nasilja pa da to prikače gradonačelniku i gradskoj vlasti. On je posebno akcentovao vršnjačko nasilje u osnovnim i srednjim školama i najavio da će razgovarati sa učeničkim parlamentom kako bi čuo njihovo mišljenje o tim problemima. Prema njegovim rečima, grad je pokrenuo nekoliko akcija po pitanju suzbijanja nasilja u školama, ali da tu nailazi na niz opstrukcija, između ostalog i od strane roditelja. Govoreći o konkretnim incidentima koji su se desili u Novom naselju, Vučević je rekao da neke analize govore da je to najveći deo grada koji nema policijsku stanicu i da je i on je lično inicirao obuku oko 300 policajaca koji bi trebalo da budu angažovani u novoj policijskoj stanici u tom naselju. "Samo se nadam da će se pogranična policija iseliti iz zgrade u kojoj se trenutno nalazi i da se neki birokrata neće praviti pametan i stvoriti nam problem oko zgrade policijske stanice u Novom naselju, jer se tačno zna ko je njen valsnik. Neka se ne igraju sa tim", upozorio je Vučević. On se obratio i medijima, zamolivši ih da provere sve informacije pa tek onda da ih objavljuju, jer je u nekoliko navrata, kako je kazao, javnost nepotrebno uznemirena objavljivanjem događaja koji se nisu ni desili. Vučević je naglasio da se često preteruje u izveštajima iz Novog Sada, navodeći primer jučerašnjeg stravičnog zločina koji se desio u nekom drugom gradu u Srbiji, ali da je i pored toga Novi Sad u pojedinim medijima isplivao u prvi plan po pitanju bezbednosti. Načelnik PU Novi Sad Stevan Krstić rekao je Tanjugu da neće da komentariše današnje Vučevićeve kritike bezbednosti u gradu.
