> Izvor: B92
> Datum: ponedeljak 27.01.2014
> Rubrika: info_politika
> Naslov: TS:Stranke da kažu o javnom sektoru
> Članak:

Beograd -- Stranke koje će učestvovati u predizbornoj kampanji, trebalo bi jasno i precizno da kažu da li će predlagati smanjivanje javnog sektora, kaže Nemanja Nenadić.
Izvršni direktor "Transparentnosti Srbija" je dodao da stranke takođe treba da kažu i kako će to ućiniti i u kojim sektorima. 
"To je ključno pitanje. Ako dobijemo uopštena obećanja, od reforme neće biti ništa ili će ona biti samo kozmetička", kazao je on.
Nenadić ističe i da je zakonska mera zabrane zapošljavanja u javnom sektoru, koja je stupila na snagu početkom ove godine, privremeno rešenje, urgentna mera za "sprečavanje da se požar širi, ali ne znači gašenje požara". "Mera zabrane zapošljavanja, odnosno zapošljavanje po otežanoj proceduri, gde je uz odobrenje vladine komisije zapošljavanje moguće, nije nešto što može da nam donese ostvarivanje krajnjeg cilja - da javni sektor bude onoliko veliki koliko je neophodno za obavljanje funkcije i onoliko veliki koliko privreda može da podnese", rekao je Nenadić. Povodom izjave ministra finansija Lazara Krstića da je poslednjih nekoliko meseci znatno povećan broj zaposlenih u javnom sektoru koji ukupno ima rekordnih 781.000 ljudi, Nenadić je kazao da su javna preduzeća, lokalne samouprave i drugi državni organi na koja se odnosi zabrana zapošljvanja, iskoristili vreme do početka primene zakona da po zapošljavaju lakšoj proceduri. "Nije reč o direktnom kršenju zakona. Ministarstvo finansija treba jasno da kaže gde je došlo do povećanja broja zaposlenih", rekao je Nenadić. On je ocenio da su potrebni temeljna reforma javnog sektora i preispitivanje pravilnika o sistematizaciji, odnosno preispitavanje da li su i broj izvršilaca i njihove kvalifikacije planirane u skladu s potrebama. "Takav ozbiljan pristup nikada nismo imali", dodao je Nenadić. On je kazao da će i neke od tema koje je pokrenuo ministar privrede Saša Radulović koji je podneo ostavku, biti u žiži izborne kampanje, kao što su izmene zakona o radu, o stečaju i o privatizaciji. "Bilo bi dobro da od stranaka koje učestvuju u izborima, čujemo šta misle o predlozima zakona koji su burno komentarisani u javnosti", naveo je Nenadić. Očekuje se da će vanredni parlamentarni izbori u Srbiji biti 16. marta, kada su i lokalni izbori u Beogradu.
