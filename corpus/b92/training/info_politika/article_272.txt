> Izvor: B92
> Datum:  
> Rubrika: info_politika
> Naslov: Živkov: Knežević obmanjivao javnost
> Članak:

Beograd -- Ivan Živkov, bivši saradnik Gorana Kneževića, optužio je tog funkcionera naprednjaka da je "obmanjivao javnost" tokom afere o prisutnosti aflatoksina u mleku.
"Iako je bezbednost hrane u Srbiji svakodnevno dovođena u pitanje, bivši ministar poljoprivrede Goran Knežević tokom čitavog svog mandata nije postavio rukovodioca poljoprivredne inspekcije. U tom periodu, Ministarstvo poljoprivrede obmanjivalo je javnost da je načelnik Odeljenja poljoprivredne inspekcije Nenad Katanić", naveo je Živkov.
On je dodao je da je Knežević po preuzimanju ministarske funkcije ukinuo Sektor poljoprivredne inspekcije i sveo tu instituciju na nivo odeljenja, a zatim je, kao posledicu ukidanja Sektora poljoprivredne inspekcije, predložio Vladi razrešenje njenog dotadašnjeg rukovodioca, pomoćnika ministra Ranka Dragnića, što je Vlada i usvojila. "Knežević je, dakle, tokom čitavog svog mandata, godinu dana držao poljoprivrednu inspekciju bez rukovodioca, iako je u Srbiji svakodnevno bilo problema u sferi bezbednosti hrane", napisao je Živkov. Dodao je da je u vreme afere sa aflatoksinom Ministarstvo poljoprivrede "obmanjivalo javnost", predstavljajući Nenada Katanića kao "načelnika poljoprivredne inspekcije", iako je on u to vreme bio zaposlen u ministarstvu po osnovu Ugovora o privremenim i povremenim poslovima, što znači da nije bio ni državni službenik, a kamoli načelnik Odeljenja. Ministar Knežević je nakon afere "aflatoksin" predložio Nenada Katanića za pomoćnika ministra u sektoru za poljoprivrednu politiku, što je vlada prihvatila, naveo je Živkov i dodao da je Knežević tokom svog mandata bez rukovodioca držao i Sektor za pravne, opšte i normativne poslove ministarstva. Živkov je tokom ovog meseca optužio Kneževića i da je, dok je bio ministar, radio u korist Naftne industrije Srbije, zbog čega je sada zaposlen na funkciji savetnika u toj kompaniji. Optužio ga je i da je donosio odluke u korist vlasnika srpskih šećerana, a na štetu konkurencije. Goran Knežević je bio ministar poljoprivrede od jula 2012. do septembra 2013. godine, a Ivan Živkov je bio šef kabineta ministra Kneževića. Živkov je pre toga bio Kneževićev medijski savetnik i jedan od najbližih saradnika. U vreme dok je Knežević bio gradonačelnik Zrenjanina, Živkov je bio pomoćnik gradonačelnika zadužen za medije. U vreme kada je Knežević bio u pritvoru, Živkov je uređivao portal http://www.goranknezevic.com/, na kojem su iznošene informacije koje su pogodovale Kneževićevoj odbrani od optužbi, od kojih je na kraju oslobođen. Knežević je u pritvoru proveo 13 meseci, zbog optužbi da je učestvovao u zloupotrebama gradskog građevinskog zemljišta u Zrenjaninu. Iz pritvora je pušten u novembru 2009. godine, a optužbi je pravosnažno oslobođen u decembru prošle godine. Prešao je u Srpsku naprednu stranku u januaru 2010, a pre toga je bio visoki funkcioner Demokratske stranke.
