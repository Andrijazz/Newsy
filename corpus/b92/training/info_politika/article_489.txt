> Izvor: B92
> Datum: ponedeljak 3.02.2014
> Rubrika: info_politika
> Naslov: LDP: Dačiću nije mesto u vladi
> Članak:

Beograd -- LDP je poručila danas lideru SPS-a Ivici Dačiću da "prevarantskoj politici" naslednika Slobodana Miloševića više nije mesto na vlasti u vremenu evrointegracija.
LDP je reagovao povodom Dačićeve današnje izjave da ne želi da se bavi strankama čiji je jedini razlog za učešće na izborima namera da se iz vlasti izbaci koalicija koju predvodi i Dačićeve kritike izjava poput onih da će Srbiji biti dobro samo ako neke određene stranke budu ušle u koaliciju sa SNS.
Dačić je na konferenciji posle potpisivanja koalicionog sporazuma sa JS i PUPS-om podsetio na izjave lidera LSV Nenada Čanka, koji je rekao da treba formirati front protiv SNS, šefa liberala Čedomira Jovanovića da ne sme u Srbiji da vlada samo jedna stranka, kao i na slične izjave Borisa Tadića i predsednika DS Dragana Đilasa. "LDP želi da obavesti Ivicu Dačića da je kao ministar policije mogao da sazna da je u vlasti od ubistva Zorana Đinđića, što kao manjinski, što kao koalicioni partner republičke vlasti, za razliku od LDP koja ništa od toga nije bila od svog osnivanja", navodi se u saopštenju LDP-a. Kako se dodaje, nije reč o tome da li Ivica Dačić treba da nestane iz vladajuće koalicije, već se radi o tome da "prevarantskoj politici naslednika Slobodana Miloševića nije više mesto na vlasti u vremenima evropskih integracija". LDP je i pohvalio Dačića što je na politici koju je formulisala i branila ta stranka "izgradio svoj trenutni politički uspeh i kandidaturu za Nobelovu nagradu". "Ipak kao ministar policije morao bi da zna da je to falsifikat, za koji se i pred zakonom odgovara", navodi se u saopštenju LDP-a.
