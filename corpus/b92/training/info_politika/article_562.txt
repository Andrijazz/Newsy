> Izvor: B92
> Datum:  
> Rubrika: info_politika
> Naslov: Mrkić: Možemo dobiti razne fondove
> Članak:

Beograd/Atina -- Jadransko-jonska strategija će, kada postane svojina EU, doneti razne fondove, kaže ministar spoljnih poslova Ivan Mrkić.
Ministar spoljnih poslova Srbije Ivan Mrkić, koji učestvuje danas i sutra na Konferenciji o Strategiji EU za jadransko-jonski region koja se održava u Atini, rekao je da je danas izneo viđenje naše zemlje o Jadransko-jonskoj strategiji i da će nam ona, kada postane svojina EU, doneti razne fondove.
On je, u telefonskoj izjavi Tanjugu, kazao da je danas pre podne u Atini zasedao ministarski savet zemalja članica Jadransko-jonske inicijative, a u toku popodneva je održana konferencija svih koji su uključeni u Jadransko-jonsku strategiju, od institucija raznih država, preko privatnog sektora do pojedinaca ili pak akademija i univerziteta. "U prepunoj sali smo predstavili naše viđenje pomenute strategije, koja bi trebalo da bude usvojena onda kada Italija počne da predsedava Evropskom unijom", izjavio je ministar Mrkić. "Onog momenta kada ta strategija postane svojina EU, onda mi, nas osam zemalja od kojih su četiri članice Unije, a četiri nisu, ali su dve - Srbija i Crna Gora - na putu da postanu punopravne članice jer smo otpočeli pregovore, onda taj skup od osam zemalja postaje jedna celina i mi onda imamo pristup raznim fondovima", objasnio je. Šef srpske diplomatije je precizirao da će ti fondovi omogućavati ujednačavanje u sektorima infrastrukture, energetike, turizmu i raznim drugim oblastima. Prema rečima ministra Mrkića, kada ti fondovi postanu dostupni, svaka od zemalja članica predstavljaće svoje projekte i uzimaćemo učešća u razvoju čitavog regiona. Mrkić je rekao i da se u Atini susreo sa potpredsednikom vlade Grčke i šefom diplomatije Evangelosom Venizelosom i da je on izuzetno voljan da dođe u posetu Srbiji, a da će tačan datum njegove posete ubrzo biti određen. Na marginama skupa ministar Mrkić je imao i bilateralni susret sa ministrom spoljnih poslova Bosne i Hercegovine Zlatkom Lagumdžijom, saopštilo je Ministarstvo spoljnih poslova Srbije. Konferencija u Atini predstavlja ključni korak u pripremi Strategije EU za jadransko-jonski region, čije je usvajanje planirano na jesen ove godine, tokom predsedavanja Italije EU, a ministri spoljnih poslova regiona daće doprinos i pružiti podršku usvajanju ovog dokumenta, navodi se u saopštenju.
