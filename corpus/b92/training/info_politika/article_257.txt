> Izvor: B92
> Datum: sreda 22.01.2014
> Rubrika: info_politika
> Naslov: "DS koristi nevolje Užičana"
> Članak:

Beograd -- Ministarstvo energetike odbacilo optužbe DS da građani Užica već nedeljama nemaju vodu za piće zbog propusta u radu Agencije za zaštitu životne sredine.
"DS je brod koji tone a to njenim liderima nikako ne smeta da se očajnički otimaju o kormilo tog političkog Titanika. U toj njihovoj agoniji izgleda da im je najlakše da svoju propast zabašuruju tako što svakog dana besomučno traže ostavku ministra energetike Zorane Mihajlović", navodi se u saopštenju ministarstva energetike.
Oni navode da su to Ministarstvo i Agencija za zaštitu životne sredine prvi upozorili na mogućnost zagađenja jezera Vrutci početkom decembra prošle godine. "O svim rezultatima ispitivanja hemijskih i bioloških parametara kvaliteta voda koje je obavila Agencija su još početkom avgusta 2013. godine, u formi izveštaja, obaveštene nadležne institucije, uključujući Ministarstvo poljoprivrede, šumarstva i vodoprivrede, Ministarstvo zdravlja odnosno JVP Srbijavode", naglašavaju iz ministarstva. Oni objašnjavaju da je prema programu kontrole vode, Agencija za zaštitu životne sredine ispitivala kvalitet vode akumulacije Vrutci u 2011. i 2012. godini i da ni u jednom od ova dva ispitivanja nije utvrđeno povećanje prisustva algi. Ovi rezultati, kako navode, obrađeni su i u Izveštaju o stanju životne sredine za 2011. godinu, odnosno Izveštaju o stanju životne sredine za 2012. godinu, koja su dostavljena na mišljenje nadležnim ministarstvima, zatim ih je usvojila Vlada Srbije, odnosno Odbor za zaštitu životne sredine i Skupštine Srbije - jednoglasno. "I pred svega toga DS-u izgleda nije stalo do činjenica već koristi nevolje građana Užica za svoju jeftinu političku promociju", navodi se u saopštenju. Iz Ministarstva energetike pitaju DS zašto uporno prećutkuju činjenicu da je jedan od vlasnika mini hidroelektrane, koja je značajno doprinela zagađenju vodozahvata, upravo visoki funkcioner ove stranke Aleksandar Ćirilović, koji je, kako tvrde, u trenutku dobijanja dozvola i puštanja mini hidroelektrane u rad bio predsednik saveta za energetiku DS. Demokratska stranka zatražila je danas od Vlade Srbije da smeni ministarku Zoranu Mihajlović, zbog toga što građani Užica već nedeljama nemaju vodu za piće. "Građani Užica već nedeljama nemaju vodu za piće zbog niza propusta Agencije za zaštitu životne sredine koja je u sastavu Ministarstva energetike i životne sredine", navodi se u saopštenju demokrata.
