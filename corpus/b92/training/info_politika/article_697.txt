> Izvor: B92
> Datum: utorak 11.02.2014
> Rubrika: info_politika
> Naslov: Tirana zove lidere s juga Srbije
> Članak:

Preševo, Tirana -- Ministar inostranih poslova Albanije Ditmir Bušati pozvao je političke predstavnike Albanaca iz Preševa i Bujanovca na razgovor u Tiranu.
Na razgovor u Tiranu pozvani su predsednik opština Preševo i Bujanovac Ragmi Mustafa i Nagip Arifi čije su partije najavile bojkot vanrednih izbora u Srbiji, potom narodni poslanik Riza Haljimi koji je najavio da će učestvovati na izborima, kao i predsednik Nacionalnog saveta Albanaca Galip Bećiri.
Na prethodnom sastanku 29. januara u Tirani preporuka Bušatija je bila da sve albanske političke partije s juga Srbije učestvuju na parlamentarnim izborima, i to na jednoj listi. Lideri pet političkih partija Albanaca iz Preševa i Bujanovca su na zajedničkom sastanku u subotu 8. februara u Preševu odlučili da ne učestvuju na parlamentarnim izborima uz obrazloženje da učešćem na prethodnim izborima 2012. nisu ispunjena njihova očekivanja. Partija za demokratsko delovanje (PDD) koja je u opoziciji u lokalnoj vlasti i u Preševu i Bujanovcu, odlučila je u ponedeljak da učestvuje na parlamentarnim izborima i danas je počela prikupljanje 10.000 potpisa za podnošenje liste kandidata za poslanike.
