> Izvor: B92
> Datum: sreda 29.01.2014
> Rubrika: info_politika
> Naslov: Agencija apeluje na fer izbore
> Članak:

Beograd -- Agencija za borbu protiv korupcije apelovala je danas na fer i ravnopravnu izbornu kampanjenu na predstojećim republičkim i beogradskim izborima.
Agencija je naime apelovala na sve funkcionere, učesnike predstojeće kampanje, da poštuju Zakon o Agenciji za borbu protiv korupcije, u cilju obezbeđivanja fer i ravnopravne izborne kampanje.
Agencija upozorava sve funkcionere da su tokom kampanje za parlamentarne i izbore za odbornike u beogradskoj skupštini dužni da uvek nedvosmisleno predoče sagovornicima i javnosti da li iznose stav organa u kojem vrše javnu funkciju ili stav političke stranke. Agencija u saopštenju podseća da funkcioner može da vrši funkciju u političkoj stranci, odnosno političkom subjektu i da učestvuje u njenim aktivnostima ako to ne ugrožava vršenje javne funkcije i ako to nije zakonom zabranjeno. Funkcioneru je, kako se ističe, zabranjeno da koristi javne resurse, skupove i susrete koje ima u svojstvu funkcionera, za promociju političkih stranaka. Agencija će pratiti, reagovati i primenjivati Zakon o Agenciji za borbu protiv korupcije u cilju obezbeđivanja fer i ravnopravne izborne kampanje koja predstoji, navodi se u saopštenju. Vanredni parlamentarni izbori biće održani 16. marta, a istog dana i izbori za skupštinu Beograda.
