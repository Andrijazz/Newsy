> Izvor: B92
> Datum: subota 18.01.2014
> Rubrika: info_politika
> Naslov: Pešić: Važno da SNS "ne pojede" DS
> Članak:

Beograd -- Sociološkinja Vesna Pešić za B92 kaže da je za Srbiju važno da Demokratska stranka kao najveća opoziciona stranka u Srbiji ostane prava opozicija.
"Za mene je veoma važno da u DS pobedi ona druga struja koja je protiv koalicije sa SNS-om. Jer ko će doći posle ako i Demokratska stranka bude "pojedena" od strane Srpske napredne stranke i bude njen partner, kako ćemo mi uopšte da smenimo ovu sadašnju", kaže Pešićeva.
Ona dodaje da je za nju najvažnije da se Demokratska stranka održi i konsoliduje i da se DS sačuva kao velika stranka koja jednog dana može da bude pobednica i da smeni ovu vlast. "Ali ako i nju "potopimo" a vrši se veliki pritisak na to, onda ćemo svi završiti pod jednom kapom i nećemo moći sve ono što smo ostvarili 5. oktobra da možemo da smenjujemo vlast i da imamo demokratske izbore, mislim da će i to biti potopljeno", rekla je Pešićeva. Počasni predsednik Demokratske stranke Boris Tadić izjavio je da je spreman da ponovo stane na čelo stranke i da očekuje da Glavni odbor na današnjoj sednici iskaže nepoverenje Draganu Đilasu. S druge strane, portparolka demokrata Aleksandra Jerkov je, podsećamo, nedavno rekla da će se danas odlučivati o tome da li će se DS svrstati na "rezervnu klupu Aleksandra Vučića za neku buduću koaliciju" ili će potvrditi politiku opozicione partije.
