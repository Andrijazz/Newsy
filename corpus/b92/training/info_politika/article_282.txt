> Izvor: B92
> Datum: petak 24.01.2014
> Rubrika: info_politika
> Naslov: LSV: Deklaracija za novi Ustav
> Članak:

Novi Sad -- LSV će podneti Deklaraciju kojom će zatražiti da se pokrajinski parlament izjasni o potrebi za pokretanje izmene postojećeg ili donošenje novog Ustava Srbije.
Kako je rekao zamenik predsednika LSV Bojan Kostreš, Deklaracijom se želi ukazati da je ustavni položaj Vojvodine neprihvatljiv i da će u procesu evrointegracija Ustav svakako morati biti promenjen.
"Deklaracijom želimo da kažemo da vojvođanska autonomija mora biti bazirana na evropskim standardima i stečenim pravima", rekao je on. On je objasnio da se Deklaracijom ne traži da Vojvodina ide putem dezinegracije Republike Srbije koja, kako je naglasio, mora ostati jedinstvena. "Nikome nije cilj da pravi nove podele, već, naprotiv, želimo da postignemo jedinstvo po pitanju autonomije", istakao je Kostreš. On je kazao da će termin podnošenja Deklaracije zavisiti od brzine razgovora LSV s poslaničkim grupama u pokrajinskom parlamentu. "Želimo da razgovaramo sa svakom poslaničkom grupom pojedinačno i pokušamo da po tom pitanju postignemo konsenzus. Pokušaćemo da obezbedimo većinu, a onda da s Deklaracijom izađemo pred pokrajinsku skupštinu", rekao je Kostreš. On je istakao da će, i ukoliko ne obezbedi većinu, LSV Deklaraciju obznaniti poslanicima skupštine, ali će, kako je kazao, tada u toj stranci znati da će morati sami da se bore za tu ideju, jer će ostali, kako je naglasio, biti zadovoljni "sramnim položajem Vojvodine u Ustavu Srbije". Prema Kostrešovim rečima, ustavno-pravni položaj Vojvodine je neprihvatljiv i jasno je da "nikakvo novo pisanje Statuta ili njegovo prepravljanje neće Vojvodinu dovesti u situaciju da na pravi način akumulira svoju autonomiju". "Nemoguće je bilo šta promeniti iz prostog razloga što je ustavni okvir loš. Sedam procenata (republičkog budžeta za Vojvodinu) je najpogrešnija stvar koja je mogla da uđe u Ustav, a svedoci smo da se ni ona godinama ne ostvaruje", rekao je Kostreš. On je kazao da se nada da će u Skupštini AP Vojvodine naići na razumevanje, kako kod koalicionih partnera, tako i kod opozicije, a ukoliko za Deklaraciju ne dobiju podršku koalicionih partnera, naknadno će odlučiti o koracima koje će preduzeti. "LSV na sebe povlači odgovornost da stane na čelo tog posla i spremni smo da taj posao uradimo do kraja. I ukoliko ne dobijemo podršku u skupštini, nikada se nećemo odreći ideje da se mora pisati novi Ustav i da položaj Vojvodine mora biti redefinisan u okviru tog Ustava", zaključio je Kostreš.

Predsednik DSS Vojislav Koštunica je izjavio da, pre izmena Statuta Vojvodine, treba doneti Zakon o nadležnostima te pokrajine i ocenio da se u izmenu Statuta krenulo "protivustavnim putem". Pošto je Ustavni sud proglasio neustavnim mnoge odredbe Zakona o nadležnostima, a zatim i Statuta Vojvodine, prvo je potrebno usaglasiti Zakon, a tek potom Statut sa odgovarajućim ustavno-sudskim odlukama, navodi se u saopštenju Koštunice. "Pošto je javnost obaveštena da je Skupština Vojvodine, odnosno njena Radna grupa, započela rad na izradi novog Statuta, to može jedino da znači da se opet, kao i 2008. godine, krenulo naopakim, protivustavnim putem, po kojem se Statut kao podzakonski akt stavlja iznad Zakona", smatra predsednik DSS. DSS će se svim pravnim sredstvima boriti protiv "ovakvog nauma" kojim je, kako je ocenjeno, jednom već naneta "velika šteta ustavnom poretku Srbije i Vojvodine", i ukazuje predstavnicima stranaka u Radnoj grupi da je njihova prva obaveza "da poštuju Ustav Srbije, a ne da ga krše". Radna grupa za izradu radnog teksta Statuta Vojvodine konstituisana je u Skupštini Vojvodine, na osnovu predloga poslaničkih grupa, sa zadatkom da Statut uskladi sa Ustavom Srbije.
