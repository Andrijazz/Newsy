> Izvor: B92
> Datum: ponedeljak 10.02.2014
> Rubrika: info_politika
> Naslov: Tadić: Spremni smo za vlast
> Članak:

Beograd -- Predsednik NDS Boris Tadić izjavio je da će za njega dobar rezultat na izborima biti onaj koji obezbeđuje da politika te liste bude deo državne politike.
Tadić je rekao da želi da politika te liste bude deo državne politike, bez obzira da li će ona biti u vlasti ili opoziciji.
"Bilo bi dobro da imamo pobednički rezultat i da uđemo u vlast, ali sam spreman potpuno da budemo u opoziciji, jer u ovim okolnostima nije dobra ni opozicija, a loša je i vlast. Zbog toga smo mi kao politička lista po mom dubokom uverenju stvarno jedina alternativa i jednoj i drugoj grupaciji", rekao je Tadić u intervjuu Tanjugu. Tadić je, odgovarajući na pitanje kada će biti predata lista koju predvodi, objasnio da će se to svakako dogoditi u zakonskom roku, ali da želi da ostavi mogućnost još nekim ljudima da se priključe toj listi. "Mnogo je bolje promisliti sa kojim ljudima je moguće konkurisati pred građanima u kreiranju jedne vlade u budućnosti i sa tim ljudima izaći pred građane, a ne žuriti sa listom koja nije dovoljno kvalitetna", objasnio je Tadić. Lista koju predvodi će se, kako je objasnio, boriti za poverenje svakog građanina, ali će, pre svega, nastojati da aktivira onaj deo birača koji su nameravali da ostanu kod kuće. "Primedbe da ćemo mi podeliti biračko telo nekadašnje DS apsolutno ne stoji, jer su manipulacija onih ljudi koji učestvuju u javnom životu Srbije. Oni obmanjuju građane Srbije zato što je politika koja je vođena u opoziciji prethodnih 15 meseci bila snishodljiva prema vlasti, i uticala je na to da se ljudima smuči učešće na izborima", rekao je Tadić. "Mi danas imamo skoro milion građana Srbije koji su nekada učestvovali na izborima, a koji su samo pre mesec dana mislili da neće učestvovati na izborima. Ja verujem da će, nakon naše odluke da krenemo na ove izbore sa jasnim idejama jasnom vizijom šta treba učiniti u budućnosti, građani izaći na ove izbore. Ja pozivam posebno one koji su glasali za naše liste u prošlosti da i ovaj put izađu na izbore i da nam daju poverenje", poručio je Tadić. Objašnjavajući da su takozvani "beli listići" zapravo glas za najbolje plasiranu političku stranku na izborima, Tadić je rekao da su oni koji su na prošlim izborima bili promoteri tog vida bojkota zapravo obmanuli građane, jer u demokratiji nema neglasanja. "I oni koji ne izađu na izbore ustvari glasaju. Glasaju za onog koji je dobio najviše glasova zbog principa obračunavanja glasačkih listića. To je nešto što građani treba da znaju i zato ih pozivam da izađu na izbore. Veoma je važno da građani učestvuju na izborima, paticipiraju, učestvuju u demokratiji, ali i da donose odluke koje su bitne za njihov životni standard. Jer oni koji ne glasaju i koji daju bele listiće ne mogu da se bune", naglasio je Tadić. Prema njegovim rečima, one koji su uoči prošlih izbora bili promoteri belih listića danas kritikuju vladu, a upravo su oni poslednji koji imaju pravo da kritikuju jer su belim listićima glasali za ovu vladu i dali joj podršku. Na pitanje šta i ko će biti meta kritike njegove liste u predizbornoj kampanji, Tadić je odgovorio objašnjenjem da će kritikovati sve što nije dobro u Srbiji, jer upravo ljudi sa iskustvom, iza kojih stoje velika dela ali i svest o počinjenim greškama, mogu na najbolji način da procene šta u državi nije dobro i šta mora da se popravi. On je istakao da lista koju predvodi ima jasan ekonomski program i da je primedba političkih istomišljenika da nema nikakvu politiku tragikomična, budući da je jedino što funkcioniše u srpskoj ekonomiji danas upravo ono što je izgrađeno tokom mandata prošle vlade. "Nije moguće razvijati srpsku ekonomiju samo hapšenjem tajkuna. Srpska ekonomija mora da se razvija na taj način što se aktivira svaki kapital, i krupni kapital koji poštuje zakone, tako da tu treba praviti jasnu distinkciju između onih koji krše zakon i predstavnici su krupnog kapitala i onih koji poštuju zakon i razvijaju Srbiju istovremeno", kazao je Tadić. Kako je dodao, potrebno je podsticajima aktivirati i razvoj porodičnih preduzeća i istovremeno izračunati koji su podsticaji i subvencije korisni za industriju i otvaranje novih radnih mesta. "Dovođenje 'Fijata' nije dovoljno za Srbiju, treba nam četiri ili pet takvih investicija i kompanija, ali čak ni to ne bi bilo dovoljno ako ne aktiviramo unutrašnje kapacitete i resurse kojim raspolažu sami građani", kazao je Tadić. Ogromni razvojni resurs Srbije je, prema njegovim rečima, svakako i poljoprivreda, ali poljoprivreda koja je visokotehnološka i koja ne može bez stranih partnera, kao što bi, na primer, mogla biti Holandija. "To su dakle modeli koje hoćemo da razvijamo. Ja sam rekao i da moramo da izvršimo reforme u tri sistema: kulturi, obrazovanju i zdravstvu. Na taj način smanjujemo državne troškove i povećavamo potencijale zapošljavanja, a ono što je bilo veliko opterećenje srpske privrede, slika Srbije u svetu, stalne demonstracije sa ljudskim žrtvama, dileme oko toga da li Srbija ide u Evropu ili na Istok, to smo mi završili u prethodnom mandatu, što je takođe naš doprinos razvoju srpske privrede", zaključio je Tadić.
