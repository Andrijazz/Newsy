> Izvor: B92
> Datum: sreda 22.01.2014
> Rubrika: info_politika
> Naslov: "SNS sigurno neće vladati sama"
> Članak:

Beograd -- Potpredsednik SNS Zorana Mihajlović ocenjujući da trenutno nema krize vlade,kaže da u slučaju vanrednih izbora ne zna s kim bi SNS pravila novu vladu.
Ona je dodala da sigurno naprednjaci ne bi sami vladali, jer im to nije cilj.
"Mi želimo da se brže radi, a cilj nam je da imamo pravce kuda idemo. Jedan od njih je svakako borba protiv kriminala i korupcije, a druga su reforme", rekla je Mihajlović na konferenciji za novinare u Vladi Srbije.
Odgovarajaći na pitanje novinara da li je moguće da SNS nastavi da sarađuje sa SPS-om na reformama, ona je ponovila da trenutno nema krize vlade, ali da ne zna sa kim će SNS u koaliciju, ako bude vanrednih izbora. Komentarišući rad Dušana Bajatovića, fukcionera SPS i direktora Srbijagasa, ona je ponovila da nije zadovoljna kako to javno preduzeće funkcioniše, ali da to ne znači da svi direktori, kadrovi SPS-a ili DS- ne rade dobro. Ona će, dodala je, nastaviti da insistira na restrukturiranju Srbijagasa najavljujući da će za dve nedelje ponovo uputiti na usvajanje plan restrukturiranja tog preduzeća. SNS, poručila je Mihajlović, želi da na kraju 2014. godine budu rešene sve stvari koje "nas vuku nazad" i sva pitanja vezana za preduzeća u restrukturiranju.
