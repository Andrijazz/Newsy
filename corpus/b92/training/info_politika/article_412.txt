> Izvor: B92
> Datum:  
> Rubrika: info_politika
> Naslov: Vučić: Menjaćemo i ministre iz SNS
> Članak:

Beograd -- Aleksandar Vučić, na konferenciji za novinare, najavio šta će biti prioritet u narednom periodu. Kaže i da je pisao Ketrin Ešton zbog Olivera Ivanovića.
Vučić je najavio i da će, ukoliko on bude sastavljao sledeću Vladu, "biti značajnih promena" ministara iz SNS, iako će neki ostati na svojim mestima. Povodom optužbi bivšeg ministra privrede Saše Radulovića, lider SNS je rekao da se stavlja na raspolaganje nadležnim organima.
Lider SNS je najpre rekao da je želeo da obavesti javnost da je uputio pismo visokoj predstavnici EU Ketrin Ešton, povodom hapšenja Olivera Ivanovića, jer Srbija traži od nje da se uključi u rešavanje tog problema, s obzirom na to da je ona, kako je rekao, zaslužna za postizanje Briselskog sporazuma i da je doprinela stvaranju većeg poverenja između Srbije i EU. "Ovo hapšenje su obavili predstavnici EU na Kosovu - Euleks i tražimo jasno objašnjenje, jer imamo nekoliko pitanja na koje je teško naći odgovore, poput toga kako se Oliver Ivanović tereti za nešto što se desilo pre 13 godina, ili kako to da se on, ukoliko je učinio taj zločin, slobodno kretao po Kosovu, razgovarao sa svima, za razliku od nas, i onda ga odjednom u predvečerje izbora uhapse. Mislimo da je važno zbog mira i stabilnosti. ali i poverenja da on bude pušten na slobodu, pa ako u optužnici ima osnovane sumnje, sigirno je da čovek, koji je poznata i javna ličnost na Kosovu, neće bežati. Teško nam je sada da razgovaramo sa Srbima na Kosovu koji će izgubiti poverenje u one koji bi trebalo da im im garantuju bezbednost", istakao je Vučić.

On je zatim rekao da želi građane da obavesti o narednim potezima Vlade, koja će u ovom periodu, bez obzira na to ko će preuzeti odgovornost posle izbora, pripremati nekoliko važnih stvari koje bi trebalo odmah da se urade. "Radi se o reformama, planu po kom će se tačno znati sve o investicionim projektima, a sve će biti javno i transparentno. Dalje, reforma školstva, prosvetnog sistema, uvodimo ocene rada nastavnika i škola. Reforme investicionog kapitala, doneće se Zakon za poboljšanje investicija. Imamo snažnu kreativnu industriju koju treba da iskoristimo. Paket ekonomskih reformi, Zakon o radu, stečaju, reformi državnih preduzeća...koji moraju biti usvojeni do 30. juna, i već sutra krećemo u pravljenje radnih grupa i pravljenje istinskog socijalnog dijaloga i sa poslodavcima i sa sindikatima", rekao je Vučić. Prema rečima prvog potpredsednika Vlade, neophodna je reforma plaćanja u javnom sektoru, jer na primer u različitim ministarstvima vozač i sekretarica, u različitim mestima, imaju različite plate za isti posao. "To ne sme da se dešava, to treba da bude podsticaj za one u unutrašnjosti, ali i da bude fer preraspodela u javnom sektoru. Takođe, reforma javnog sektora jedan od najtežih poslova", rekao je on i dodao da će SNS takođe raditi i na zapošljavanju mladih, između ostalog i kroz Zakon o radu.

Odgovarajući na pitanja o ministru privrede Saši Raduloviću, koji je podneo ostavku i koji je u obrazloženju te ostavke uputio mnoge primedbe kabineta prvog potpredsednika Vlade, Vučić kaže da ga je on doveo u Vladu i da je Radulović u početku imao dobre ideje i namere. "U međuvremenu se pretvorio u političara, koji razmišlja više o politici i kampanjama, a ne o poslu koji obavlja i to je razlika između njega i Lazara Krstića, koji se ne bavi politikom, već reformama koje gura. Zadovoljan sam njim i ako pobedimo, obećavam, to jest s ponosom mogu da najavim da će Krstić biti moj izbor za ministra finansija", rekao je Vučić. On je rekao da se stavlja na raspolaganje državnim organima da ga ispitaju u vezi sa optužbama koje je naveo Radulović, a govoreći konkretno o navodu da su bez znanja Ministarstva privrede išli nalozi direktorki Fonda za razvoj da skida blokade za pojedine tajkunske firme, Vučić je ironično rekao da su u pitanju bili računi "čuvenih naprednjaka Perčevića i Žunića". "Sve drugo će nakon toga preduzeti nadležni državni organi. Očekujem da budem pozvan i da u najkraćem roku odgovaram za sve što mi se stavlja na teret. Važno je da državni organi sve ispitaju, da mene ispitaju, nisam se obogatio ni za jedan dinar, ponosno izlazim kao potpuno čistih ruku", rekao je Vučić. Vučić je naveo i da nije saglasan sa jučerašnjim saopštenjem SNS, u kojem se traži da se "hitno ispitaju Radulovićeve kriminalne radnje kao stečajnog upravnika". "Nisam saglasan sa tim saopštenjem, jedino u čemu sam saglasan jeste da se preispita moja odgovornost, a ostalo će da urade nadležni organi", rekao je Vučić i dodao da nikome neće da dozvoli da ga zove nepoštenim čovekom.

Vučić je rekao i da je odluku da predloži raspisivanje vanrednih parlametnarnih izbora doneo bez pritisaka međunarodnih faktora. "Tako sa mnom, sa Srbijom, ne mogu da razgovaraju ni Rusi ni Amerikanci ni Nemci ni bilo ko drugi", rekao je Vučić na konferenciji za novinare i naglasio da Srbija sama i slobodno donosi odluke. On je potvrdio da je razgovarao sa predstavnicima međunarodne zajednice, koji su, kako je naveo, bili racionalni, ljubazni i "uvek pitali da li želi da razgovara o izborima, ali nisu nametali svoj stav". "Ovo je ozbiljna zemlja i oni koji razgovaraju sa mnom znaju da se sa mnom tako ne razgovara", rekao je Vučić Moguće je, primetio je, da neko ima simpatije prema određenim strankama, ali to, kaže, nije pitanje za njega nego za njih. "A da li je neko postavljao pitanje direktora Srbijagasa - nije niko, niti bi neko smeo na takav način da razgovara sa mnom", rekao je Vučić, ocenivši da vlada donosi najbolje odluke u interesu naroda, a ne nekih drugih zemalja, iako, "poštujemo međunarodne partnere i sa njima imamo prijateljske odnose".

Vučić je naveo i da optuženi Darko Šarić neće biti oslobođen krivičnog gonjenja "bez obzira na to kakve bi informacije mogao da ponudi". "To nije moguće, niti to bilo kome pada na pamet. Šarić je za državu prvooptuženi i tu nikakve igre nema", rekao je Vučić. Vučić je naveo da će to verovatno bila njegova poslednja konferencija za novinare u Vladi do izbora, ako u međuvremenu ne budu uhapšeni neki narko-bosovi. Upitan da li je to najava hapšenja Šarića, Vučić se ponovo pohvalio da on "nikada ne govori uzaludno i bespotrebno". "Ja nikada ne govorim uzaludno neke stvari i nikada ih ne govorim bespotrebno. Naše službe bezbednosti rade svoj posao", rekao je Vučić, koji je i koordinator službi bezbednosti. Mediji su prethodnih dana javili da Šarić pregovara sa državom o predaji i mogućnosti da, u zamenu za status mafijaša-pokajnika, kaže s kojim je političarima i policajcima sarađivao.

Prvi potredsednik vlade u ostavci je takođe, odgovarajući na pitanja novinara iz regiona, odbacio tvrdnje ratnog komandanta vojske u BiH Nasera Orića da Srbija vodi kampanju protiv njega zbog istrage o ratnim zločinima u Podrinju i ocenio da bi završetak te istrage bio velika i važna stvar za ceo region. "Očekujem da se svi koji su činili zločine nađu pred licem pravde i odbacujem tvrdnje Nasera Orića da Srbija vodi kampanju protiv njega ili nekog bošnjačkog ili drugog pripadnika naroda", rekao je Vučić. Navodeći da Tužilaštvo za ratne zločine smatra da ima dovoljno dokaza za pokretanje postupaka, on je rekao da je nedvosmisleno potvrđeno da su teški i strašni zločine nad srpsklim narodom u Podrinju počinjeni na mnogim mestima. "U svakom slučaju, ukoliko bi to dobilo svoj pravni završetak, to bi bila velika i važna stvar za ceo region, ma kako da se to okonča", rekao je Vučić. Vučić je naglasio da se Srbija do danas bavila pre svega istraživanjem zločina koje su počinili Srbi, što, kako je naveo, nije bilo nimalo lako. "Mnogo smo toga pokazali zato što hoćemo da se razdvajamo od zločinaca koji pripadaju našem narodu, nećemo da se kaže da su Srbi zločinici", rekao je Vučić. On je dodao i da se istraga protiv Orića ne tiče bošnjačkog naroda, nego pojedinaca iz bošnjačckog naroda koji su činili zločine nad Srbima.


