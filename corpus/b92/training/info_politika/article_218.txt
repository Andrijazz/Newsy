> Izvor: B92
> Datum: ponedeljak 20.01.2014
> Rubrika: info_politika
> Naslov: BG: Teku pripreme za izbore
> Članak:

Beograd -- Pripremne radnje za izbore za parlament grada Beograda teku normalno i sve će biti spremno do početka izbornih radnji, 29. januara, kaže Andreja Mladenović.
Član Privremenog organa Beograda je dodao da će se tek nakon izbora znati koliko oni koštaju.
"Za gradske izbore finansije obezbeđuje samo grad. Koliko će sve koštati videćemo na kraju, obezbedili smo određena sredstva, a ako bude potrebno, postoji i tekuća rezerva", rekao je on i naveo da ne bi trebalo da bude problema u vezi sa sredstvima za izbore 16. marta.
Mladenović je, nakon polaganja venaca u Aleji velikana na Novom groblju, povodom godišnjice smrti vojvoda Živojina Mišića i Petra Bojovića i generala Pavla Jurišića Šturma, ukazao da izbore sprovodi Gradska izborna komisija, telo koje će imati punu podršku Privremenog organa. "Veliki je posao pred nama. Posle dužeg vremena, gradski izbori se samostalno održavaju, ne znam da li će biti još nekih, ali ima mnogo posla oko organizacije izbornog postupka, pripreme materijala, obezbeđivanja svih uslova da svako biračko mesto bude pripremljeno na maksimalan način", rekao je Mladenović novinarima. Ističući da za gradske ili opštinske izbore grad odnosno opština obezbeđuju sredstva, Mladenović je naveo da će, u slučaju održavanja i parlamentarnih izbora, troškovi za grad Beograd biti manji. "Ali sada su troškovi samo na gradu i tu neće biti nikakvih problema, jer smo predvideli sredstva za izbore finansijskim planom za ovaj kvartal", rekao je Mladenović. Predsednik Skupštine Srbije Nebojša Stefanović raspisao je izbore za parlament grada Beograda, koji će se održati 16. marta. Izborne radnje počinju 29. januara. Izbori će biti održani u 17 beogradskih opština na 1.175 biračkih mesta, a na poslednjim izborima 6. maja 2012. godine, pravo glasa imalo je 1.576.795 birača. Gradonačelnik Beograda bira se iz redova odbornika, kojih u Skupštini grada ima 110.
