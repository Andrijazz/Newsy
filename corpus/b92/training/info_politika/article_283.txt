> Izvor: B92
> Datum: petak 24.01.2014
> Rubrika: info_politika
> Naslov: Bađok se žali na kaznu od 7.000 din
> Članak:

Zrenjanin -- Pokrajinski poslanik SNS Darko Bađok, kažnjen sa 7.000 dinara zbog fizičkog napada na Valentinu Nestorović, koja je radila u njegovom kafiću.
On kaže da će se žaliti na presudu.
"Verbalno sam, a potom i fizički napadnut od osobe, koja je psihijatrijski bolesnik, hospitalizovana čak i prisilno po sudskom nalogu zbog opasnosti da ugrozi sebe i druge. Verujem da će u daljem toku sudjenja pravda biti zadovoljena", rekao je novinarima Bađok, protiv koga je presudu doneo Prekršajni sud u Zrenjaninu.
Javnost je za incident saznala kada je Nestorovićeva na tribini o nasilju nad ženama, krajem novembra 2012. godine, rekla da ju je pokrajinski poslanik Darko Badjok, potpredsednik zrenjaninskog odbora SNS-a, fizički napao nakon što je od njega tražila zaradu za dvomesečni rad u njegovom kafiću. Bađok je rekao da iza "podmuklih napada (na njega) stoje isti oni koji napadaju i predsednika SNS, Aleksandra Vučića" jer im, kako navodi, njegova aktivna uloga u pokrajinskom parlamentu i te kako smeta. "Smatram da politički protivnici koji zloupotrebljavaju nesreću psihijatrijski bolesne osobe moraju shvatiti da je to nemoralno", rekao je Bađok. Prekršajni sud u Zrenjaninu je utvrdio da je Badjok 27. novembra 2012. godine u centru Zrenjanina Nestorovićevu udario šakom u glavu i naneo joj lakše telesne povrede, navodi se u presudi u koju je agencija Beta imala uvid.
