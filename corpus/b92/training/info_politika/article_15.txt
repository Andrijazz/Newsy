> Izvor: B92
> Datum: nedelja 5.01.2014
> Rubrika: info_politika
> Naslov: "Podržavamo protest vozača GSP"
> Članak:

Beograd -- Član Privremenog veća Beograda Nebojša Čović izjavio je da taj organ razume i podržava protest vozača i kontrolora javnog prevoza.
Čović je istakao da će se Privremeni organ angažovati na rešenju problema nasilja nad zaposlenima u gradskom prevozu.
"Dosta je bilo nasilja nad radnicima koji obavljaju posao za ovaj grad i njegove građane. Beograd i Beograđani treba da shvate da je to njihov gradski prevoz, njihovi vozači, da su im oni komšije. Potpuno razumem protest sindikata GSP i potpuno ga podržavam i zajedno sa njima ćemo se angažovati da rešimo ove probleme", poručio je Čović. On je dodao da smatra da neće biti problem uvođenje panik-tastera i video-nadzora u vozila javnog gradskog prevoza, kao što su to zatražili predstavnici sindikata "GSP Beograd", ukazavši da postojeći sistem omogućava takva rešenja. "Da ne ulazimo u tehničke detalje, potpuno razumem i podržavam protest. Stvarno moramo da stanemo na put nasilju, jer nasiljem ne mozemo da rešimo nijedan problem", rekao je Čović. Vozači u javnom prevozu, kontrolori i vozači autobusa privatnih prevoznika najavili su za četvrtak, 9. januar, zajednički protest zbog, kako kažu, učestalih brutalnih napada na saobraćajno osoblje. Kako se navodi u saopštenju sindikata GSP "Beograd", jednočasovni miran protest biće održan na Zelenom vencu, a prisustvovaće mu i nekoliko vozača koji su bili žrtve fizičkih napada, kao i nekoliko očevidaca. Posle protesta, predsedniku Privremenog organa Beograda i ministrima unutrašnjih poslova i pravde biće upućeni zahtevi i predlozi za rešavanje problema napada na saobraćajno osoblje. Kako se dodaje u saopštenju, njima će biti predloženo da se u sva vozila gradskog prevoza uvede video nadzor, pooštravanje kazni za napadače, ali i direktno umrežavanja panik-tastera, GPS uređaja i video nadzora u vozilima s policijskim stanicama u Beogradu.
