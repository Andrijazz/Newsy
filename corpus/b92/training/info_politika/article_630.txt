> Izvor: B92
> Datum: subota 8.02.2014
> Rubrika: info_politika
> Naslov: DSS: Šansa u saradnji sa Rusijom
> Članak:

Beograd -- Potpredsednik DSS Nenad Popović izjavio je da će se ta stranka zalagati za formiranje Kancelarije za saradnju sa Rusijom.
On je ponovio da Srbija treba da odustane od puta u EU i proglasi političku neutralnost.
"Srbija treba da odustane od puta u Evropsku uniju i da proglasi političku neutralnost. To je glavni preduslov da naša zemlja počne da vodi uravnoteženu spoljnu politiku zasnovanu isključivo na srpskim ekonomskim interesima", naveo je Popović u pisanoj izjavi medijima. On je naglasio da proglašenje političke neutralnosti predstavlja garant očuvanja bescarinskog sporazuma sa Rusijom koji je, kako tvrdi, najveća šansa za rast izvoza, privlačenje investicija i otvaranje novih radnih mesta. "Saradnja sa Rusijom mora da se odvija sistemski, a ne stihijski, i zato će se DSS zalagati za formiranje Kancelarije za saradnju sa Rusijom", naveo je Popović. DSS će sutra zvanično započeti predizbornu kampanju predstavljanjem svog ekonomskog programa pod nazivom "Program razvoja Srbije od 2014. do 2019. godine - Ekonomija političke neutralnosti".
