> Izvor: B92
> Datum: sreda 12.02.2014
> Rubrika: info_politika
> Naslov: DSS: Pastor krši Ustav Srbije
> Članak:

Beograd -- DSS je napustila Radnu grupu za izradu Statuta Vojvodine i optužuje predsednika Radne grupe Ištvana Pastora za kršenje ustava, naveo je Slobodan Samardžić.
"Razlozi za napuštanje Radne grupe Vama su dobro poznati. Naime, Vi niste prihvatili predlog DSS da se saglasno Ustavu najpre izradi Zakon o utvrđivanju nadležnosti, i da se na osnovu ovog zakona izradi Statut kao podzakonski akt", navodi se u otvorenom pismu potpredsednika Demokratske stranke Srbije Slobodana Samardžića predsedniku Radne grupe Ištvanu Pastoru.
Potpredsednik DSS je optužio Pastora da "grubo i otvoreno" gazi Ustav Srbije, ponovo protivpravno polazeći od Statuta kao podzakonskog akta. "Vi kao pravnik dobro znate da se ne može prvo pisati podzakonski akt pa onda zakon. Zašto onda namerno rušite ustavni poredak zemlje? Vi ste najodgovorniji za ovaj otvoreni udar na pravni poredak zemlje", napisao je Samardžić. Prema njegovim rečima, DSS ne snosi više nikakvu odgovornost za naopaki i protivustavni rad na izradi Statuta. "I niko više ne predstavlja DSS u Radnoj grupi, jer mi ne želimo da učestvujemo u razgradnji Srbije", naveo je Samardžić. Zadatak Radne grupe je da izradi novi Statut Vojvodine jer je prethodno Ustavni sud Srbije ocenio da delovi tog akta nisu u saglasnosti sa Ustavom.
