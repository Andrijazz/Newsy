> Izvor: B92
> Datum: utorak 21.01.2014
> Rubrika: info_politika
> Naslov: Vesić: Sve spremno za izbore u BG
> Članak:

Beograd -- Privremeni organ Beograda obezbedio je sve uslove kako bi se izbori za Skupštinu Beograda održali 16. marta, izjavio je sekretar Privremenog organa Goran Vesić.
Vesić je rekao novinarima u Beogradu da će izborna komisija početi da radi 29. januara, kada će političke partije moći da podignu obrasce i podnesu liste.
"Apsolutno je sve spremno i u toku su procedure za nabavku neophodnog materijala", rekao je Vesić i dodao da su ti izbori "specijalni", jer se prvi put u istoriji sprovode samo za grad Beograd.
Prema njegovim rečima, glasaće se na 1.775 biračkih mesta, pravo glasa ima više od 1.570.000 ljudi, ali se još ne zna koliko ima dva puta upisanih. "Ministarstvo pravde ima podatak da postoji oko 20.000 duplo upisanih, ali postoji procedura za njihovo brisanje, što će biti sprovedeno u najkraćem roku i neće predstavljati problem", istakao je Vesić. On je dodao da je Privremeni organ Beograda održao sastanak s predstavnicima Službenog glasnika, koji će biti zadužen za štampanje glasačkih listića. "Procenili smo njihove bezbedonosne procedure, koje su zaista na evropskom nivou", naglasio je Vesić. Član Privremenog organa Beograda Nikola Nikodijević dodao je da izbori neće uticati na rad Privremenog organa i da je upravo njihov posao da "građani ne osete situaciju u kojoj Beograd nema ni gradonačelnika, Skupštinu grada i gradsko veće".
