> Izvor: B92
> Datum: nedelja 9.02.2014
> Rubrika: info_politika
> Naslov: "Razgovor s građanima obaveza"
> Članak:

Novi Sad -- Ministarka energetike, razvoja i zašite životne sredine Zorana Mihajlović razgovarala sa građanima u Gradskoj kući u Novom Sadu.
Ona je kazala da danas, kao ministar energetike, petnaesti put razgovara sa građanima Srbije, da je na razgovore došla sa svojim pomoćnicima, a da u njima učestvuje i gradonačelnik Novog Sada Miloš Vučević, kao i čelni ljudi "Panonskih toplana", Eletrodistribucije Novi Sad i Elektrovojvodine.
"Cilj nam je da pokušamo da građanima damo odgovore na njihova pitanja, ako ne odmah, a ono u najkraćem mogućem roku i najbitnije je da niko ne izađe, a da ne dobije informaciju koji je put ka rešavanju njegovog problema", rekla je Mihajlovićeva. Ona je naglasila da joj iskustvo govori da je neophodno razgovarati sa građanima i da svi koji se nalaze na javnim funkcijama od ministara do gradonačelnika i predsednika opština "imaju obavezu, a ne pravo" da razgovaraju sa građanima, dodajući da gradonačlenik Novog Sada ima praksu da utorkom u svom kabinetu prima građane. Govoreći o problemima koje su danas izneli građani u Novom Sadu, ona je pomenula problem naplate toplotne energije po utrošku, kao i problem preduzeća "Novi Sad gas". Mihajlovićeva je rekla da je ideja da se to preduzeće "podržavi", ali da će pre toga biti ispitano njegovo poslovanje, jer postoje brojne primedbe građana o tome. Jedan od problema koji su danas izneli i građani u Subotici, s obzirom da su i oni prisustvovali razgovorima, jeste činjenica da se već četiri godine bore sa sistemom da dokažu postojanje divljih deponija, rekla je ona, dodajući da veruje da će taj problem biti rešen angažovanjem republičkih inspekcija. "Propisi koje nekada donesemo u realnom životu se pokažu da ih treba doraditi. Tako smo i mi u Ministarstvu energetike menjali Uredbu o zaštićenom kupcu električne energije baš zato što smo iz razgovora sa građanima videli da postoje neki problemi", objasnila je MIhajlovićeva. Ministarka energetike je ponovila da će Komisija za ispitivanje kvaliteta gasa, formirana od strane ministarstva, Agencije za energetiku i Udrzuženja potrošača, vrlo brzo dostaviti izveštaj da li je decembru bio veći procenat domaćeg gasa lošijeg kvaliteta, ističući da će ukoliko se to pokaže kao tačno, distributeri snositi odgovornost. Gradonačelnik Novog Sada kazao je da je nekoliko građana tokom razgovora ukazalo na mogućnost da su dobili povećane račune za toplotnu energiju obračunatu po utrošku. Vučević je kazao da su Agencija za energetiku Novog Sada i JKP " Novosadska toplana" dali preporuku da se toplotna energija naplaćuje po utrošku i da je to za građane isplativije nego da se obračunava po kvadratu stambene površine. "Međutim, građani kod kojih je postojala tehnička mogućnost merenja utroška toplotne energije žale se na račune, ispitaćemo taj slučaj i videti o čemu se radi, ako je preporuka da je za njih isplativije, a u praksi se dešava nešto drugo", kazao je Vučević. On je naglasio da će osim pomoći građanima, to pitanje biti rešeno i zbog toga da ga "neko ne bi iskoristio u političke svrhe" jer, kako je kazao, imamo svakodnevne primere da se mnoge stvari koriste u političke svrhe i predstvaljaju na najgori mogući način.

Zorana Mihajlović odbacila je danas kritike Demokratske stranke što je sa građanima Beograda razgovarala u gradskoj skupštini, ističući da ljutnja dolazi od "onih koji nikada nisu imali vremena za ljude". "Činjenica je da Dragan Djilas nikada nije razgovarao sa građanima, osim što se slikao nekada za medije i to koristio u nekavoj ličnoj, medijskoj kampanji", rekla je ona u Novom Sadu. Mihajlović je navela da sve razgovore sa građanima obavlja ili u gradskim skupštinama ili u Gradskoj kući, uključujući i današnji sa građanima Novog Sada. Ona je naglasila da je, računajući jučerašnji razgovor, jedanaesti put razgovarala sa građanima Beograda. Po njenim rečima, ispred Skupštine grada Beograd juče je bilo više od 300 ljudi što je, kako je kazala, dokaz da u prethodnom periodu niko sa njima nije razgovarao. "Najavljeno je da će sekretarijati u Beogradu raditi i subotom, a postoje sekretarijati, kao što je Sekretarijat za urbanizam koji je sa građanima radio samo dva dana i to samo po dva sata", kazala je Mihajlovićeva novinarima u Novom Sadu. Za tako kratko vreme, kako je istakla, nemoguće je rešiti ogromne probleme i dati odgovore na pitanja iz tako važne oblasti kao što je urbanizam. Mihajlovićeva je danas u Novom Sadu razgovarala sa građanima u Gradskoj kući i tom prilikom istakla da svi oni koji se bave javnim poslom moraju da razgovaraju sa građanima kako bi bolje shvatili njihove probleme i da je to "njihova obaveza a ne pravo".
