> Izvor: B92
> Datum: utorak 28.01.2014
> Rubrika: info_politika
> Naslov: "Još nije bilo razgovora o bloku"
> Članak:

Beograd -- Počasni predsednik DS Boris Tadić izjavio je da do ovog trenutka nije bilo razgovora o formiranju demokratskog bloka.
Tadić je dodao da je za formiranje bloka opozicionih stranaka potrebna i volja lidera tih stranaka da pruže otpor strankama na vlasti.
"Eventalno formiranje demokratskog bloka zavisiće isključivo od potreba naše političke realnosti i od toga koliko taj blok moze da doprinese neophodnom smanjenju opasne razlike između opozicije i vlasti koja ugrozava demokratiju u Srbiji i obesmišljava višepartijski sistem", naveo je Tadić u pisanoj izjavi medijma. Prema njegovim rečima: "Očigledna ogromna prednost SNS-a u odnosu na druge stranke čini da izbori ne budu pokazatelj volje građana, već predizborne i postizborne matematike". "Za formiranje bloka opozicionih stranaka potrebna je i volja lidera tih stranaka da pruže otpor strankama na vlasti, umesto da se utrkuju ko će se od njih bolje, vođen isključivo ličnim interesima, kotirati u toj matematici", rekao je on. Tadić je rekao i da bi cilj trebalo da bude stabilizacija političkog sistema u Srbiji, a ne ulazak u vlast po svaku cenu i na svaki način. "Lideri nekih opozicionih partija, unapred rušeći taj blok, bez obzira na činjenicu da on ni ne postoji, ne govore o tom bloku, već zapravo o svojim namerama i motivima sa kojima će ući u predizbornu kampanju. U svakom slučaju, do ovog trenutka nije bilo razgovora o formiranju takvog bloka", zaključio je Tadić. Mediji su danas preneli informaciju da je počasni predsednik DS Boris Tadić odlučio da predvodi "Demokratski front", u kojem bi bio deo DS, zatim ZZS, LSV i LDP. Iz ZZS je saopšteno da su te političke opcije njihovi prirodni saveznici, iz Lige da su zainteresovani da na izbore izađu u tom frontu. Šef LDP je bio kategoričan - nikakvi razgovori nisu vođeni.
