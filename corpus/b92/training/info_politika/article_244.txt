> Izvor: B92
> Datum: sreda 22.01.2014
> Rubrika: info_politika
> Naslov: Nikolićeva poruka upućena građanima
> Članak:

Beograd -- Stanislava Pak negirala da je predsednik Nikolić saopštenjem o akciji "Grom 2" hteo da skrene pažnju na sebe usred međuvladine konferencije Srbije i EU.
Savetnica predsednika Srbije Tomislava Nikolića je istakla da je ova poruka bila upućena građanima Srbije,a ne Dačiću i Vučiću.
"Predsednikov rad, zalaganje i konkretni rezultati na dobrobit građana Srbije su dovoljni i nema razloga za skrivene poruke i namere kojima bi se skretala pažnja. Budite ubeđeni - da je sve stvar sujete, predsednik bi svakako bio prisutan u Briselu", rekla je ona listu "Danas". "A onda bi zaista govorila sujeta, ali sigurno ne njegova", objašnjava Pak i dodaje da je suština u tome da se akcija "Grom 2" odigrala u noći uoči otpočinjanja pregovora sa EU. Prema njenim rečima, to što se u utorak u Briselu dešavalo nešto bitno za budućnost Srbije ne znači da sve ostalo treba da stane i da se zanemare problemi u zemlji. Ona je podsetila da je predsednik reagovao i kada su otkriveni osumnjičeni za ubistvo Slavka Churuvije i da je tada pohvalio akciju."U Briselu u sastavu srpske delegacije bio je Marko Đurić, savetnik predsednika Republike, koji je učestvovao i u pripremama, kao i u skriningu poglavlja 35. Dakle, jasno je da je predsednik Republike i lično i učešćem najbližih saradnika izuzetno posvećen ovoj temi", napominje Pakova i dodaje da Nikolić nije bio u Briselu, jer se bavio drugim važnim pitanjima. Na pitanje kome je njegova kritika zapravo bila upućena - Dačiću ili Vučiću, ona je odgovorila da je poruka bila upućena građanima Srbije. "Predsednik Republike je još na početku mandata dao obećanje da od građana ništa neće biti sakriveno. Na to ima pravo, jer je i predsedavajući Saveta za nacionalnu bezbednost, imenuje šefa Biroa za nacionalnu bezbednost, a ministri su u obavezi da informišu predsednika o pitanjima iz svoje nadležnosti, objasnila je Stanislava Pak.
