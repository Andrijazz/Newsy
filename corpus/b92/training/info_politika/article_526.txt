> Izvor: B92
> Datum: utorak 4.02.2014
> Rubrika: info_politika
> Naslov: Glasaće se i na Kosovu?
> Članak:

Priština -- Kosovskim Srbima će biti dozvoljeno da glasaju na srpskim parlamentarnim izborima 16. marta, a za njihovo sprovođenje biće zadužena Misija OEBS-a, piše Zeri.
Ovaj prištinski dnevnik se poziva na neimenovanog visokog zvaničnika Vlade Srbije u ostavci koji kaže da su počeli razgovori o organizaciji izbora i da se sada razgovara o tome u kojim će kosovskim opštinama biti organizovani.
Predstavnici zvanične Prištine nisu protiv učešća Srba na izborima, jer im to omogućava dvojno državljanstvo, ali su protiv održavanja tih izbora na teritoriji Kosova. Prema tom zvaničniku Srbije, najdiskutabilnije pitanje je gde će se prebrojavati glasovi, na teritoriji Kosova ili van njega, i kako će izgledati glasački listići. "Ostaje da se dogovorimo o prebrojavanju glasova, gde će ono biti, na Kosovu ili van njega. Razgovara se i o predizbornoj kampanji, da li će je biti ili ne. Što se tiče glasačkih listića, razgovara se o tome kako će izgledati oni koji će se koristiti na Kosovu. Jedan model je da na njima bude napisano 'srpska dijaspora'", rekao je taj funkcioner i dodaje da je predlog za taj model dala Evropska unija. Po njegovim rečima, taj predlog je dat kako bi se postigao dogovor da Priština popusti u vezi s održavanjem srpskih izbora na Kosovu.
