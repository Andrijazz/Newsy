> Izvor: B92
> Datum: sreda 12.02.2014
> Rubrika: info_politika
> Naslov: LDP: Tadić ignoriše Vojvodinu
> Članak:

Novi Sad -- Pokrajinski odbor LDP-a ocenio je da će koalicija oko lidera Nove demokratske stranke Borisa Tadića voditi politiku ignorisanja Vojvodine.
Liberalno demokratska partija smatra da je bila u pravu kada je "odbila da razgovara" o koaliciji sa Borisom Tadićem, a jedan od razloga je, tvrde liberali, što su znali da će koalicija predvođena Tadićem voditi politiku ignorisanja Vojvodine.
Kako se navodi u saopštenju Pokrajinskog odbora LDP, tome u prilog govori i činjenica da "Tadić i njegov blok nisu izgovorili ni reč o Vojvodini prilikom najave formiranje svoje liste". U saopštenju se navodi da liberali tu vrstu kompromisa nikada nisu pravili i zato im je od prvog dana "bilo jasno koliko je za Tadića i ljude oko njega pitanje Vojvodine nevažno". Tu politiku, kako se navodi u saopštenju, Vojvodina nije zanimala ni 2006. godine kada su "na silu donosili Ustav koji Vojvođani nisu podržali, ni šest godina posle kada je Vojvodina bila kusur u budžetu, ni kada su 2008. godine izrabljivačkim energetskim sporazumom poklonili nacionalne naftne i gasne resurse od kojih je većina u Vojvodini" "Tada su im bila važnija pomirenja sa SPS, gubitnička politika 'i Kosovo i Evropa', stalno pokrivanje nacionalnih poraza u kosovskoj politici guranjem Vojvodine u drugi plan. To su isti ljudi i danas i takva će biti njihova politika i u budućnosti", smatraju u LDP. Liberali navode da su znali da će koalicija predvođena Tadićem voditi politiku ignorisanja Vojvodine, pa LDP nije ni želeo "da razgovara o zajedničkom nastupu". "To je i razlog zbog koga nismo na ove izbore mogli sa LSV, znajući da ni oni u društvu Tadića ili (lidera Zajedno za Srbiju Dušana) Petrovića neće moći da se izbori za Vojvodinu", navodi se u saopštenju. LDP će se na izborima, kako je saopšteno, boriti za svoju politiku kojoj je upravo sada vreme za Vojvodinu. "Neka na kraju, na izborima 16. marta, Vojvođani, tradicionalni glasači koji podržavaju istinsku autonomiju Vojvodine, izaberu između ova dva koncepta", navodi se u saopštenju. Iz LDP-a poručuju da su uvek poštovali one koji su se u samoj Vojvodini politički borili za sličnu politiku, ali i da je sada vreme da i oni učine jasan politički izbor i podrže čistu politiku promene Ustava, zaštite ekonomskih, kulturnih i drugih potreba Pokrajine i jasnih političkih odnosa. U saopštenju se kaže i da LDP želi da izbornim rezultatom stavi tačku na politiku svih koji su doveli Srbiju i Vojvodinu u položaj u kojem se sada nalaze. "To je naša obaveza koju dugujemo svim uništenim poljoprivrednicima, ljudima bez posla, mladima bez perspektive, radnicima koji ne mogu da žive od plata koje primaju... Vreme je da se sve to promeni. Vreme je za Vojvodinu", zaključuje se u saopštenju.
