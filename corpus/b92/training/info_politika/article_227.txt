> Izvor: B92
> Datum: ponedeljak 20.01.2014
> Rubrika: info_politika
> Naslov: "Nema razloga da Tadić napusti DS"
> Članak:

Beograd -- Ne vidim nijedan razlog da Tadić napusti stranku posle odluke Glavnog odbora da ga ne posluša i podrži moj izveštaj, kaže predsednik DS Dragan Đilas za Blic.
"Demokratija je poštovanje odluke većine. Za svoju politiku sam dobio više od dve trećine glasova. Logično je da time stavimo tačku na priču o sebi i počnemo da govorimo o onome što nudimo Srbiji".
Na pitanje da li će nakon svega biti smena Tadićevih kadrova, Đilas odgovara: "Kompromis od pre 14 meseci nam je doneo to da nema Tadićevih i mojih kadrova, već su svi oni zaista kadrovi DS-a ", zaključuje Đilas. Đilas je, takođe, potvrdio da je počasni predsednik DS Boris Tadić odbio da bude u centralnom izbornom štabu demokrata. "Mislim da je time pokazao i odnose prema DS, ali to je njegova stvar. Što se mene tiče, on je član DS, počasni predsednik, u skladu sa Statutom stranke može da uzme aktivnosti u stranci ukoliko želi", rekao je Đilas za Politiku od ponedeljka. Lider demokrata je istakao da se više neće baviti podelama u stranci i da će se u potpunosti posvetiti predstavljanju politike DS, kao i da nikome od onih koji su mu osporili liderstvo neće "skidati glave". On je napomenuo da je u subotu, na Glavnom odboru, poslao jasnu poruku da očekuje da svi oni koji doživljavaju DS kao svoju stranku prihvate odluku većine, da pomognu u sprovođenju te politike i da se uključe u beogradske izbore pošto su oni sada jedini raspisani. "Videćemo na ovim temama kakav je stav onih koji su ostali u manjini. Demokratija je pravo većine da donosi odluke, a ne da tvrdi da je sigurno u pravu. Zbog toga manjina ima pravo na svoje mišljenje, ali niko nema pravo da posle današnjeg dana u javnosti iznosi stavove suprotne onome što jeste politika DS i time zbunjuje birače", rekao je Đilas.
Formiran štab Formiran je Izborni štab DS na čelu sa Dragoljubom Mićunovićem. U njemu će biti i Đilas, Pajtić, Šutanovac, Borislav Stefanović, Vida Ognjenović, Balša Božović, Radoslav Milojičić Kena, Miroslav Vasin, Dušan Elezović i Milan Popović. Tadić je odbio da bude deo izbornog štaba.
Formiran štab Formiran je Izborni štab DS na čelu sa Dragoljubom Mićunovićem. U njemu će biti i Đilas, Pajtić, Šutanovac, Borislav Stefanović, Vida Ognjenović, Balša Božović, Radoslav Milojičić Kena, Miroslav Vasin, Dušan Elezović i Milan Popović. Tadić je odbio da bude deo izbornog štaba.
Počasni predsednik DS Boris Tadić izjavio je da "nije zadovoljan rezultatom glasanja" i da mu je "žao što Glavni odbor nije izglasao političke promene". "Na sednici smo imali različite uticaje i različite autoritete u DS-u. Na jednoj strani imali smo glasove Đilasa, Pajtića, Mićunovića, Balše Božovića i Šutanovca, a na drugoj ja sam izneo stav da ovako više ne može", rekao je on i dodao "da stvari u stranci moraju da se menjaju, jer su veoma loše". Na pitanje Blica šta će raditi nakon što njegova struja nije dobila podršku, on kaže: "Ostaću privržen DS i tu sam da pomognem. Nastaviću da radim sa ljudima sa kojima sam izašao na Glavni odbor. Tih ljudi se neću odreći. Stajao sam i stajaću iza svih koji su glasali za promene koje sam predložio". Podsetimo, elektronsko izdanje Novosti je sinoć objavilo da je Boris Tadić odbio ponudu da uđe u izborni štab Demokratske stranke za beogradske i parlamentarne izbore.
