> Izvor: B92
> Datum:  
> Rubrika: info_politika
> Naslov: Rakić: DS ima tri prioriteta
> Članak:

Beograd -- Miodrag Rakić kaže da bi DS trebalo da počiva na tri prioriteta - jačanje državnosti, demokratije i unapređenje pravne i političke kulture društva.
Potpredsednik Demokratske stranke Miodrag Rakić smatra da bi politička agenda DS - pored prioriteta koje je od nje "preuzela Srpska napredna stranka" - Evropa i Kosovo - trebalo da počiva na tri prioriteta, a to su jačanje državnosti, demokratije i unapređenje pravne i političke kulture društva.
U autorskom tekstu u "Politici", Rakić piše da je prvi prioritet državnost i ističe da "treba naglasiti da je državnost garant poretka, jer norme pravne države ne mogu biti primenjene u haosu". Za drugi prioritet, demokratiju, Rakić piše da se ona nalazi na zastavi Demokratske stranke, da o njoj danas niko ne govori, a da je DS njen branilac i garant. "Ona nije samo pitanje proceduralne legitimnosti, već i prava ljudi na dostojan žzivot i poverenja u građane", navodi potpredsednik DS-a. "Treći imperativ jeste stvaranje ambijenta za raspravu o temeljnim pitanjima srpskog društva koji bi omogućio razvoj i unapređenje pravne i političke kulture društva", smatra Rakić. Pred DS je lažna dilema i lažna tema označena u pitanju hoće li biti politički partner SNS-a u vlasti i zato ponuda za politički dogovor ne znači samo, kao u slučaju drugih stranaka, povećanje broja rezervnih političkih igrača, navodi on. "Demokratska stranka predstavlja i dalje modernizacijsko jezgro Srbije i da bi mogla da realizuje svoje ideje nužno je da se nađe način da u svom projektu mobilizuje i onaj deo političkog društva koji je okupljen u okviru SNS-a i politički se personalizuje u Aleksandru Vučić", piše Rakić uz ocenu da Vučić nema u sadašnjoj koaliciji saveznika za svoj politički projekat modernizacije Srbije i da ga mora potražiti na drugoj strani, jer "jedini politički blok koji mu to može omogućiti jeste DS".
