> Izvor: B92
> Datum: petak 17.01.2014
> Rubrika: info_politika
> Naslov: Ambasadori o izborima: Vi procenite
> Članak:

Beograd -- Zapadni ambasadori kažu da je na Vladi Srbije da proceni da li će uz izbore ili bez njih brže sprovesti reforme, dijalog sa Prištinom i ispuniti obaveze ka EU.
"Vlada treba da odluči kako će najbolje ostvariti napredak na putu ka EU i u drugim svojim obavezama, uključujući jačanje privrede. Oni treba da razmisle da li će bolje napredovati na tom putu ako izbori budu sada ili za nekoliko godina", rekao je Tanjugu ambasador SAD Majkl Kirbi.
Kirbi je napomenuo da je to "uz te uslove, unutrašnje pitanje Srbije". Ambasador Nemačke Hajnc Vilhelm ocenio je da "možda nije dobar trenutak za izbore" upozorivši na mogućnost da pristupni pregovori sa EU i dijalog s Kosovom budu zaustavljeni. "Ne mogu da kažem da li bi to bilo dobro ili loše za Srbiju, to nije moja nadležnost, ali postoji opasnost da procesi u pogledu pitanja Kosova i pristupnih pregovora sa EU budu zaustavljeni. To je jedina stvar koja me brine", rekao je Vilhelm Tanjugu, na prijemu koji je povodom Nove godine pripredio premijer Srbije Ivica Dačić. Vlada Srbije bi, prema njegovim rečima, trebalo da obezbedi da proces dijaloga s Kosovom i pristupnih pregovora sa EU ni u kom slučaju ne bude blokiran ili suspendovan. Ambasador Francuske Fransoa-Gzavije Denio rekao je da je ključno da reforme budu što brže i efikasnije sprovedene, a da srpski narod treba da odluči da li će to biti pre postignuto sa izborima ili bez njih. "Nadam se da će se reforme nastaviti na što efikasniji i brži način jer je to potrebno i vašoj zemlji i EU. Pitanje da li će to biti bolje postignuto sa izborima ili bez njih, to je na srpskom narodu da kaže", rekao je Denio. Prema Denioovim rečima, ono što je ključno jeste da vlada bude efikasna i da funkcioniše, kao i da postoji kontinuitet politike na državnom i lokalnom nivou. Taj kontinuitet podrazumeva da ne može da se desi da potpišemo ugovor s jednim gradonačelnikom, a da se to promeni kada dođe sledeći, objasnio je francuski ambasador. "Da li ćete to ostvariti sa ovom vladom ili s novom vladom, nije naš problem, već vaš", zaključio je Denio. Na pitanje da li je zadovoljan radom sadašnje Vlade Srbije, Denio je odgovorio potvrdno. "S tačke gledišta Francuske, ova Vlada je ostvarila neke stvari, što je pozitivno. Ima još toga što treba da se učini, posebno u oblasti ekonomskih reformi, reforme pravosuđa, u dijalogu s Prištinom... Sve te stvari treba da budu urađene, a na koji način, to nije na nama da odlučimo", rekao je on.
