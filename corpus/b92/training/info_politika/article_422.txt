> Izvor: B92
> Datum:  
> Rubrika: info_politika
> Naslov: "UN pomažu Srbiji i regionu"
> Članak:

Beograd -- Šef Kancelarije UN u Beogradu Piter Due poručio da su UN spremne da pomognu u sprovođenju Briselskog sporazuma.
Due, koji je pre šest meseci stupio na dužnost, rekao je u intervjuu Tanjugu da UN pozdravljaju napore Srbije da se pridruži Evropskoj uniji i čestitaju na koracima koje pravi na evropskom putu.
On je ocenio da zvanično otvaranje pregovora sa EU predstavlja istorijsko dostignuće za Srbiju i da je to, takođe, dobro za ceo Zapadni Balkan kao region, a dobro je i za Uniju. "Verovatno će vam biti potrebno strpljenje, za pregovore je potrebno vreme, ali mi u UN se nadamo da ćete brzo proći kroz proces pristupanja", rekao je Due. Otvaranje pregovora o članstvu, prema njegovim rečima, umnogome pokazuje i koliko se Srbija transformisala i da kao članica međunarodne zajednice uživa puno poštovanje, sa imidžom koji se "izuzetno poboljšao na međunarodnom planu". Due smatra da je pristupanje naše zemlje EU usko povezano sa pitanjem Kosova, a da je pregovaračko poglavlje 35 ključno. "EU očekuje sveobuhvatnu normalizaciju odnosa između Beograda i Prištine. Vi ste već postigli veliki napredak kad je reč o dijalogu sa Prištinom", ukazao je šef Kancelarije UN. Kako sada stvari stoje, ocenio je, "članstvo u EU nije uslovljeno priznavanjem nezavisnosti Kosova, a sve dok u EU ima i onih koji (Kosovo) priznaju i onih koja ga ne priznaju, i sve dok dinamika u Savetu bezbednosti UN bude kakva je sada, mislim da neće biti takvog pritiska". Prema njegovim rečima, EU veruje u dijalog Beograda i Prištine i UN veoma podržavaju pozitivnu ulogu EU u tom dijalogu. Govoreći o ulozi UNMIK-a, Due je ocenio da su se stvari na Kosovu dosta promenile od 1999. godine kada je on tamo bio na službi, i to u pozitivnom smislu, ali je napomenuo da se Kosovo i dalje suočava sa brojnim izazovima i da UNMIK sada ima mnogo skromniju ulogu nego 1999. Ipak, Rezolucija 1244 ostaje na snazi i tako će biti sve dok Savet bezbednosti UN to bude smatrao neophodnim, a UNMIK će ostati na Kosovu sve dok je ta rezolucija na snazi, objasnio je on, istakavši da UNMIK i dalje predstavlja pravni okvir i autoritet. "Ujedinjene nacije su, takođe, spremne da pomognu u primeni sporazuma postignutog između Beograda i Prištine uz posredovanje EU i, ako bi se od nas zatražilo da učinimo i nešto više s tim u vezi, sa zadovoljstvom ćemo to i uraditi", istakao je Due. On je napomenuo da kosovske institucije više ne posmatraju prisustvo UNMIK-a kao dobrodošlo dok Beograd, istovremeno, insistira na njegovom daljem prisustvu. Kancelarija UN u Beogradu (UNOB) je, praktično, i kancelarija UNMIK-a u Beogradu, rekao je Due, objasnivši da je on predstavnik generalnog sekretara UN, ali i UNMIK-a na čijem je čelu specijalni predstavnik generalnog sekretara Farid Zarif. "Moj primarni fokus je Kosovo i Srbija, ali se bavim i političkim razvojem na čitavom Zapadnom Balkanu i regionalnom saradnjom", rekao je i ocenio da je ukupna slika u regionu pozitivna i da je ogroman napredak postignut na polju bezbednosti, politike i ekonomije, kao i ujedinjenja regiona, u čemu težnje ka članstvu u EU igraju veoma pozitivnu ulogu. Ipak, napomenuo je, postoje i razlozi za zabrinutost, kao što su Bosna i Hercegovina i BJR Makedonija koje su, iako su stabilne, i dalje na neki način "zaglavljene" u procesu evropskih integracija i za koje bi dijalog Beograda i Prištine mogao da bude inspiracija i model. Due je rekao i da naša zemlja veoma značajno i sve više doprinosi operacijama UN za održavanje mira, trenutno sa oko više od 200 od ukupno 100.000 vojnika i policajaca koji su raspoređeni u te svrhe širom sveta. Srpske snage raspoređene su u misijama u Libanu, na Kipru, u Africi (DR Kongo, Liberija, Obala Slonovače...), srpski vojnici i policajci važe za dobro obučene i veoma poštovane, a pomoć Srbije se veoma ceni i na polju medicine, naveo je Due. On je napomenuo i da je u Srbiji aktivan i tim UN (Country Team) na čelu sa Irenom Vojačkovom Solorano, koji u sastavu ima više od 20 agencija i koji se bavi razvojnim aktivnostima UN. Taj tim je, rekao je Due, prošle godine u Srbiji sproveo programe i projekte vredne skoro 30 miliona dolara i nastaviće sa razvojnim aktivnostima, fokusirajući se na dobro upravljanje, održivi razvoj i regionalne aktivnosti i radeći na izradi razvojne strategije za naredne godine, u saradnji sa srpskim vlastima.
