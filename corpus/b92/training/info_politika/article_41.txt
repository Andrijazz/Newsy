> Izvor: B92
> Datum:  
> Rubrika: info_politika
> Naslov: "Priče o Briselu i izborima - blef"
> Članak:

Novi Sad -- Izvestilac Evropskog parlamenta za Srbiju Jelko Kacin izjavio da su priče o tome da Brisel odlučuje da li će u Srbiji biti vanrednih izbora ili ne "običan blef"
"Niko iz EU neće odgovoriti Srbiji da li je bolje da ima te izbore ili ne. Srbija je suverena i odlučuje sama za sebe. Neka Srbija ne radi ništa za Brisel, već samo neka brine za sebe", rekao je Kacin za Radio-televiziju Vojvodine.
Kacin je dodao da Brisel ne odlučuje o tome da li će Srbija imati vanredne parlamentarne izbore, ali da mora znati da li je i koliko, ili više nije operativan aktuelni saziv Skupštine Srbije. "Mi smo spremni da podržavamo Srbiju u njenim naporima i zato je važna sinhronizacija našeg rada", rekao je on i dodao da sa stanovišta EU postoji scenario A ili scenario B, u zavisnosti da li će biti vanrednih izbora u Srbiji ove godine. "Neka Srbija ne radi ništa za Brisel, već samo neka brine za sebe", istakao je Kacin. Kacin je pohvalio Aleksandra Vučića za "napore u borbi protiv kriminala i korupcije", navodeći da je to "izgleda jedini način da se institucije primoraju da budu odgovorne i da preuzmu inicijativu". "Nažalost, za sad to ide silom, jer institucije nalaze hiljadu argumenata... Ali, ako nema pravde, nema ni pravne države. A u Srbiji se neke stvari lome, ima pomaka i pokazuje se da institucije moraju raditi...", rekao je Kacin i ocenio da je tužilaštvo u Srbiji i dalje "najslabija karika u sistemu". Kacin ipak smatra da je tužilaštvo u Srbiji i dalje "najslabija karika u sistemu", i navodi da "treba delima dokazati da su se stvari u toj oblasti popravile ". Prema njegovim rečima, u zavisnosti koliko brzo će Srbija napredovati u reformi pravosudja zavisi i to da li će i kad otvoriti naredna poglavlja, jer će morati da dokaže da je napravila pomak. Kacin je rekao i da nije moguće isključiti da će neka članica EU zatražiti primenu mehanizma za vraćanje viza, ali smatra da ipak, takva opasnost ne postoji kad je reč o Srbiji.On je najavio i da će u tom pogledu predložiti amandman kojim bi Evropski parlament od zemalja EU tražio da Srbiju proglase sigurnom zemljom u tom pogledu. Prema njegovim rečima, u Srbiji istovremeno postoji zloupotreba medija, koje "političke elite koriste da bi diskreditovali jedni druge". "U tome učestvuju političke partije koje su uvek zloupotrebljavale medije kao kanale svojih nadmetanja. Međutim, pitanje slobode medija, kao i njihove odgovornosti i profesionalnosti je uključeno u poglavlja 23 i 24. A bez rešavanja tog problema, neće biti napretka", poručio je Kacin. On je posebno krtikovao medijsku kampanju protiv predsednika Vlade Srbije Ivice Dačića. "Iskreno sam nesrećan zbog svega što se dešava Dačiću, koji zaista hoda po žici. Pokušaji njegove diskvalifikacije su nepotrebni. Ceo svet se tome čudi, jer svi priznaju njegovu hrabrost i državnički pristup velikim istorijskim izazovima. I svet ne razume kad se on pokušava odbaciti. Svaka zemlja bi bila ponosna na takav proboj", istakao je Kacin. Ocenio je da je medijskim napadima izložen i lider opozicione Demokratske stranke Dragan Đilas. Govoreći o oduci Ustavnog suda Srbije kojom su osporeni delovi Statuta Vojvodine, Kacin je rekao da je ta odluka "fakat, i prema njoj treba postupiti", a ne politizovati tu temu. "To je važno za stvaranje pravne države i racionalnog dijaloga između institucija, a kako bi Srbija bila u stanju da Vojvodinu iskoristi kao snažan argument na putu ka EU. I umesto da se bavi Vojvodinom tako da je iskorištava kao materiju za politički obračun, treba da pokaže da je odgovorna prema svojoj budućnosti", poručio je Kacin. On je istakao da Vojvodina već ima kapacitete i mehanizme koji će joj omogućiti da koristi sredstva EU, što bi, prema njegovim rečima, bio primer da se i drugi delovi Srbije osposobe da koriste ta sredstva.
