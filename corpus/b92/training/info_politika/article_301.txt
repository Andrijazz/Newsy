> Izvor: B92
> Datum: subota 25.01.2014
> Rubrika: info_politika
> Naslov: Brže reforme razlog za izbore
> Članak:

Beograd -- Potpredsednica SNS Zorana Mihajlović rekla je danas da Vlada Srbije nije radila loše, ali da je osnovni razlog za izbore brzina u sprovodjenju reformi.
"Mnogo toga smo uradili, od Briselskog sporazuma, početka pregovora sa Evropskom unijom. To su sve veliki koraci, ali činjenica je da se teško živi i mi moramo brže, moramo da povećamo zaposlenost, sprovedemo ekonomske reforme", rekla je Mihajlovićeva novinarima u beogradskom Centru "Sava", gde je održana vanredna izborna skupština SNS-a.
Mihajlovićeva, koja je i ministarka energetike, kazala je da je danas za SNS svečani dan, jer je "osveženo" Predsedništvo i Aleksandar Vučić ponovo izabran za lidera stranke. Prema njenim rečima, Vučić će na sutrašnjoj sednici Predsedništva predložiti smernice za dalji rad. Na pitanje da li se razgovaralo o kandidatu SNS-a za gradonačelnika Beograda, Mihajlovićeva je kazala da će to biti jedna od tema sutrašnje sednice Predsedništva koja će početi u 10 časova. Upitana kakvu reakciju premijera i lidera Socijalističke partije Srbije Ivice Dačića očekuje na predlog o vanrednim izborima, ona je kazala da su se danas u SNS-u isključivo bavili budućnošću svoje stranke, kao i smernicama za dalji i brži razvoj Srbije.
