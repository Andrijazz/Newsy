> Izvor: B92
> Datum: petak 14.02.2014
> Rubrika: info_politika
> Naslov: "Nikada nismo tražili utapanje LSV"
> Članak:

Beograd -- Lider LDP Čedomir Jovanović naveo je da ta partija nikada nije tražila "utapanje" LSV, kako je to rekao Nenad Čanak.
Jovanović je u pisanom saopštenju naveo da "zna da Čanku nije lako lako pod pritiskom Tadića s jedne i Petrovića s druge strane".
"Ipak, zbog velikog poštovanja koje LDP ima prema ligašima i svim Vojvođanima, važno je da oni znaju punu istinu o tome šta je LDP predlagao Ligi i oko kojih političkih vrednosti i na kojim principima smo želeli da napravimo dugoročnu saradnju", navodi Jovanović.
Jovanović navodi da nije traženo utapanje LSV u LDP, već da je više od godinu dana pokušavano sa pravljenjem efikasne političke snage koja bi mogla da odgovori na prave potrebe Vojvodine. "Obična koalicija svakako nije bila efikasan način za to i to je LDP uporno zastupao u tim razgovorima. Politiku uvek diktira vreme i potrebe ljudi od kojih tražimo podršku. Zbog toga je LDP od LSV tražio dogovor o politici koju treba sprovoditi, o saradnji koja ne bi bila prosta koalicija, nego mnogo više od toga. Prosta izborna koalicija bi bila izraz slabosti i najbolji dokaz za to je koalicija koju je okupio Boris Tadić", navodi Jovanović. LDP ističe da je "uvek bila fer u svojim odnosima sa drugim strankama, a posebno prema biračima od kojih tražimo podršku za svoju politiku". "LDP je u kampanji, svakog dana smo na terenu i žao nam je što oni koji još nisu ni predali izbornu listu i ponudili bilo kakvu politiku sve pretvaraju u napade na LDP. Mi imamo fer odnos prema Čanku i veliko poštovanje prema Vojvođanima. Zbog toga se nadamo da će ih koalicija Borisa Tadića poštedeti pritiska kojima ih izlaže ovih dana, suočena sa nedostatkom politike i ideje u ovoj kampanji", piše u saopštenju.
