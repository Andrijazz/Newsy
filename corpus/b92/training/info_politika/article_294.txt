> Izvor: B92
> Datum: subota 25.01.2014
> Rubrika: info_politika
> Naslov: Partije spremne za izbore
> Članak:

Beograd -- Na najavu Aleksandra Vučića da će da traži parlamentarne izbore, predstavnici partija u Srbiji reagovali su pozitivno.
Potpredsednica SPS Slavica Đukić Dejanović izjavila da je SPS spreman za izbore i da će njihova kampanja prioritet staviti na običnog čoveka i njegove probleme.
"Mi smo za izbore spremni, a u svoje i ime svoje partije mogu reći da će naša kampanja biti korektna i kultivisana, jer ćemo potencirati ono što jeste prioritet, a to je rad na ekonomskom razvoju", rekla je Đukić Dejanović za Betu. Ona je dodala da je deo puta koji je sada otvoren ka Evropi ostavio dovoljno prostora da se SPS okrene običnom čoveku i njegovim socijalnim problemima. Socijalistička partija Srbije apsolutno poštuje odluku SNS i njenog lidera Aleksandra Vučića da se ide na vanredne parlamentarne izbore, izjavio je visoki funkcioner socijalista i ministar saobraćaja Aleksandar Antić i poručio da izbori u martu odgovoraju SPS. "SPS se ne plaši izbora i suštinski nije protiv izbora", rekao je Antić novinarima, komentarišući predlog lidera SNS Aleksandra Vučića o raspisivanju republičkih izbora. Antić je rekao da socijalisti ulaze u vanredne parlamentarne izbore sa kvalitetnim rezultatima koje su ostvarili kao deo Vlade Srbije. "Očekujem da će SPS sa svojim koalicionim partnerima ostvariti najbolji izborni rezultat od 2000. godine", naglasio je Antić i izrazio očekivanje da će se na tim izborima potvrditi legitimitet svega onoga što je Vlada Srbije uradila u protekloj godini. Antić je podsetio da je SPS bio na stanovištu da je u ovom trenutku bolje da se nastavi sa radom punim kapacitetom, da se učine neki ozbilji iskoraci koji su planirani za ovu godinu, pa da se posle toga razmišlja o izborima. U ovom trenutku je važno da vlada Srbije nastavi da radi u punom kapacitetom do izbora, istakao je Antić tokom obilaska punkta zimske službe u Malom Požarevcu. On je ukazao da je stanje u Srbiji ozbiljno i kompleksno i zbog toga vlada mora da radi punom snagom.

Predsednik Demokratske stranke Dragan Đilas rekao je da je predlog za raspisivanje vanrednih izbora potvrda da je Vlada Srbije loše radila i da nema kapacitet da povede zemlju napred. "Danas je svima u Srbiji jasno da se izbori ne raspisuju da bi se proverila volja građana Srbije. Svaka vlada koja sama sebe raspusti time jasno potvrđuje da je sve vreme radila loše i da nema kapacitet da povede zemlju napred", rekao je Đilas na konferenciji za novinare u Kraljevu. On je kazao da je posle dve godina opsenarstva, šestomesečne rekonstukcije vlade, odlaganja reformi i obećanja desetina milijardi koje će stići iz Ujedinjenih Arapskih Emirata, vlada potvrdila da ostavlja zemlju u katastrofalnom stranju, bez novih radnih mesta, sa dnevnim zaduživanjem od 11 miliona evra, sa budžetom kojim predviđa otpuštanje 60.000 ljudi i bez ijedne ideje kako da sutra u Srbiji svi žive bolje. "DS će na ovim izborima oko sebe okupiti sve one snage koje žele i spremne su da budu brana populizmu i samovolji jednog čoveka, jedne partije, dajući konkretne predloge i mere u svim oblastima koje ditektno utiču na kvalitet života u Srbiji", rekao je Đilas. Lider DS-a je naveo da je dosta bilo priče i da je poslednji trenutak da na najvažnija mesta u državi dođu ljudi koji konkretno znaju da rade. "Mi te ljude imamo i spremni smo da napokon pokrenemo Srbiju iz učmalosti i da od ove zemlje napravimo najjaču zemlju u regionu u kome živimo", kazao je Đilas.
Lider Srpske napredne stranke (SNS) Aleksandar Vučić izjavio je da će sutra na sednici Predsedništva te stranke predložiti raspisivanje vanrednih parlamentarnih izbora u Srbiji.
Lider Srpske napredne stranke (SNS) Aleksandar Vučić izjavio je da će sutra na sednici Predsedništva te stranke predložiti raspisivanje vanrednih parlamentarnih izbora u Srbiji.
Najava predsednika SNS za lidera SDPS Rasima Ljajića je očekivana i svakako bolja od aktuelnog stanja. "Svaka odluka je bolja od ovog besomučnog licitiranja koje traje već dva meseca o tome da li će biti ili ne izbora. Prema tome, ova odluka je očekivana - sigurno da su se u SNS opredelili rukovodeći se time da je za jednu novu fazu pred kojom je Srbija potrebno da uđu novi ljudi, nova eneregija, sveža krv", rekao je Ljajić Tanjugu. On je najavio i za sutra sednicu Glavnog odbora SDPS na kojoj će se definisati izborni štab i smernice kampane. "Mi ćemo sutra imati sednicu Glavnog odbora na kojoj ćemo definisati i formirati izborni štab i smernice kampanje i utvrditi platformu za nastavak razgovora sa SNS. Načelno smo dobili koaliciju kada se radi o izborima u Beogradu i sada ćemo nastaviti razgovore vezane i za listu za republičke izbore", rekao je Ljajić.

Predsednik Demokratske stranke Srbije Vojislav Koštunica izjavio je da je odluka o raspuštanju sadašnje Vlade i Skupštine neminovna jer je, kako smatra, ova vlast nanela Srbiji strahovitu državnu i ekonomsku štetu. "Sada slede izbori i Demokratska stranka Srbije poziva građane da podrže političku neutralnost i odbace Evropsku uniju koja razara našu ekonomiju i državu", naveo je Koštunica u izjavi dostavaljenoj medijima. Prema rečima lidera DSS, samo zdrava ekonomija koja "nije pod okovima Evropske unije i SSP, samo politička neutralnost omogućavaju Srbiji sigurnu budućnost". DSS će, najavio je, izbornu kampanju započeti predstavljanjem novog ekonomskog Programa razvoja Srbije. "Ekonomski razvoj i politička neutralnost su neraskidivo povezani i to je put razvoja Srbije", poručio je Koštunica.

LDP ulazi u vanredne parlamentarne izbore sigurna da je ovo trenutak za trijumf politike konkretnih promena, ozbiljnosti i pokretanja potencijala Srbije koji postoje, ali su sada prigušeni ili upropašćeni zbog godinama pogrešno vođene državne politike, naveli su u saopštenju. Odlazeća vlada zaslužuje priznanje za Briselski sporazum, ali je sada vreme da se dobije drugačija vlast, sposobna da vodi i sve druge, mnogo dublje reforme, koje do sada nisu ni dodirnute, navode iz LDP. "Uspehom LDP na izborima stavićemo tačku na neuspešnu vladajuću koaliciju u kojoj Dačić nije bio premijer, a sva moć i vlast je polako klizila ili se predavala Vučiću, dovodeći zemlju u neodrživu poziciju. Na izborima moramo da dobijemo drugačiju Vladu i čvrste institucije, Srbiju koja neće zavisi od jedne partije, reforme koje neće kasniti zbog slabosti u vlasti iza kojih se svi kriju u kriznim situacijama". Iz ove stranke su naveli da je dobro da se izbori održavaju u ovom trenutku zbog toga što sada postoje ozbiljne šanse da odličnim izbornim rezultatom liste LDP bude zaustavljeno ekonomsko i socijalno propadanje Srbije, depresija u zemlji i osećaj besperspektivnosti. Ovo moraju biti izbori koji će motivisati ljude, i mi ćemo u prvi plan staviti dogovor sa ljudima, posebno sa onima koji su uvek bili zaboravljani, poput mladih, nezaposlenih, onih koji se uprkos nerazumnoj politici države još uvek bore u privatnom sektoru, bez obzira da li su radnici ili poslodavci, navode u saopštenju LDP.

Ujedinjeni regioni Srbije ocenili su da su vanredni parlamentarni izbori najbolje rešenje za Srbiju, jer je mesecima jasno da aktuelna vlada nema rešenja za probleme u državi. "Veoma je važno da Srbija što pre dobije vladu koja je spremna da umesto politike stezanja kaiša, građanima bez odlaganja donese nova radna mesta i bolji život", rekao je agenciji Beta portparol URS-a Marko Selaković. On je naveo da je već mesecima unazad jasno da aktuelna vlada nema rešenje za ekonomske probleme, da nema ideje, nema ljude i nema unutrašnju saglasnost. "To sve zajedno građane i državnu košta mnogo više nego što koštaju izbori", kazao je Selaković. Prema njegovim rečima, Srbija se nema vremena za čekanje, jer se nalazi na prekretnici da li će zapasti u krizu ili će nastaviti rast koji je zabeležen prošle godine. "Imajući u vidu da još nije saopšten datum eventualnih parlamentarnih izbora možemo da kažemo da se URS nada da će građani dobiti šansu da iskažu svoje mišljenje u što skorije vreme", naveo je Selaković. On je naveo da su izbori najbolje rešenje za Srbiju jer se nalazi na početku dugog procesa pristupanja EU. "Taj proces zahteva korenite promene koje može da sprovede mudra, hrabra i jedinstvena vlada koja ima puno poverenje građana", rekao je Selaković.

Zamenik predsednika Lige socijaldemokrata Vojvodine Bojan Kostreš rekao je danas da će eventualni republički izbori biti još jedni u nizu "diskriminatorskih izbora u odnosu na regionalne stranke", istakavši da će nakon njih ta stranka zatražiti promenu izbornog sistema. "Dočekali smo šeste ili sedme izbore po Šešeljevom izbornom zakonu koji je krajnje diskriminatorski u odnosu na regionalne stranke. Zato će prva aktivnost LSV po završetku izbora biti zahtev za promenu izbornog sistema", rekao je Kostreš Tanjugu. Komentarišući predlog lidera SNS za raspisivanje izbora, Kostreš je rekao da je logično da u momentu kada ima najveću podršku gradjana SNS raspiše vanredne izbore. "Liga socijaldemokrata Vojvodine je spremna za izbore, a najviši stranački organi će odlučiti da li će LSV na izbore izaći samostalno ili u okviru neke koalicije", rekao je Kostreš.

Predsednik Saveza vojvođanskih Mađara (SVM) Ištvan Pastor izjavio je da će njegova stranka izaći na vanredne republičke izbore samostalno i dodao da nema razloga da se raspisuju i vanredni pokrajinski izbori. "Primio sam ovu vest sa olakšanjem, jer je svakome dojadila ta priča koja traje mesecima, hoće li ili neće biti izbora. Mislim da su odnosi u toj meri narušeni i poremećeni da su izbori jedini izlaz", rekao je Pastor agenciji Beta. On je dodao da je svestan da su građani premoreni i da izbori koštaju, ali da je važno da se izvrši ponovna provera legitimiteta. "Nadam se da ćemo nakon izbora konačno da se okrenemo rešavanju problema, kojih ima milion", rekao je Pastor. On je najavio da će SVM na izbore izaći samostalno i da će se zalagati za iste vrednosti kao i na prošlim izborima, a koji su bili sadržani u sloganu "Za Vojvodinu u normalnoj Srbiji". "Puno toga treba uraditi da bi Srbija postala normalna država", ocenio je Pastor, koji je i predsednik Skupštine Vojvodine. Prema njegovim rečima, nema formalno-pravnih razloga za raspisivanje vanrednih pokrajinskih izbora, pošto niti jedan uslov za njihovo raspisivanje nije ispunjen. Na vlasti u Skupštini Vojvodine je koalicija Demokratske stranke, Lige socijaldemokrata Vojvodine i SVM-a.

Lider Nove Srbije Velimir Ilić izjavio je da je, nakon rekonstrukcije vlade, očekivano i raspisivanje vanrednih parlamentarnih izbora. "Logično je bilo raspisivanje izbora, na kojima narod treba da se opredeli. Srbija od nove vlade očekuje nova radna mesta, investicije, završetak borbe protiv korupcije, rešavanje mnogih pitanja vezanih za Kosovo i Metohiju i priključenje evropskoj porodici", naveo je Ilić u izjavi Tanjugu. Ilić je naglasio da u kampanji treba razgovarati argumentima i ona treba da bude čista, dakle, treba svako da pokaže šta je uradio, napravio, stvorio i šta obećava u narednom periodu da bi se građani opredelili da glasaju. Prema njegovim rečima, najveći problemi Srbije su nezaposlenost, bezperspektivnost omladine koja je završila škole, ali i niska primanja onih koji rade. Upitan da li će njegova partija ponovo biti u predizbornoj koaliciji sa naprednjacima, Ilić je odgovorio da je Nova Srbija imala dobru saradnju sa SNS. "Iza nas su ostali dobri rezultati, biće o tome razgovora u narednom periodu. U kampanji ne smemo smarati narod dugim pričama, ona treba brzo da se završi, budući da se sve zna, a narod očekuje bolji život", rekao je Ilić. "Da li su izbori bili neophodni u ovom momentu ili za šest meseci sada je nebitno-ali što pre, to bolje", kazao je Ilić i dodao da aktuelna vlada nije imala problema u funkcionisanju. "SNS verovatno smatra da nije u mogućnosti da ispuni očekivanja naroda u ovom sastavu i zato traži neka druga rešenja. Ona partija koja ima najveću podršku građana, ima i najveću odgovornost, jer mora odlučivati, budući da narod to očekuje", rekao je lider NS.

Predsednik Pokreta socijalista Aleksandar Vulin pozdravio je danas odluku Srpske napredne stranke (SNS) o raspisivanju vanrednih parlamentarnih izbora, ocenjujući da je to neophodno za brži i efikasniji rad vlade. "Naša duboka posvećenost borbi za bolji život građana Srbije bila je i biće osnovni motiv za zajedničko delovanje naše dve stranke ka modernoj, efikasnoj, razvijenoj, racionalnoj i socijalno odgovornoj državi u kojoj se nikom neće isplatiti da se bavi kriminalom i pljačkom, a posebno ne onima koji se bave politikom", naveo je Vulin u saopštenju. Vulin, koji trenutno obavlja funkciju ministra bez portfelja, ocenio je da je borba protiv organizovanog kriminala i kriminala belih okovratnika jedan od osnovnih, ali ne i jedini razlog za raspisivanjem vanrednih parlamentarnih izbora. Vulin je dodao da je za poboljšanje ekonomske i privredne situacije i pravedniju raspodela društvenog bogatstva potrebno brža i efikasnije delovanje nego do sada. "Podizanje nivoa socijalne sigurnosti radnika, seljaka i svih koji žive od ličnog rada takođe je bitan deo političkih aktivnosti koje moraju dobiti veći značaj u radu državnih organa", naveo je on. Prema rečima Vulina, koji je takođe direktor Kancelarije za Kosovo i Metohiju u Vladi Srbije, očuvanje teritorijalne celovitosti i nedeljivosti zemlje, a posebno na teritoriji Kosova i Metohije obaveza je na čijoj realizaciji se mora nastaviti još istrajnije i upornije. "Zbog svega toga, dajemo punu podršku raspisivanju vanrednih parlamentarnih izbora na kojima će narod dati svoju ocenu o radu svih političkih subjekata i dodeliti poverenje onima koji su to zaslužili a uskratiti to isto poverenje onima koji su se pokazali u lošem svetlu", saopštio je Vulin. Pokret socijalista je na prethodnim parlamentarnim izborima 2012. godine bio u predizbornoj koaliciji sa SNS, Novom Srbijom i Pokretom snaga Srbije.

Najava raspisivanja vanrednih parlametarnih izbora je dobra vest za građane Srbije, jer se time okončava višemesečni period u kome se o toj temi licitiralo kroz medije što je neminovno vodilo ka usporavanju rada Vlade i daljem urušavanju teške ekonomske situacije u zemlji, smatra lider Zajedno za Srbiju Dušan Petrović. Petrović je u pisanoj izjavi medijima ocenio da je vlada koja je formirana posle prethodnih izbora imala izvesne rezultate u borbi protiv kriminala i korupcije, a da je njeno najveće dostignuće to što je imala kapacitet da Briselskim sporazumom učini evropsku perspektivu Srbije na kojoj su radile sve vlade od 2000. godine realnom. "Sa druge strane, odlazeća vlada nije pokazala da ima jasan plan za bolji život građana Srbije. Iz tog razloga Srbiji su potrebni novi izbori, izbori na kojima će se suočiti jasni planovi kako da izađemo iz ekonomske krize u koju sve dublje tonemo", rekao je on. Zajedno za Srbiju na izbore koji dolaze, dodao je Petrović, izlazi sa jasno definisanom strategijom razvoja zasnovanom na punom upošljavanju tragično zapostavljenih domaćih resursa a njene kljućne komponente jesu razvoj poljoprivrede i proizvodnje hrane, razvoj energetike i rudarstva kao i transformacija zdravstva i obrazovanja u nove "industrije". Takođe, smatramo da je neophodno stari i rigidni sistem državnog uređenja redefinisati i staviti ga u funkciju razvojnih projekata i razvoja tri regiona - centralne Srbije, Vojvodine i Beograda - i cele Srbije, rekao je Petrović.
