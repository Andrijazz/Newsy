> Izvor: B92
> Datum: ponedeljak 3.02.2014
> Rubrika: info_politika
> Naslov: Nikolić na otvaranju ZOI u Sočiju
> Članak:

Beograd -- Tomislav Nikolić otputovaće u četvrtak 6. februara u Soči, da bi prisustvovao otvaranju Zimskih olimpijskih igara i podizanju zastave Srbije u Olimpijskom selu.
"Svojim boravkom u Sočiju na otvaranju Zimskih olimpijskih igara želim da pružim podršku miru u svetu, što Olimpijske igre i simbolizuju, a ujedno i borbi svih, a sada najviše Rusije, protiv terorizma, kao velikog zla savremenog čovečanstva", rekao je predsednik Srbije tokom sastanka sa ambasadorom Ruske Federacije, navedeno je u saopštenju pres službe.
Nikolić je rekao da se u poslednje dve godine odnos prema Srbiji u svetu znatno izmenio, da su obnovljena mnoga stara prijateljstva, koja su do tada nepotrebno zapostavljana, i da se nada da će u Sočiju imati priliku da razgovara sa liderima brojnih prijateljskih zemalja. Ambasador Rusije Aleksandar Čepurin se, kako je saopšteno, zahvalio predsedniku Nikoliću što će prisustvovati otvaranju Zimskih olimpijskih igara, istakavši da je za Rusku Federaciju održavanje Olimpijskih igara u Sočiju događaj od izuzetne važnosti. U Sočiju se očekuje prisustvo oko 60 šefova država, što je mnogo više nego što je uobičajeno, rekao je ruski ambasador. Inače, od političara s Balkana, i predsednik Republike Srpske Milorad Dodik najavio je da će prisustvovati otvaranju ZOI u Sočiju.
