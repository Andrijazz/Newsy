> Izvor: B92
> Datum: sreda 22.01.2014
> Rubrika: info_politika
> Naslov: Pajtić: Nema koalicije sa SNS
> Članak:

Beograd -- Zamenik predsednika DS Bojan Pajtić izjavio je da ne vidi nijedan razlog da demokrate prave koaliciju sa SNS ni u Vojvodini ni na nacionalnom nivou.
On je rekao da smatra "da ta koalicija ne bi bila dobra za državu i društvo".
"Ne vidim da bi koalicija sa Srpskom naprednom strankom mogla biti dobra za državu i društvo. Ponašanje te stranke je da se mediji upotrebljavaju za obračun sa političkim protivnicima, da se selektivno sprovodi pravda, ne isporučuje dobar rezultat u zapošljavanju... Ne vidim nijedan razloga da sa SNS pravimo koaliciju ni u Vojvodini, ni na nacionalnom nivou", rekao je Pajtić gostujući u "Kažiprstu". Govoreći o autorskom tekstu potpredsednika DS Miodraga Rakića u "Politici", Pajtić je rekao da je Rakić govorio o potrebi da se dve najveće stranke dogovore o pristupu ključnim problemima u društvu. Pajtić je govorio i o odnosima u DS, a tim povodom je rekao da je legitimno da neko postavi pitanje poverenja predsedniku stranke, ali da nije korisna poruka ako se to pitanje postavlja u toku kampanje kada taj predsednik stranke (Dragan Đilas) treba da bude kandidat za gradonačelnika glavnog grada. "U ovom trenutku, ne samo da u Đilasu vidimo najboljeg kandidata naše stranke, nego je on i najbolji kandidat od ostalih kandidata koje će druge stranke predložiti", smatra Pajtić. Pajtić je rekao da je njegova pozicija, uoči sednice Glavnog odbora DS, bila da je potpuno nesporno svačije pravo da ospori poziciju predsednika ili bilo koga drugog u stranci i da se o poverenju bilo kome izjasne stranački organi. "U mojoj inicijativi je bila sadržana ideja za jedinstvo, ali ne jedinstvo kao veštačku kategoriju. To je koncept po kome, kada su raspisani beogradski izbori, koji su veoma važni i to za samo mesec i po dana, kao stranka treba da se koncentrišemo da na tim izborima postignemo najbolji mogući rezultat", rekao je Pajtić. Prema njegovim rečima, Đilas je suvereno pobedio na prethodnim izborima u Beogradu i nesumljivo je najbolji kandidat za gradonačelnika. "Treba li da provedemo mesec i po u kampanji u stranci, a ne u Beogradu? Šta će na to reći građani Beograda - to ne zaslužuju ni oni ni DS", naveo je Pajtić koji je dodao i da "nikome ne radi o glavi". Upitan da prokomentariše medijske spekulacije da će biti formiran DS Vojvodine, Pajtić je rekao da sebe vidi kao nekog čija je obaveza da čuva DS, budući da je u "njoj odrastao i da je član Predsedništva 15 godina. "Mislim da je vreme da se zbiju redovi, jer u suprotnom neće imati problem DS, već Srbija", smatra Pajtić. Pajtić smatra i da u Srbiji danas postoji autoritaran način upravljanja državom, kao i da u zemlji postoji atmosfera da se smatra "skandaloznim" kad god neko stavi pod znak pitanja bilo koji autoritet. Pajtić, koji je i predsednik Izvršnog veća Vojvodine, je na konstataciju novinara da u DS ne prestaju rasprave, rekao da je mnogo veći problem što, kako tvrdi, postoje rasprave unutar vladajuće SNS, unutar same Vlade Srbije i između predsednika države i same vlade. To, kako je ocenio, odbija investitore pa je prošle godine bilo "mizernih" 500 miliona evra stranih investicija. On je dodao da se sa prvim potpredsednikom vlade Aleksandrom Vučićem ranije video u Odžacima na otvaranju jedne fabrike i da su razgovarali o privlačenju stranih investicija. Kako je dodao nisu razgovarali "u četiri oka" i nije bilo reči o izborima.
