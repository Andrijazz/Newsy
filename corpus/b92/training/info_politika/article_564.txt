> Izvor: B92
> Datum:  
> Rubrika: info_politika
> Naslov: Ko su najjači aduti predatih lista?
> Članak:

Beograd -- Za nastup na republičkim izborima za sada su predate tri liste, dok neki najavljuju dovršetak tog posla u narednim danima.
B92 je obišao pojedine partije s pitanjem - kojim kriterijumima su se rukovodili kada su formirali liste i ko su im najjači aduti na njima.
Kvalitet kandidata na listi je stranačka snaga - saglasni su u partijama, ma kojoj liniji da pripadaju. Za listu Srpske napredne stranke zajednička je ideja da nastupaju kao tim koji se zalaže za reforme. O konkretnim imenima ne žele da govore, ali na listi nema dosadašnjeg ministra Milana Bačevića, kao ni Nevene Adžemović, koja je bila poslanica Nove Srbije. I u SPS-u su zadovoljni. Izostanak Ivice Tončeva sa liste Žarko Obradović objašnjava njegovim ličnim razlozima. Kaže da su liste sastavljali poštujući najviše kvalitete i radili do duboko u noć, čak do 4.30. Demokratska stranka listu će dovršiti sutra, kažu u Krunskoj. Dragan Đilas je rekao da stranci ovih dana prilaze ljudi sa imenom i prezimenom, koji iza sebe imaju rezultate i naglasio da je listi pristupila bivša direktorka NVO Urban In Aida Ćorović. Kada listi pristupi Aida Ćorović, jasno je s kim možemo da pregovaramo, a s kim ne, rekao je lider DS. S današnjim danom prva tri mesta na izbornom listiću su zauzeta - na vrhu je SNS, a slede socijalisti i Demokratska stranka Srbije.


