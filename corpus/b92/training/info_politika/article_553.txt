> Izvor: B92
> Datum: sreda 5.02.2014
> Rubrika: info_politika
> Naslov: "Obraz" na listi SRS za Beograd
> Članak:

Beograd -- SRS predala Gradskoj izbornoj komisiji listu kandidata za odbornike u Skupštini Beograda na kojoj se nalazi i predstavnik Obraza Mladen Obradović.
Predstavnici SRS su predajući listu izrazili uverenje da će pojačani sa predstavnikom "Obraza" biti najveće iznenađenje na glasanju 16. marta.
Lista nosi naziv "SRS - dr Vojislav Šešelj" koji je i prvi na listi, dok je Obradović koji je prisustvovao predaji liste, četvrti među kandidatima za odbornike beogradskog parlamenta. Posle predaje liste GIK-u, zamenik predsednika SRS Nemanja Ssarović rekao je novinarima da su radikali, iako izlaze samostalno, za ovu priliku pojačani sa Obradovićem iz Obraza. Šarović je rekao da SRS nudi građanima sve ono što je radila u prethodne 24 godine, da se zalažu za prekid evropskih integracija i daljeg zaduživanje i Srbije i Beograda, kao i poništenje Briselskog sporazuma. On je izrazio uverenje da će SRS biti najveće iznenađenje izbora i postići dobar rezultat i obećao poštenu i odgovornu vlast i ravnomeran razvoj svih delova glavnog grada Srbije.
