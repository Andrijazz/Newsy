> Izvor: B92
> Datum: nedelja 26.01.2014
> Rubrika: info_politika
> Naslov: Rodić u poseti SAD
> Članak:

Beograd -- Ministar odbrane Srbije Nebojša Rodić otputovao je u Vašington, gde će tokom zvanične, radne posete SAD-u imati niz bilateralnih susreta.
Rodić će se sresti sa zvaničnicima Pentagona, Stejt departmenta, Biroa Nacionalne garde, Odbrambene obaveštajne agencije, Nacionalnog univerziteta odbrane i Kongresa.
Kako je saopšteno iz tog ministarstva, osim bilateralnih susreta, ministar će potpisati i dva sporazuma i to u Pentagonu sa sekretarom odbrane SAD Čarlsom Hejgelom spozatum u vezi sa bezbednosnim merama za zaštitu tajnih vojnih podataka, dok će u Stejt departmentu potpisati Sporazum o unapređenju saradnje i statusu snaga u okviru Programa Partnerstvo za mir. Ministra odbrane će osim sekretara odbrane i visokih zvaničnika Stejt departmenta, primiti i šef Biroa Nacionalne garde SAD Frenk Gras, zatim direktor Odbrambene obaveštajne agencije, Majkl Flin i predsednik Nacionalnog univerziteta odbrane SAD Greg Martin. Ministar odbrane će se sastati i sa pripadnicima Ministarstva odbrane i Vojske Srbije koji se trenutno nalaze na školovanju u Nacionalnom univerzitetu odbrane Sjedinjenih Država, navedeno je u saopštenju. Posetu SAD-u, Rodić će otpočeti prisustvom na svečanosti povodom obeležavanja Svetog Save, u organizaciji srpske dijaspore u Vašingtonu.
