> Izvor: B92
> Datum: subota 1.02.2014
> Rubrika: info_politika
> Naslov: DSS predala listu za Beograd
> Članak:

Beograd -- Demokratska stranka Srbije predala je izbornu listu kandidata za odbornike za beogradske izbore zakazane za 16. mart.
Prvi na listi je Aleksandar Popović koji je i kandidat te stranke za gradonačelnika Beograda, a, pored predstavnika DSS, na listi su i kandidati Pokreta veterana.
Popović je, nakon predaje liste, izrazio uverenje da će predstojeća kampanja biti kampanja ideja s predlozima kako da se bolje živi u Beogradu. On je dodao da će DSS u kampanji iznositi realne i ostvarive ciljeve na osnovu kojih bi učinak novih gradskih vlasti bio lako proverljiv. "Nećemo obećavati nemoguće, nećemo nikoga vređati i nipodaštavati, govorićemo o stvarima za koje znamo da možemo da uradimo i želimo da i posle kampanje budemo ponosni na ono što smo govorili", rekao je Popović. On je najavio da će narednih dana predstaviti konkretan plan za Beogad koji se neće puno razlikovati od prethodnih izbora, za koga Popović tvrdi da je bio najkompleksniji i govorio o realnim rešenjima od kojih prethodna gradska vlast skoro ništa nije ostvarila. Na pitanje da li će i ova kampanja imati slogan "Različak" Popović je odgovorio: "Neće. Nova kamapnja nove ideje."
