> Izvor: B92
> Datum: petak 31.01.2014
> Rubrika: info_politika
> Naslov: Čović: Sve spremno za izbore u BGD
> Članak:

Beograd -- Član Privremenog veća Beograda Nebojša Čović kaže da je sve spremno za predstojeće izbore u glavnom gradu.
Čović je, gostujući u Jutarnjem programu TV Pink, rekao da je formirana Gradska izborna komisija, da je obezbeđen budžet, da valjano teku sve predizborne radnje, da su stranke počele da predaju svoje liste i da se sve obavlja normalnim tokom.
Čović je takođe odao priznanje javnim komunalnim preduzećima na do sada korektno urađenom poslu, posle najnovijeg snega i dodao da očekuje da tako bude i do kraja zime. On je, uoči parlamentarnih izbora u Srbiji, rekao da očekuje odziv do 60 odsto i ocenio da je najbolje pozicionirana SNS, a da je u natežoj poziciji DS zbog unutrašnjih previranja. Osvrnuvši se na ostavku ministra privrede Srbije Saše Radulovića, Čović je ocenio da metod i pristup nisu bili dobri, jer se "ne može revolucionarnim metodama seći namučena ekonomija ove zemlje", a pogotovu bez socijalnog dijaloga i razgovora sa sindikatima i da je rešenje u postizanju dogovora. Čović je ocenio da je očigledno tendenciozno hapšenje Olivera Ivanovića u predizbornom periodu u Kosovskoj Mitrovici i da bi radi opadanja tenzija, EU trebalo Ivanovića da pusti da se brani sa slobode.
