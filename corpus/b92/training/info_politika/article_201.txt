> Izvor: B92
> Datum: nedelja 19.01.2014
> Rubrika: info_politika
> Naslov: Đilasova pobeda prolongira izbore?
> Članak:

Beograd -- Zbog pobede Dragan Đilas na sednici GO DS, izvori Danasa iz vrha SNS kažu da je došlo do usporavanja konačne odluke da li će 16. marta biti i republički izbori.
Da je GO DS odbacio Đilasov izveštaj o radu i da je došlo do zakazivanja vanredne izborne skupštine demokrata, bile bi i veće šanse da naprednjaci brzo prelome u pravcu parlamentarnih izbora. Ovako, u vrhu SNS napominju da su u ovom trenutku sve opcije otvorene, da će odluka biti doneta "u narednih desetak dana" i podsećaju da će presudno biti mišljenje njihovog lidera Aleksandra Vučića, koji još vaga razloge za izbore i protiv njih. "Za nas kao stranku je u ovom trenutku najvažnije sve oko 21. januara i prve međuvladine konferencije Srbije i Evropske unije. Posebno je važna dobra priprema za početak pregovora sa EU. Zato u ovom trenutku ne možemo sa sigurnošću da tvrdimo da su izbori izvesni. Nisam siguran ni da će se odluka o vanrednim izborima znati pre naše stranačke skupštine, koja je zakazana za subotu, 25. januar. Više verujem da će sednica Predsedništva posvećena izborima biti održana posle naše skupštine, a nekoliko dana pre 29. januara i poslednjeg roka za raspisivanje parlamentarnih izbora ukoliko bi se njihovo održavanje poklopilo sa beogradskim izborima", kaže za Danas sagovornik iz vrha SNS. On naglašava da će najvažnije biti Vučićevo mišljenje, koji je u ovom trenutku i u samoj stranci pod velikim pritiskom da se ide na parlamentarne izbore. "Verujem da će Vučić doneti odluku bez ičijeg pritiska, jer on ima najbolju procenu. Siguran sam i da njegova odluka ni u kom smislu neće biti sebična, posebno ne u političkom smislu, već da će ona sadržati državničke stavove", naglašava sagovornik Danasa i dodaje da u slučaju da građani cele Srbije ne budu glasali 16. marta, kada i u Beogradu, "to će možda moći da učine i na proleće, odnosno tokom jeseni, ukoliko za to bude potrebe". Međutim, potpredsednik SNS Nebojša Stefanović rekao je da očekuje da će u toku iduće sedmice biti održana sednica Predsedništva naprednjaka na kojoj će taj stranački organ zauzeti stav o raspisivanju vanrednih parlamentarnih izbora. Na pitanje da li se slaže sa ocenom guvernerke NBS Jorgovanke Tabaković da eventualno održavanje izbora ne bi imalo uticaj na monetarnu politiku, niti bi zaustavilo priliv investicija, Stefanović je rekao da ne bi iznosio svoj lični stav pre sednice Predsedništva, ali da je uvek smatrao da reforme moraju da se sprovode brže. Prema njegovim rečima, svaka promena koja bi ubrzala reforme je dobrodošla. Konstitutivna sednica Skupštine opštine Voždovac, kako Danas saznaje, biće održana u utorak, 21. januara. Na toj sednici odbornici ove beogradske opštine izabraće novu opštinsku vlast, a najizvesniji kandidat za novog predsednika opštine je Aleksandar Savić, član Glavnog odbora Srpske napredne stranke. SNS je na Voždovcu osvojila 34 od ukupno 55 odborničkih mandata i ima mogućnosti da samostalno formira vlast. Međutim, kako saznaje Danas, u SNS se razmatra mogućnost pravljenja koalicije sa SDPS Rasima Ljajića.
