> Izvor: B92
> Datum:  
> Rubrika: info_politika
> Naslov: Tadić: Za funkcionalnu autonomiju
> Članak:

Novi Sad -- Lider Nove demokratske stranke Boris Tadić izjavio je da će se NDS zalagati za funkcionalnu autonomiju Vojvodine.
Tadić je na sastanku sa članovina NDS u Novom Sadu kazao da autonomija Vojvodine treba da bude usaglašena i sa decentralizacijom i regionalizacijom drugih krajeva Srbije i dodao da će se zalagati za spuštanje nadležnosti na lokalne nivoe vlasti.
"Autonomija Vojvodine svakako, sa jasno definisanim nadležnostima. Verujem da ćemo u narednom mandatu moći da menjamo Ustav, jer je to obaveza koja je vezana ne samo za Vojvodinu, već i za Kosovo i evropske integracije", kazao je Tadić. Dodao je da smatra da celokupni politički sistem Srbije trpi zbog načina na koji se sprovode izbori, jer je vrlo mali broj direktno izabranih predstavnika građana koji učestvuju u vlasti. "Izborni model mora takođe da se menja i u Skupštinu Srbije moraju i direktno biti izabrani poslanici, a ne samo putem proporcionalnih lista političkih stranaka. Tako će poverenje građana u institucije biti veće i neće biti opasnosti da se svakih par godina uruši celokupan demokratski poredak", naveo je on. Predsednik Lige socijaldemokrata Vojvodine (LSV) i koalicioni partner NDS Nenad Čanak rekao je da na izbore izlazi na "listi zbog koje se ne stidi", i objasnio da je LSV sa Tadićem i njegovom bivšom strankom (Demokratska stranka) bila u koaliciji 16 godina. Čanak je naveo da je ta koalicija prirodna i da će kroz nju LSV nastaviti da se zalaže za iste one stvari o kojima priča već 24 godine. Ocenio je kao pozitivno to što je dojučerašnja opozicija, koja je bila najveća prepreka evropskim integracijama, sada postala sklona evropskom putu Srbije, što je pogodno za promenu Ustava Srbije, za koju će se LSV zalagati. "Ići ćemo na promenu Ustava, a u okviru njega na mnogo tačnije, bolje i trajnije definisanje položaja Vojvodine", kazao je Čanak. Na sastanku u Novom Sadu govorili su i profesor istorije i diplomata Vladimir Pavlov, kao i poslanik Janko Veselinović.
