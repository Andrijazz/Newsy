> Izvor: B92
> Datum:  
> Rubrika: info_politika
> Naslov: Pastor: Na izbore idemo samostalno
> Članak:

Beograd -- Savez Vojvođanskih Mađara učestvovaće samostalno na republičkim i beogradskim izborima, izjavio je član Predsedništva te stranke Balint Pastor.
"Da bismo ušli u Skupštinu grada Beograda trebalo bi da dobijemo najmanje između 7.000 i 8.000 glasova i, iako to možda zvuči kao teško dostižan cilj, mi ne želimo da se 'šlepamo' nekoj tuđoj listi. Smatramo da je Beograd i naš grad i da je dovoljno velik za sve", rekao je Pastor za list "Danas".
On je ocenio da nema razloga za raspisivanje pokrajinskih izbora. "To bi bila loša odluka, jer treba dati mogućnost Skupštini Vojvodine da razmotri predlog novog statuta. Treba uzeti u obzir i činjenicu da predsednik pokrajinske skupštine ne može po sopstvenom nahođenju da raspisuje izbore. Postoje pravni propisi i procedura", rekao je Pastor.
