> Izvor: B92
> Datum: sreda 5.02.2014
> Rubrika: info_politika
> Naslov: SMER protiv Nobela za Tačija
> Članak:

Protiv predloga Hanesa Svobode da na Nobelovu nagradu za mir budu nominovani srpski i kosovski premijer istupili su i poslanici vladajuće slovačke stranke SMER
Posle francuskih evroposlanika u frakciji socijalista u Evropskom parlamentu i čeških evroposlanika levice, protiv predloga lidera te frakcije Hanesa Svobode da na Nobelovu nagradu za mir budu nominovani zajedno srpski i kosovski premijer, istupili su i evroposlanici vladajuće slovačke stranke SMER.
Kao i češkoj levici, i socijalistima slovačkog premijera Fica smeta prošlost kosovskog premijera Hašima Tačija u OVK, premda se ne izjašnjavaju tako radikalno kao šef delegacije čeških evroposlanika levice Rihard Falbr. On je juče za češke medije izjavio da je Tačiju mesto pred tribunalom u Hagu za bivšu Jugoslaviju. "Arafat je Nobelovu nagradu dobio nakon što je sa Izraelom potpisao osnovne mirovne sporazume. U slučaju pregovora između Srbije, Kosova i Evropske unije, za sada su sklopljeni pre tehnički sporazumi, tako da bi nagrada bila preuranjena", kazao je za današnji SME slovački evroposlanik Boris Zala. "Moramo da uzmemo u obzir i činjenicu da Slovačka do sada nije priznala nezavisnost Kosova", upozorila je evroposlanica Monika Flašikova Benjova na još jedan aspekt problematičnosti predloga da Hašim Tači zajedno sa srpskim premijerom Ivicom Dačićem i visokom predstavnicom EU za spoljnu politiku Ketrin Ešton dobije ovogodišnju Nobelovu nagradu za mir. Slovački analitičari ocenjuju, međutim, da prošlost balkanskih političara nije najvažnija, budući da su ključne sporazume postizali često baš kontroverzni političari poput Slobodana Miloševića ili Franje Tuđmana. "Trojku je trebalo predložiti za Nobelovu nagradu još prošle godine. U Evropi nemamo sličan način rešenja sukoba koji je bitan za ceo zapadni Balkan. Niko od njih troje u momentu predavanja Nobelove nagrade neće više biti na funkciji", kazao je slovačkom listu analitičar instituta CEIP Milan Nič.
