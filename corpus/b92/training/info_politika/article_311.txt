> Izvor: B92
> Datum: nedelja 26.01.2014
> Rubrika: info_politika
> Naslov: DS: U kampanju sa najboljim ljudima
> Članak:

Beograd -- DS saopštila da u predstojeću kampanju ulazi sa jasnim planom za izlazak Srbije iz krize i najboljim ljudima. SNS: DS ne odgovara ni kada im se ispuni želja.
U saopštenju se navodi i da u kampanju DS ulazi i sa planom o konkretnim ekonomskim merama koje će građanima Srbije obezbediti bolji život i čije će rezultate moći da osete u svom svakodnevnom životu.
DS, koja je održala prvi sastanak Izbornog štaba, će, kaže se dalje u saopštenju, na ovim izborima biti centar okupljanja svih onih koji žele da Srbija bude moderna, uređena država u kojoj će institucije biti jake, funkcioneri ograničeni zakonom, u kojoj će mediji biti oslobođeni od pritisaka a građani neće plaćati cenu nesposobnosti Vlade. "Nakon odluke da se raspišu izbori, jasno je da Srpska napredna stranka smatra da je legitimno da cela Srbija zavisi od volje i odluke jednog čoveka i DS, koja se od svog osnivanja bori protiv jednoumlja i svevlašća pojedinaca, kao svoju misiju vidi upravo suprotstavljanje tome" rečeno je u saopštenju. U DS navode da građani osim niza demagoških i dramaturških poruka, nisu čuli nijedan razlog zbog kojih posle manje od dve godine ponovo izlaze na izbore i da je za tu stranku očigledno da vlada koja samu sebe sruši priznaje da nije radila dobro.

Srpska napredna stranka pita kako Demokratskoj stranci ne odgovaraju vanredni parlamentarni izbori koje traži već mesecima uz ocenu da DS ne odgovara ni "kada im se želja ispuni". "SNS se pita da li je moguće da Demokratskoj stranci ne odgovaraju vanredni parlamentarni izbori, kada ih traže već 18 meseci, a tražili su ih i pre tri dana. Demokratama očigledno ne odgovara ni kada im se želja ispuni", navodi se u saopštenju SNS. Naprednjaci, u reagovanju na saopštenje DS, navode da na besmislice DS ne mogu da odgovaraju. U ranijem saopštenju DS je navela da građani osim niza demagoških i dramaturških poruka, nisu čuli nijedan razlog zbog kojih posle manje od dve godine ponovo izlaze na izbore i da je za tu stranku očigledno da vlada koja samu sebe sruši priznaje da nije radila dobro.
