> Izvor: B92
> Datum: sreda 12.02.2014
> Rubrika: info_politika
> Naslov: Tadić: Nemoguća saradnja s Dinkićem
> Članak:

Beograd -- Tadić, Čanak i Petrović potpisali sporazum o zajedničkom izlasku na izbore. Saradnja sa Dinkićem i URS-om nije moguća, poručuje Tadić.
Lideri Nove demokratske stranke u osnivanju, Lige socijaldemokrata Vojvodine i Zajedno za Srbiju, Boris Tadić, Nenad Čanak i Dušan Petrović potpisali su danas koalicioni sporazum o zajedničkom izlasku na predstojeće izbore 16. marta.
Tadić, Čanak i Petrović su na konferenciji za novinare, po potpisivanju sporazuma, poručili da je to prirodna koalicija i da će im okosnica predizborne kampanje biti na ekonomskim temama. Tadić je istakao da su sve opozicione stranke na ivici cenzusa, sem koalicije koju predvodi, i da niko ne može da predvidi koji će rezultat postići na martovskim izborima. "Ubeđen sam da ćemo postići izuzetan rezultat", rekao je Tadić i naglasio da nije bilo nikakvih političkih dogovora ni sa strankama na vlasti kao ni sa onima u opoziciji. Nakon izbora dodao je odlučivaće se o eventualnim koalicijima, a pre svega fokus će biti na ekonomskom programu. Tadić je najavio neophodnost promene političkog sistema i u vezi sa tim rekao da će predložiti zakon o političkim strankama, novi zakon o političkom sistemu, ali i promenu Ustava. Petrović je naglasio da koalicija ima jasan plan razvoja, da će Tadić biti na čelu liste i da će lideri koalicije učiniti sve što je potrebno da se u građanima probudi nova energija i da zato izlaze sa planom koji je vezan za ekonomiju, prosvetu, kulturu... istakavši da će tu novu energiju doneti i novom sazivu parlamenta. Čanak je rekao da je pre dolaska na konferenciju za novinare ponovo pogledao snimak konvencije DS u Beogradskoj areni 2012. godine i da sve što je tada rekao može i sada da ponovi. Ono što kvari utisak, kazao je Čanak, jeste to što nije više lidera i stranaka građanske orijentacije prišlo koaliciji u kojoj je i LSV. "Princip okupljanja oko programa jeste put za suprotstavljanje vlasti, način da se ona koriguje i učini boljom. Ovo je skup stranaka koji je alternativa vlasti, kako na izborima tako i posle", rekao je Čanak. On nije odgovorio na pitanje da li će LSV ostati u većini u pokrajinskom parlamentu istakavši da će situacija biti jasnija kada se završe republički izbori i da će se tada postaviti pitanje i izbora u Vojvodini. Na pitanja je odgovarao Tadić, koji je naveo da se koalicija oko NDS obraća pre svega apstinetnima i onima koji su pre nego što se njihova lista pojavila odlučili da 16. marta ostanu kod kuće. "Imamo jasnu viziju kojom ćemo da motivišemo građane, a ako više od milion i po ljudi ostane kod kuće, sadašnje stranke na vlasti dobiće i više nego što očekuju za svoju podršku", rekao je Tadić. Novinare je zanimalo i ko će koaliciji koju predvodi biti glavni protivnik u kampanji i za biračko telo, na šta je lider NDS odgovorio da to nije DS, već sve stranke vladajuće koalicije. "Usmerićemo kampanju na one koji su produbili siromaštvo u zemlji. Brzina zaduživanja ove vlade je skoro tri puta veća nego vlade Mirka Cvetkovića u uslovima ekonomske krize", rekao je Tadić. On je rekao i da predsednik Vlade i predsednik države ništa nisu učinili na dovođenju stranih investitora, a da prvi potpredsednik vlade Aleksandar Vučić "jeste nešto uradio na tom polju". Tadić je naglasio da neće da kritikuje ono što je bilo dobro, ali dodao da kada je reč o stranim investitorima iz UAE, sa kojima je razgovaro Vučić, nije dobro to što je kreditna linija predstavljena kao investiciona. On nije želeo da govori o listi kandidata za odbornike Beograda istakavši da poštuje dignitet svih onih sportista, naučnih i kulturnih radnika, ali da ne želi da je otkriva. On je kratko rekao da će to biti ljudi koji su ranije podržavali DS. Pitanje je postavila i predstavnica LGBT populacije, koja je pitala kakav je stav Tadića prema toj populaciji, a Tadić je odgovorio da je po tom pitanju uvek bio otvorena knjiga i da je za svoje stavove, pa i za stav prema tome, platio strahovitu cenu.

Boris Tadić je poručio i da nikakva koalicija između te stranke i Ujedinjenih regiona Srbije nije moguća, budući na dosadašnje iskustvo koje su on i lider URS-a Mlađan Dinkić imali u politici. "Nikakvu nepristojnu ponudu nikome nisam dao i Dinkiću nisam predložio nikakvo rešenje zajedničke koalicije, već sam o tome razgovarao sa predstavnicima URS-a koji su mi prišli i pitali pod kojim okolnostima bi mogli zajedno da učestvujemo na izborima, a ja sam rekao - pod uslovima da na toj listi i u budućoj vladi ne bude Dinkić", rekao je Tadić na konferenciji za novinare odgovarajući na pitanje o kakvoj je nepristojnoj ponudi, koju je navodno ponudio Dinkiću, reč. Tadić je objasnio da je potom razgovarao sa Dinkićem i da mu je rekao da nema pravo da mu to predloži, jer je to pitanje vezano za njegov odnos prema učešću u politici i da zbog toga ne vidi mogućnost formiranja zajedničke koalicije. "O nepristojnoj ponudi o kojoj je govorio Dinkić nema govora, ne želim da budem nepristojan prema političkim konkurentima ili saradnicima, niti sam ikada bio", rekao je Tadić i još jednom podvukao da koalicija sa Dinkićem nije moguća.
