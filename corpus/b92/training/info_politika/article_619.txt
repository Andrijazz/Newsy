> Izvor: B92
> Datum: subota 8.02.2014
> Rubrika: info_politika
> Naslov: RIK: Sigurno štampanje listića
> Članak:

Beograd -- Predsednik RIK Dejan Đurđević izjavio da su preduzete sve neophodne mere kako bi proces štampanja izbornog materijala protekao bez ikakvih nepravilnosti.
Đurđević je konstatovao da je, posle prošlogodišnjeg skandala u vezi sa testovima za malu maturu, na to preduzeće pala senka, ali da je ono danas jedino tehnički osposobljeno da realizuje posao štampanja biračkih listića.
On je istakao da su preduzete mere kako bi se sprečilo neovlašćeno iznošenje glasačkih i kontrolnih listića iz štamparije, a to, između ostalog, znači da su instalirane nove sigurnosne kamere, zatvoreni svi sporedni ulazi u štampariju, radnici će imati jednodelne kombinezone bez džepova i biće pretresani, a pristup štampariji će imati ograničen broj radnika. Prema njegovim rečima, policija će blagovremeno napraviti plan obezbeđenja štamparije, a sam materijal će biti distribuiran kamionima "Pošta Srbije" pod policijskom pratnjom. "Danas sam razgovarao sa direktorom 'Službenog glasnika' i izrazio želju da naša radna grupa za štampanje materijala obavi sastanak sa ljudima koji će biti uključen u proces štampanja kako bismo im naglasili važnost toga što rade za državu i njihovo preduzeće", rekao je Djurđević. On dodao i da sa "Službenim glasnikom" još nije potpisan ugovor o štampanju izbornog materijala, ali da je predstavniku RIK-a u tim pregovorima naloženo da cena štampanja materijala ne sme preći 46 miliona dinara bez PDV-a, što znači da će štampanje biti za oko četiri miliona jevtinije nego na poslednjim parlamentarnim izborima.
