> Izvor: B92
> Datum: subota 8.02.2014
> Rubrika: info_politika
> Naslov: Đukanović: Nisam više član RIK-a
> Članak:

Beograd -- Kandidat za poslanika Srpske napredne stranke Vladimir Đukanović izjavio da nije više član Republičke izborne komisije od momenta kada je proglašena lista SNS.
Đukanović je u izjavi za medije time demantovao tvrdnje pojedinih stranaka i nekih medija da je i dalje član RIK-a.
"U momentu proglašenja liste SNS na kojoj sam ja kandidat za poslanika istog momenta po sili zakona meni je prestao mandat u RIK-u, što je ta komisija odmah na istoj sednici po proglašenju liste i konstatovala", rekao je Đukanović.
On je naveo da samim tim nije više član RIK-a te da je kandidat za poslanika ispred SNS. "Zašto je ovom nekom trebalo i zašto je pokušao da obmane javnost i plasira takvu neistinu ne želim da ulazim, ali to je jako ružno i pokazuje ili elementarno neznanje ili nameru da se plasiraju takve neistine", zaključio je Đukanović.
