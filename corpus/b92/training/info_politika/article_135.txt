> Izvor: B92
> Datum: sreda 15.01.2014
> Rubrika: info_politika
> Naslov: Odluka o izborima i pre 25. januara
> Članak:

Novi Sad -- Šef poslaničkog kluba SNS u Skupštini Zoran Babić izjavio je da je uveren u to da će odluka o vanrednim parlamentarnim izborima biti doneta i pre 25. januara.
To je, inače, datum za koji je zakazana izborna skupština naprednjaka.
Napominjući da bi vanredno zasedanje Skupštine Srbije moglo da počne posle 20. januara "ukoliko neki događaji to ne preteknu", on je istakao da je u SNS-u među najglasnijim zagovornicima raspisivanja vanrednih parlamentarnih izbora i dodao da baš "te stvari mogu da nas preteknu". "Ništa drugo nije važnije od Skupštine i donošenja novih dobrih zakona, osim tih vanrednih parlamentarnih izbora", naglasio je Babić u intervjuu novosadskom "Dnevniku". Istakavši da SNS želi da štedi u svim segmentima društva kao i to da država mora da štedi, on je objasnio da je zato predloženo lideru stranke Aleksandru Vučiću da "ukoliko se bude odlučio" za vanredne parlamentarne izbore, oni budu spojeni sa izborima za grad Beograd, odnosno da budu 16. marta. "Postoji izborni kalendar do kada bi oni trebalo da budu raspisani i zbog toga verujem da će SNS, već na narednoj sednici Predsedništva doneti odgovarajuće odluke, da stavimo tačku na tu priču", rekao je Babić napominjući da je Vučićev glas u donošenju te odluke najdominantniji. On je ponovio da SNS odavno zahteva održavanje vanrednih pokrajinskih izbora jer, kako je rekao, aktuelna vojvođanska vlast predvođena DS-om nema poverenje građana niti legitimitet. "Održavanje pokrajinskih izbora ne zavisi od SNS-a, već od prihvatanja realnosti i istine od DS-a i Bojana Pajtića, koji imaju legalitet, ali ne i legitimitet vršenja vlasti u Vojvodini", istakao je Babić.
