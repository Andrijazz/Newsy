> Izvor: B92
> Datum:  
> Rubrika: info_politika
> Naslov: Romska partija podržava SNS
> Članak:

Beograd -- Predsednik Romske partije Srđan Šajn kaže da je sa predsednikom Srpske napredne stranke Aleksandrom Vučićem dogovoreno da ta partija podrži izbornu listu SNS.
Šajn je novinarima u hotelu "Hajat" rekao da je sa SNS dogovoreno da se nastavi saradnja koja je započeta u prošlom mandatu.
"Nastavljamo saradnju koju smo započeli u prošlom mandatu i preuzimamo deo najveće odgovornosti u procesu integracije Roma u Vladi Srbije", rekao je Šajn.
Kako je naveo, svi oni rezultati koji su u prošlih godinu i po dana postignuti "treba da se nastave". "To znači da treba da se realizuju projekti, kao što je projekat OEBS-a, u vrednosti od 5,2 miliona evra, i projekat Kancelarije za ljudska i manjinska prava, u vrednosti 1,2 miliona, kao i desetine miliona koji su pripremljeni iz IPA fondova za stanogradnju", dodao je Šajn.
