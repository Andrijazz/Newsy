> Izvor: B92
> Datum: nedelja 2.02.2014
> Rubrika: info_politika
> Naslov: Danas: Radulović ide na izbore
> Članak:

Beograd -- Bivši ministar privrede Saša Radulović učestvovaće na predstojećim izborima, piše Danas.
Kako list navodi, Radulović neće kao što se spekulisalo osnovati novu stranku, ali će formirati listu sastavljenu od privrednika sa kojom će izaći na martovske izbore.
Sastav liste još je nepoznat, a izborni slogan, moguće je i naziv liste, biće "Dosta je bilo!" To je, inače, rečenica kojom je Radulović nekoliko nedelja pred kraj svog mandata, uglavnom završavao saopštenja za javnost, što svedoči da je o ovom koraku razmišljao još dok je bio aktivan član Vlade Srbije. Danas navodi da Radulović nije bio dostupan za izjavu, ali izvor koji mu je blizak tvrdi da će već tokom ove nedelje biti poznati detalji iz izbornog programa. "Radulović će sastaviti listu grupe građana sa interesantnim i iznenađujućim imenima. Biće tu i privrednici, ali i više drugih. Znaće se sve uskoro, u toku nedelje", kaže izvor Danas. On objašnjava da je spektar glasova na koje se računa vrlo širok, "od privrednika do belih listića", a dodaje i da računa na podršku onlajn zajednice. Sa programom koji ponudi Radulović će tako pokušati da uđe u Skupštinu kako bi kao poslanik uticao na tempo i strukturu reformi. Ukoliko to ne uspe, planovi su da se do sledeće izborne kampanje "ostane na okupu", a da se radi uglavnom sa poslodavcima kako bi se kroz vaninstitucionalni pritisak naterala vlast da promeni poslovni ambijent.
