> Izvor: B92
> Datum: sreda 15.01.2014
> Rubrika: info_politika
> Naslov: Koštunica: Većina nije za EU
> Članak:

Beograd -- Izlaz iz katastrofalng stanja u Srbiji može se pronaći u vanrednim parlamentarnim izborima i u temeljnoj promeni politike, kaže lider DSS Vojislav Koštunica.
"Država je u ozbiljnoj i dubokoj krizi. Javni dug zastrašujuće raste, budžetski deficit je ogroman, nezaposlenost sve veća, a investicije postoje samo u obećanjima. Život postaje nepodnošljiv za veliki deo građana. Vlast srlja ka EU i na tom putu se odriče KiM, a SSP će potpuno uništiti srpsku privredu. To mogu da zaustave samo izbori", kaže Koštunica za Novosti.
On keže i da većinski broj naših građana ne podržava članstvo u EU. "DSS zato traži i da se 2015. godine održi referendum o evropskim integracijama. Pa neka narod odluči. To bi bila prilika da se u demokratskoj debati, koja je sada skrajnuta, pa i zabranjena, raspravi da li je Srbiji bolje u EU, ili izvan nje. Putem ka EU Srbija gubi Kosovo, a sutra može da izgubi i Vojvodinu. Susedi koji su u EU postavljaće nam sve više zahteva. Lanac ucena će biti neprekidan i Srbija će teško moći da preživi to mrcvarenje", smatra Koštunica.
