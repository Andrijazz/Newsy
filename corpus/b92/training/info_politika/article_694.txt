> Izvor: B92
> Datum: utorak 11.02.2014
> Rubrika: info_politika
> Naslov: RIK proglasila izbornu listu URS-a
> Članak:

Beograd -- RIK je proglasila večeras izbornu listu za kandidate za poslanike „URS – Mlađan Dinkić“, koja će biti pod brojem sedam na izbornom listiću.
Izborna lista „URS – Mlađan Dinkić“ ima 246 kandidata za poslanike na izborima raspisanim za 16.mart.
Tu listu podržalo je 17.164 birača svojim potpisima, od kojih je za 39 utvrđeno da nisu pravno valjane, pa su vraćene ovlašćenom licu. Naknadnom proverom spiska birača utvrđeno je da je od 39 lica, čije su izjave vraćene, jer nisu pravno valjane, u spisak upisano svih 39, da 113 nije upisano u jedinstveni birački spisak i da je 80 lica već podržalo neku drugu izbornu listu. Ukupan broj pravno valjanih izjava birača koji podržavaju izbornu listu "URS - Mlađan Dinkić" je 16.932. Pored sve potrebne dokumentacije URS je dostavio i izjavu o nameru korišćenja sredstava iz javnih izvora za pokriće troškova izborne kampanje. RIK je ranije proglasio listu koalicije okupljene oko SNS i ona će biti prva na zbirnom izbornom listiću, dok će druga biti koalicija SPS-PUPS-JS. Demokratska stranka Srbije proglašena je kao treća, LDP je četvrti, Savez vojvođanskih Mađara peti i SRS šesta.
