> Izvor: B92
> Datum:  
> Rubrika: info_politika
> Naslov: SNS: Radićemo vredno na reformama
> Članak:

Zaječar -- SNS namerava da posle izbora krene u intenzivnije sprovođenje reformi nego u prethodnom periodu kako bi životni standard građana bio bolji, kaže Mihajlovićeva.
Potpredsednica SNS je novinarima, posle susreta sa lokalnim funkcionerima SNS u Zaječaru, istakla da će u središtu interesovanja nove vlade biti podsticanje malih i srednjih preduzeća, koja, uz velike investicije, moraju činiti bazu ekonomskog razvoja Srbije u budućnosti.
"Mi iz SNS obećavamo da ćemo u narednom periodu učiniti sve da uslovi za poslovanje budu još pregledniji i da bude dovoljno podsticaja i sredstava da mogu da se otvaraju mala i srednja preduzeća i da bude dovoljno informacija u kojim oblastima takva preduzeća mogu da se razvijaju, kako bismo već krajem 2014.mogli da govorimo o Srbiji koja radi na svakom koraku", poručila je ona. Prema njenim rečima, istraživanja javnog mnjenja nagoveštavaju dobar rezultat SNS na predstojećim parlamentarnim izborima, ali toj stranci, kako je istakla, nije stalo do anketa, već do toga da građani u narednih nekoliko sedmica budu upoznati sa ekonomskim programom koji im naprednjaci nude. "Veoma nam je stalo da veliki broj ljudi u Srbiji pored poverenja koje ima u našeg predsednika Alkesandra Vučića i SNS shvati da ćemo, kao što smo radili vredno u prethodnih godinu i po dana, nastaviti da radimo vredno pre svega na ekonomskim reformama", rekla je Zorana Mihajlović, koja je danas, kao ministarka energetike u odlazećoj vladi, posetila Zaječar kako bi se informisala o razvojnim projektima i energetskoj situaciji u tom gradu.
