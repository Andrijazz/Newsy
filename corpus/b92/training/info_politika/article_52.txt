> Izvor: B92
> Datum: petak 10.01.2014
> Rubrika: info_politika
> Naslov: DSS: Referendum o evrointegracijama
> Članak:

Niš -- Predsednik DSS Vojislav Koštunica rekao je večeras u Nišu da je 2015. neophodno izjašnjavanje građana Srbije na referendumu o prekidu evropskih integracija.
Na tribini na kojoj je predstavljena njegova knjiga "Politička neutralnost ili Evropska unija", Koštunica je rekao da je upravo "izolacionizam vezivanje za jedan savez država i da je izolacija Srbije u evropskim integracijama".
Suprotno zvaničnom stavu "da EU nema alternativu", Koštunica je na tribini rekao da je upravo članstvom u EU ugrožena budućnost Srbije. Koštunica je, podsetio na iskustva prošlosti kada se govorilo o jedinom putu (period komunizma) i podsetio i na negativna iskustva sa integracijama (jugoslovenskim). On je objasnio da se ne zalaže za prekid saradnje sa državama članicama EU i drugim državama, ali da ta saradnja mora biti saglasna interesima sopstvene zemlje i da Srbija ne treba da se obavezuje članstvom ni prema EU, ni prema drugim savezima država. Koštunica je napomenuo da su pregovori sa EU počeli 2005. godine u korektnoj atmosferi, ali da je 2008. priznavanjem jednostranog i protivrpravnog proglašenja kosovske nezavisnosti EU "zloupotrebila poverenje" u odnosima sa Srbijom. Koštunica je rekao da je u knjizi objasnio zašto smatra da članstvo u EU ugrožava budućnost Srbije. Potpredsednik DSS Slobodan Samardzić govorio je zašto je odnos EU prema Srbiji uzročnik krize u zemlji i zašto je "Srbija danas polukolonijalna i vazalna država". Novinar i publicista Milivoje Glišić, govoreći o knjizi, založio se da Srbija razmisli kojim putem treba ići. Tribina je održana u Svetosavskom domu, a knjigu je izdao Fond "Slobodana Jovanović".
