> Izvor: B92
> Datum:  
> Rubrika: info_politika
> Naslov: LSV može sa LDP, Tadićem, ZZS...
> Članak:

Novi Sad -- LSV odlučio da razgovara o saradnji za predstojeće izbore sa LDP, Borisom Tadićem, Zajedno za Srbiju Dušana Petrovića, Socijademokratskom unijom.
Glavni odbor Lige socijaldemokrata Vojvodine odlučio je večeras da se razgovori o saradnji za predstojeće izbore mogu voditi sa navedenim strankama, sa sindikalnim organizacijama i strankama nacionalnih zajednica.
Glavni odbor LSV je na sednici ovlastio lidera stranke Nenada Čanka da formira tim za razgovore sa liderima drugih stranaka građanske orijentacije, radi stvaranja građanskog bloka za predstojeće izbore. Usvojena je i odluka o formiranju Centralnog izbornog štaba koji je dobio zaduženje da pripremi samostalni izlazak te stranke na izbore. Po donošenju odluka, sednica Glavnog odbora je prekinuta, a biće nastavljena narednih dana kada Glavni odbor bude odlučivao o predlogu Nenada Čanka za eventualnu izbornu koaliciju.
