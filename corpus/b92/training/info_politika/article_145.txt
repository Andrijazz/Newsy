> Izvor: B92
> Datum:  
> Rubrika: info_politika
> Naslov: Mrkić:Prvo Hrvatska da povuče tužbu
> Članak:

Beograd -- Srbija je jasno naznačila da je spremna da povuče tužbu čim takvu odluku donese Hrvatska, koja je "prva i podnela tužbu i treba prva da je povuče", kaže Mrkić.
Šef srpske diplomatije je ocenio da su odnosi Srbije i Hrvatske solidni, dobro postavljeni i da stavljaju u prvi plan ono što u budućnosti treba da bude zajedničko, ali je priznao da ima problema iz prošlosti, koje obe strane "postojano pokušavaju da reše".
Tužbe za genocid koje su Srbija i Hrvatska podnele jedna protiv druge pred Međunarodnim sudom pravde ne pospešuju bilateralne odnose i nije dobro što postoje, rekao je Mrkić i podsetio da je Srbija jasno naznačila da je spremna da povuče tužbu čim takvu odluku donese Hrvatska, koja je "prva podnela tužbu i treba prva da je povuče". Ima i drugih otvorenih pitanja, poput nestalih osoba, povraćaja imovine, raseljenih, ali Srbija iskreno pokušava da unapredi odnose i uvereni smo da to isto želi i hrvatska vlada, kazao je on. Govoreći o odnosima sa Rusijom u vreme kada se Srbija približava EU, Mrkić je ocenio da odnosi "nikad nisu bili bolji" i da će biti još bolji kad Srbija postane članica Unije. Kada je reč o "Južnom toku", Mrkić je rekao da je to pre svega projekat Rusije i EU, koji obuhvata mnoge članice Unije, i izrazio je uverenje da će i Srbija biti deo tog projekta. Govoreći o odnosima s Turskom, koji su bili zategnuti posle izjave turskog premijera Redžepa Tajipa Erdogana da je Kosovo Turska, Mrkić je rekao da se Ankara i ranije isticala u promociji takozvane nezavisnosti Kosova, na šta joj je Srbija više puta skretala pažnju. Mada nas je Erdoganova izjava krajnje oneraspoložila i mada nije usledilo izvinjenje, nismo hteli da prekinemo odnose s Turskom, rekao je on, ali je dodao da će projekat trilateralne saradnje između Srbije, Turske i BiH "malo da bude po strani". Komentarišući pokušaje prekrajanja istorije, Mrkić je ocenio da svi znaju koliko je Srbija doprinela očuvanju evropskih vrednosti, a za Gavrila Principa je rekao da je "čovek koji je poginuo za slobodu i nikad niko neće moći da ga pretvori u nešto drugo."

Mrkić kaže da ima formulisane predloge za kandidate za upražnjena ambasadorska mesta, kao i da je finalizovan i predlog zakona o diplomatiji. Mrkić je, u emisiji "Oko" na RTS, istakao da, otkad je ministar, nijedan političar nikad nije vršio pritisak na njega da postavi nekoga na neki položaj. "Na mene nikad niko od političara nije vršio pritisak da postavim ovog ili onog. Apsolutno niko", rekao je on, dodajući da je ranije, čak i u Titovo doba, bilo uticaja politike na određivanje kadrova. "Sada se to ne događa", kazao je šef srpske diplomatije. Mrkić nije želeo da obelodani ko su predloženi kandidati za upražnjena ambasadorska mesta, ali je ocenio da su u pitanju "kvalitetne osobe" i dodao da predlog "uskoro treba da prođe proceduru Vlade". On je najavio da će i novi zakon o diplomatiji "u najskorije vreme" biti predstavljen na sednici Vlade. Komentarišući to što, prema tom predlogu, najviše 15 odsto diplomatskog kadra mogu da budu "politički postavljenici", Mrkić je rekao da je ostavljena mogućnost da to bude "15 odsto da ne bi bilo 95 odsto". "Radi se o refleksiji realnosti. Do pre neku godinu imali smo čak i 90 odsto ambasadora koji su bili izvan matične kuće. Sada smo ostavili tu mogućnost od 15 odsto. To nije zakonska obaveza, ali je uobičajeno u velikom broju zemalja, čak i razvijenijih od nas", kazao Mrkić. On je ocenio da je srpska diplomatija ostvarila znatne rezultate od 2012. godine i da ulaže napore da stvori najbolje moguće partnerske odnose sa svim zemljama regiona i Evrope, kao i s Kinom, Rusijom, SAD, Brazilom, Indijom, Južnom Afrikom, dok istovremeno nastoji da ojača veze sa Afrikom, Latinskom Amerikom i Azijom. Mrkić je napomenuo da Srbija povećava mrežu diplomatskih predstavništava u svetu, uključujući regione koji su donedavno bili zapostavljeni, poput Bliskog istoka, Arabijskog poluostrva, jugoistočne Azije ili Latinske Amerike, kako bi omogućila bolji nastup srpskih preduzeća i time doprinela jačanju privrede. On je istakao da je Srbija uspostavila, prvi put u svojoj istoriji, diplomatske odnose sa Saudijskom Arabijom, gde do kraja godine treba da otvori ambasadu, a najavio je otvaranje diplomatskih predstavništava i u Ujedinjenim Arapskim Emiratima, Omanu, Kataru, Venecueli i drugde. Diplomatija će, prema njegovim rečima, u potpunosti biti u službi ekonomije, a za to postoji "milion mogućnosti", jer širom sveta vlada veliko interesovanje za Srbiju. Mrkić je najavio i da će ove godine u Ministarstvu spoljnih poslova biti formiran segment za ekonomsku bilateralnu saradnju.
