> Izvor: B92
> Datum: ponedeljak 27.01.2014
> Rubrika: info_politika
> Naslov: Najstrastvenija kampanja pred nama
> Članak:

Beograd -- Predavač Fakulteta za medije i komunikaciju i marketinški stručnjak Vojislav Žanetić smatra da će predizborna kampanja biti "najstrastvenija kampanja do sada".
On je ocenio i da srpske partije nisu navikle na kampanju od 45 dana.
"Nisam siguran da će kampanja da bude prljavija od onih koje znamo, ali sigurno je da će biti strastvenija, zato što je kratka i zato što svima jako mnogo zavisi od uspeha na predstojećim izborima", rekao je Tanjugu Žanetić. On je istakao i da predizborna kampanja predstavlja i "faktički početak nove epohe, koja neće trajati kratko, jer je ogromna količina administrativnih obaveza pred nama (Srbijom) u narednih nekoliko godina", u vezi s evropskim integracijama i Briselskim sporazumom. Žanetić, konstatujući da je u Srbiji došlo do raspisivanja izbora posle potpisivanja Briselskog sporazuma, ukazuje i da se to isto dogodilo posle potpisivanja Kumanovskog sporazuma i Sporazuma o stabilizaciji i pridruživanju. "Taj širi kontekst zapravo daje sliku da se traži mandat za sprovođenje sporazuma", rekao je on ukazavši da se ne sme zaboraviti da smo dobili ne samo Briselski sporazum - "neku vrstu istorijskog poklona, nego i početak pregovora sa EU", rekao je on. Žanetić smatra da je u Srbiji potrebna nova vlast koja će ispuniti ta dva zadatka i da je malo verovatno da će posle predstojećih izbora brzo doći do novih, "jer to strani faktor neće dozvoliti". "Unutar tog konteksta svakako da će partije pokušavati da jednu drugu unize ne bi li smanjili motivaciju glasača suprotne strane da glasaju za njih čemu negativna kampanja uvek i služi", rekao je on. Žanetić je istovremeno istakao i da se ne sme zaboraviti da je jedno od osnovnih pravila političko-marketinške struke to "da negativna kampanja isto onoliko koliko govori o protivniku govori i o tebi". "Kada se sve to zajedno uzme u obzir može lako da se desi da će ova kampanja imati amplitudu sa visokim skokovima gde će u kratkim intervalima da se smenjuju primirja i visoke strasti", rekao je on. Prema njegovim rečima, do toga će doći zato što su svi "svesni toga da imaju malo vremena", jer će preizborna kampanja da traje 45 dana. "Srpske partije nisu navikle na 45 dana izborne kampanje i više vole kada imaju tri godine izborne kampanje, odnosno da onda kada stupe na vlast sve vreme vode izbornu kampanju", rekao je Žanetić. On ističe i da je negativnu kampanju "jako teško sprečiti, jer ovde nije slučaj samo o sukobu između partija" i dodaje da će u kampanji "verovatno biti i sukoba među strujama u službama bezbednosti i da će informacije da cure svuda unaokolo". "Verovatno će neki koji će smatrati da pripadaju novom režimu da se bore protiv onih koji pripadaju, po njihovom mišljenju, starom režimu i obrnuto", ocenio je Žanetić. On smatra i da će to biti "jedna mnogo zanimljivija bitka koja će se voditi iza paravana političkih partija, odnosno u drugom ešalonu moći u Srbiji, koji mi uglavnom ne vidimo, zato što novine i mediji o tome nikada ništa i ne pišu".

Programski direktor "Transaprentnost Srbija" Nemanja Nenadić ukazao je danas da je loše što se kreće u novu predizbornu kampanju a da nisu u potpunosti razrešene sve dileme i sporna pitanja iz prethodne, i dodaje da se i ovog puta može očekivati "prljava" kampanja. "U mnogim slučajevima na prethodnim izborima postojala je sumnja da je zakon prekrsen, ali imajući u vidu da u međuvremenu nisu izrečene sankcije za te prekršaje iz 2012. godine verujem da će i ovaj put biti onih koji zakon neće shvatiti dovoljno ozbiljno i da će se upustiti i u kršenje", rekao je Nenadić. Precizirajući da je kršenja zakona na izborima 2012. godine bilo manje nego na prethodnim izborima, Nenadić je rekao da je to bila posledica činjenice da su stranke dobile "ogroman" novac iz budžeta i da su imale manje razloga da traže neke alternativne izvore prihoda. Ovoga puta te budžetske dotacije, kako je naveo, biće ipak znatno manje nego 2012. godine. "Sada govorimo o sumi oko sedam miliona evra za izbore na republičkom nivou, a tada smo imali predsedničke i parlamentarne izbore, pokrajinske i lokalne, pa se radilo o mnogo više novca, tako da je ukupna suma iz budzeta bila veća od 17 miliona evra", objasnio je Nenadić. Nenadić očekuje i nešto jeftiniju kampanju zbog manjih budžetskih dotacija ali i zbog toga što su neki učesnici izborne utakmice nadmetanje završili sa značajnim dugovanjima pa, kako je rekao, nije realno očekivati da će sada opet trošiti toliko novca. Ukazujući da su prethodni izbori pokazali da se široko koriste krediti i da u mnogim slučajevima stranke ne izmiruju dugovanja do kraja izborne kampanje, Nenadić je rekao da je zato šteta što Zakon o finansiranju političkih aktinvosti nije bio izmenjen nakon izbora 2012. godine. "Zakon otvara prostor i mogućnost da se uzimaju krediti koji će biti vraćani još dugo nakon što se kampanja završi i to bitno otežava kontrolu i obesmišljava neke druge ordredbe zakona", ocenio je Nenadić. Zakon o finansiranju političkih aktivnosti iz 2011. godine propisuje jasna pravila finasiranja kampanje, pa tako zabranjuje finasiranje od strane javnih preduzeća i drugih subjekata iz javnih sektora bilo direktno ili indirektno. "Ali svedoci smo da često u kampanji ima sumnje na tu vrstu korišćenja zabranjenih izvora počev od rada javnih službenika za potrebe kampanje, troškova korišćenja službenih vozila", ukazao je Nenadić dodajući da zakon zabranjuje i finansiranje od strane stranih fizičkih i pravnih lica, kao i finansiranje od strane nekih privrednih subjekata, koji nisu izmirili sva potraživanja prema državi ili se bave proizvodnjom akcinih proizvoda. Nenadić kaže i da u Srbiji može uvek da se očekuje "prljava" kampanja. "Ono što je loše je da nije formiran nadzorni odbor u Skupštini Srbije na osnovu Zakona o izboru narodnih posanika, a koji bi imao zadatak da prati ponašanje aktera tokom kampanje i koji bi trebalo da pomogne da se ona usmeri na legitimnu političku borbu, a ne na induvidulano vređanje kandidata ili zloupotrebu javnih resursa", rekao je Nenadić. Kada je reč o oglašavanju stranaka on očekuje da će kao i u prethodnoj kampanji fokus biti na televizijskoj promociji, a ako vremenske prilike dozvole verovatno će biti i javnih skupova, gde najveći trošak, kako je rekao, predstavlja dovođenje pristalica u Beograd, Novi Sad, Niš... Takođe, stranke će verovatno pribegavati i promociji putem biloborda, ali i interneta budući da je to bila novina prethodnih izbora. "Transparentost Srbija trudiće se da isprati što je više moguće troškova kampanje i kako se ponašaju oni koji nose javne funkcije i koji su po prirodi stvari u mogućnosti da svoju poziciju iskoriste za dodatnu promociju baš u doba kampanje", poručio je Nenadić.
