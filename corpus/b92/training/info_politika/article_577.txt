> Izvor: B92
> Datum:  
> Rubrika: info_politika
> Naslov: "Italija pouzdan partner Srbiji"
> Članak:

Beograd -- Prvi potpredsednik Vlade Aleksandar Vučić sastaose sa generalnim sekretarom MSP Italije Mikeleom Valensisom.
Vučić je potvrdio da su odnosi dve zemlje prijateljski i veoma bliski i da je Italija jedna od najpouzdanijih partnera Srbiji, saopštila je vladina Kancelarija za saradnju s medijima.
On je zahvalio na podršci Rima evropskim integracijama Srbije i rešavanju pitanja Kosova i Metohije. Vučić je posebno istakao da su italijanske kompanije dobrodošle u Srbiju i dodao da će se ubuduće stvarati još povoljniji uslovi za strane investicije. Mikele Valensis je podvukao značaj kontinuiteta prijateljskih odnosa i naglasio da će Italija i dalje podržavati evropsku perspektivu Srbije. On je preneo da je Vlada Italije izgradila program prioriteta predsedavanja Unijom, koja počinje 1. jula, u kojem Srbija ima posebno mesto. Valensis je rekao da će za vreme predsedavanja pomagati Srbiji i da će nastojati da se otvore nova poglavlja. Teme razgovora bile su i situacija u regionu i nastavak dijaloga Beograd - Priština, navedeno je u saopštenju.
