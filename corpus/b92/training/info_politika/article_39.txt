> Izvor: B92
> Datum:  
> Rubrika: info_politika
> Naslov: Premijer da bude iz najveće stranke
> Članak:

Jagodina -- Potpredsednica URS Suzana Grubješić izjavila da odluku o vanrednim izborima mogu doneti samo najveće političke stranke u vlasti.
Ona je ocenila i da nije prirodno da najveća i najpopularnija stranka nema premijera.
"Svi pričaju o vanrednim parlamentarnim izborima, a odluku mogu doneti samo najveće političke stranke u vlasti i zavisno od dinamike rada njihovih predsedništava, glavnih odbora, stranačkih skupština, saznaćemo da li ćemo imati ove godine vanredne parlamentarne izbore ili ne", rekla je Grubješić.
"Ja mogu samo načelno da kažem, kao što i govorim, nije prirodno da najveća i najpopularnija stranka u državi nema premijera", rekla je Grubješić učestvujući veceras u emisiji jagodinske televizije "Palma plus". Ona je ocenila da takav odnos ne donosi političku stabilnost, već da je to osnova nestabilnosti, ne želeći da ulazi u međusobne odnose ili da li neko radi dobro ili loše. Grubješić je navela da se zna kako treba praviti stabilnu vlast, dodajući da onaj ko osvoji najviše glasova treba i da vlada.
