> Izvor: B92
> Datum: sreda 8.01.2014
> Rubrika: info_politika
> Naslov: Dačić: Runda još nije zakazana
> Članak:

Beograd -- Premijer Ivica Dačić izjavio je za Novosti da datum sledećeg susreta sa Hašimom Tačijem još nije dogovoren.
"Nisam potvrdio 17. januar, kao predloženi termin novog susreta delegacija Beograda i Prištine", rekao je Dačić.
Premijer smatra da bi dijalog trebalo nastaviti tek posle početka pregovora Srbije i EU, kako bi se izbegao utisak da se spremaju novi pritisci na Beograd oko pronalaženja rešenja za pitanje pravosuđa na KiM. Prethodna runda dijaloga, održana 13. decembra, završena je bez dogovora zbog insistiranja Tačija da se osnovnom sudu u severnoj Mitrovici priključe tri opštine sa albanskom većinom - južna Mitrovica, Vučitrn i Srbica - što bi narušilo etničku strukturu zaposlenih na štetu Srba. To bi ugrozilo i postavljanje pravosudnih stubova buduće Zajednice srpskih opština, čije formiranje Priština koči na svakom koraku.
