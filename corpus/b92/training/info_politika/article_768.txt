> Izvor: B92
> Datum:  
> Rubrika: info_politika
> Naslov: ODIHR posmatra izbore u Srbiji
> Članak:

Beograd -- Kancelarija OEBS za demokratske institucije i ljudska prava (ODIHR) otvorila je u Beogradu ograničenu misiju za posmatranje predstojećih izbora.
Misija, koju će predvoditi ambasador Boris Frlec biće sačinjena od 10 međunarodnih stručnjaka u Beogradu i 12 dugoročnih posmatrača koji će biti raspoređeni u najvećim gradovima Srbije.
"Ti stručnjaci će pratiti da li će predstojeći izbori biti u skladu s međunarodnim demokratskim standardima i nacionalnim zakonodavstvom. Misija će proceniti zakonodavni okvir i njegovu primenu, pratiće kampanju, rad izborne administracije i relevantnih državnih organa, ali i medijsko izveštavanje", rekao je Frlec. On je istakao da je uloga ove do sada 13. misije u Srbiji samo posmatračka i da se ona neće mešati, niti će primati eventualne žalbe na izborni proces, kao i da deluje nezavisno od stalne misije OEBS u Srbiji. "Nismo zainteresovani za ishod izbora, već samo da budu održani na transparentan, pravičan i demokratski način", ukazao je Frlec. Frlec je dodao da će na sam dan izbora misija posetiti ograničen broj glasačkih mesta - oko 100, ali je istakao da nije predviđeno sistematsko posmatranje procesa glasanja, brojanja glasova i tabulacije rezultata. On je naveo da će uskoro misija izdati jedan provizoran izveštaj, a konačni će objaviti dva meseca posle izbora. Frlec je najavio da će posmatračke misije u Srbiji uputiti i Parlamentarna skupština OEBS i Parlamentarna skupština Saveta Evrope. On je rekao da su se članovi misije danas sastali sa predstavnicima Ministarstva spoljnih poslova i Republičke izborne komisije, a da će se tokom izborne kampanje sastati sa svim relevantnim predstavnicima vlasti, političkih partija i kandidata, kao i civilnog društva.
