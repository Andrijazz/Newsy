> Izvor: B92
> Datum: nedelja 26.01.2014
> Rubrika: info_politika
> Naslov: Dačić i Gruevski:Ako smo pametni...
> Članak:

Skoplje -- Premijeri Srbije i Makedonije Ivica Dačić i Nikola Gruevski poručili su da građani dve zemlje treba da rade na dobrosusedskim odnosima.
"Ako su Makedonci i Srbi pametni, živeće u ljubavi, prijateljstvu i međusobnom poverenju. Ako nisu, što neće biti prvi put, radiće u korist sopstvene štete i na radost naših neprijatelja", rekao je Dačić i dodao da ne treba gledati u prošlost, već u budućnost.
Prošlost treba ostaviti istoričarima, poručio je Dačić na svečanoj svetosavskoj akademiji povodom Dana srpske zajednice u Makedoniji. "Obeležavanje ovakvih praznika u savremenim multietnickim drustvima je izuzetno važno. Na ovaj nacin valorizujemo međusobno postovanje, učimo jednim o drugima i živimo jedni sa drugima. To su simboli poštovanja, poverenja i zajedništva," rekao je Gruevski. On je istakao da samo prisustvo Dačića daje dopunski kvalitet u unapređivanju dobrosusedskih odnosa u duhu evropskih vrednosti. Sveti Sava je srpski prosvetitelj, a sutrasnji dan je nacionalni praznik Srba u Makedoniji i neradni je dan za srpsku zajednicu. Pre svečane akademije, Dacic i Gruevski imali su bilateralni sastanak gde su dogovorili intenziviranje ekonomske saradnje Makedonije i Srbije i unapređenje dobrosusedske politike.
