> Izvor: B92
> Datum:  
> Rubrika: info_politika
> Naslov: URS:Konkretne mere umesto populizma
> Članak:

Beograd -- Potpredsednica URS Verica Kalanović izjavila je da je bolji život građana u skorije vreme moguć jedino uz postizanje društvenog konsenzusa o pravcima razvoja.
Kalanović je Tanjugu rekla da je osnovna funkcija stranaka da daju konkretne mere za poboljšanje života građana i razvoj zemlje, a ne da demagoški brinu za sopstveni rejting i popularnost.
"Čini mi se da je u Srbiji u prethodnom periodu bilo mnogo demagogije, populizma i marketinga, da su se svi umorili i da danas postoji jasna razlika između onih partija koje pričaju i onih koje rade. To je najjasnija podela između stranaka na političkoj sceni Srbije", rekla je Kalanović. Kalanović je istakla i da je za budućnost Srbije i kvalitet života građana neobično važno stvaranje društvenog konsenzusa o najosetljivijim problemima i pravcima razvoja, ističući da je to i preduslov uspešnog evrointegrativnog procesa. "To mora da se desi, jer politički inženjering se pokazao kao fina matematička kombinacija ali ne kao pravac razvoja zemlje. To tako neće moći da ide dalje i važno je pravljenje političkog i društvenog konsenzusa o tome kuda država ide", objasnila je Kalanović. Ona je primetila da je Srbija jedna od retkih evropskih država koje nemaju plan razvoja, upozorivši da takav plan ne može biti programski dokument jedne partije, koliko god ona bila jaka, već da iza njega mora stati čitavo društvo. "Mi plan razvoja zemlje vezujemo za predizborne programe političkih partija, ali plan razvoja zemlje mora se praviti u saradnji sa akademskom zajednicom, nevladinim organizacijama, privredom, lokalnim zajednicima i pokrajinskim vlastima, i zato se mora doneti uz opšti društveni konsenzus da bude prihvaćen od svih i da se na njegovom sprovođenju radi", kazala je potpredsednica URS. Ona je podsetila da Ustav Srbije predviđa obavezu da se donese desetogodišnji plan razvoja. "URS ima mnoge elemente koji bi se mogli ugraditi u taj plan i koji bi u različitim oblastima predstavljali pravi napredak", kazala je Kalanović. Prema uverenju URS, najinterventnija mera mora biti smanjenje kamata na skupe kredite, jer prošle godine je za tu svrhu izdvojena 91 milijarda dinara, ove godine 114, a sledeće će, ukoliko se nešto ne preduzme, taj iznos biti 135 milijardi, što je 44 milijarde više nego 2012. godine. Građani, dakle, ove godine, kako je objasnila Kalanović, 23 dodatne milijarde dinara, kolika ja razlika u iznosu za otplatu kamata u odnosu na prošlu godinu, ne izdvajaju za puteve, penzije, treće dete ili razvoj neke industrijske grane, već na kamate, a sledeće godine će to biti 135 milijardi... "Sa 44 milijarde mi bismo mogli, ne da dovedemo pet Fijata, nego da ozbiljno promenimo sliku naše zemlje. Hajde da se vratimo na ono što smo imali 2012. u otplati kredita i da tim novcem razvijamo našu zemlju a ne da ga ulažemo u kase banaka", poručila je Kalanović. Drugi preduslov razvoja i kvalitetnijeg života građana je, prema stavovima URS, agresivno podsticanje investicija. "Srbiji je potreban, ne još jedan novi Fijat, već još nekoliko novih Fijata. Potrebno je da Srbija zadrži status lidera na Balkanu u automobilskoj industriji. Srbiji su potrebni i drugi veliki sistemi u oblasti IT, prehrambene industrije i energetike", kazala je Kalanović. Srbiji je, takođe, kako je dodala, potreban i agresivniji nastavak izgradnje saobraćajne, komunalne i poljoprivredne infrastrukture, i to ne samo na nacionalnom, već i na lokalnom i regionalnom nivou. "Mi predlažemo potpuno novi ekonomski koncept, jer nema više rupe na kaišu koju možemo da stežemo da bismo obezbedili vraćanje kamata na skupe kredite koje smo podigli u prethodnom periodu. To je neprihvatljivo, pretvorićemo se u zemlju koja radi samo da vrati kredite gušeći sopstveni razvoj", zaključila je Kalanović.
