> Izvor: B92
> Datum: subota 8.02.2014
> Rubrika: info_politika
> Naslov: "Moguće osvajanje 126 poslanika"
> Članak:

Beograd -- Lider SDPS Rasim Ljajić veruje da nije nerealno da koalicija oko naprednjaka osvoji apsolutnu većinu u parlamentu nakon izbora u martu.
"Koalicija oko SNS želi da ostvari što bolji izborni rezultat i da se približi cifri od 126 poslanika, što uopšte nije nerealno. Ali ako i budemo u prilici da sami formiramo vladu sigurno ćemo pozvati i neke druge političke stranke da nam se pridruže, jer se reforme ne mogu sprovoditi bez što šire društvene i podrške u parlamentu", rekao je Ljajić Tanjugu.
On je ocenio da se manje-više zna da će koalicija oko SNS dobiti najviše glasova birača, ali je naglasio da nikad nije bilo neizvesnije koja će stranka preći cenzus, navodeći da bi to mogla biti i glavna specifičnost izbora. Prema njegovim rečima, činjenica da i dosadašnji proevropski blok kao i stranke desnice na izbore izlaze u više kolona jasno govori da ne mogu svi da prođu dobro na izborima. "Prosta logika i matematika upućuju na to da će neke stranke koje godinama postoje na političkoj sceni, teško preći cenzus i da će nestati nakon ovih izbora", rekao je Ljajić. Uveren je da vlada koja bude formirana nakon tih izbora biti stabilna, sastavljena od što manjeg broja stranaka i ocenjuje da bi odmah trebalo da krene s rešavanjem ključnih ekonomskih i socijalnih problema, bez "prvih sto dana, koji se daju svakoj vladi za uhodavanje i pripreme". Potrebno je konačno dovršiti reforme započete još 2000. godine koje, iz više razloga, i to najveći deo u prvoj godini mandata vlade, kako bi građani benefite mogli da osete u trećoj ili četvrtoj godini od njihovog sprovođenja, rekao je Ljajić. On dodaje da će otpora reformama sigurno biti, ali i da će buduća vlada uvažiti sve društvene grupe na koje se one odnose, kao i da zanoki neće biti donoseni na prečac, bez javne rasprave i konsultacija. "Neće to uvek biti ni lako ni jednostavno, ali moramo da uvažvamo one zbog kojih zakone i donosimo, inače će svaki zakon biti mrtvo slovo na papiru", smatra Ljajić. Predstoje nam, dodao je, reforme u nekoliko ključnih oblasti - javnoj upravi, zdravstvenom sistemu, poreskoj politici, tržištu rada i to su, naglašava, ključne stvari koje se moraju uraditi ako "Srbija misli da krene napred a ne da večito tapka u mestu". "Želimo da afirmišemo socijalni dijalog i da na najbolji mogući način i kroz široku podršku dovedemo zemlju do trenutka kad možemo da otvorimo perspektivu i nadu, jer je najgore što se čini da su nada i perspektiva izgubljene", rekao je Ljajić i dodao da se to može promeniti samo kroz konkretne pomake, a ne davanjem lažnih obećanja. Bolje je ići politikom malih, ali sigurnih koraka i malih, ali realnih obećanja, rekao je Ljajić. Govoreći o političkoj situaciji u Sandžaku, Ljajić je rekao da je izvesno da će koalicija oko SNS ostvatiti pobedu "ubedljiviju nego bilo gde u Srbiji" i najmanje 50 odsto glasova, čime će potvrditi dominaciju u tom regionu i dati doprinos ubedljivoj pobedi na centralnom nivou. Ljajić je rekao da sve stranke iz Sandžaka "trče sada po Beogradu i jure potencijalne koalicione partnere, ne bi li ih neko stavio na listu jer same ne smeju da izađu na izbore i vide koliko su jake". "Kad sam 2000. godine ušao u DOS, tada su me nacionalnisti optuživali da sam četnik, izdajnik zato što sam ušao u koaliciju koja je sastavljena od stranaka koje imaju centrale u Beogradu. Sada sve druge stranke trče po Beogradu i jure potencijalne koalicione partnere", primetio je Ljajić.
