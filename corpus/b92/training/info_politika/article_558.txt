> Izvor: B92
> Datum: sreda 5.02.2014
> Rubrika: info_politika
> Naslov: "Tadić je deo projekta SNS"
> Članak:

Beograd -- Posle 18 meseci medijskog i kvazikrivično-pravnog progona i svega čemu smo izloženi od strane režima, odlasci iz DS stranku neće oslabiti kaže Borko Stefanović.
Šef poslaničke grupe demokrata je za Novosti kazao da DS ima više od 100.000 članova, a da se procenat onih koji su otišli može meriti u promilima.
Odgovarajući na pitanje da li DS strahuje da će stranka doskorašnjeg počasnog predsednika Borisa Tadića oteti birače DS-u, Stefanović kaže: "Tadić i ljudi oko njega nisu ni svesni koliko su deo projekta SNS i koliko pogoduju režimu, ali mislim da građani jesu. Nećemo trošiti energiju na te stvari. Mi se bavimo glavnom trkom, a kvalifikaciona trka za privezak Aleksandru Vučiću nije polje naših interesovanja." On je rekao da DS, pred vanredne parlamentarne izbore, razgovara sa mnogima koji ih podržavaju, dodajući da su u savez sa DS dobrodošli "svi koji žele da vide zaustavljanje ličnog režima jednog čoveka koji o svemu odlučuje u zemlji". "Naš rezultat će pre svega zavisiti od toga koliko će građani uvideti da režim želi da oni ostanu kod kuće, stvarajući lažnu dilemu da je sve rešeno. U uspeh u Beogradu ne sumnjamo, jer će građani birati između konkretnih rezultata Dragana Đilasa i naprednjačke bajke o Beogradu na vodi i silnim milijardama", istakao je Stefanović. Prema njegovim rečima DS će u predizbornoj kampanji akcenat staviti na obrazovanje, poljoprivredu i ekonomiju. "Štednju države, a ne građana, podsticaje za zapošljavanje i zaustavljanje otpuštanja radnika, uvođenje reda u javne institucije i stvaranje njihove stvarne nezavisnosti. Bićemo centar okupljanja svih koji žele brže zapošljavanje, ekonomski oporavak i izbacivanje uticaja stranaka na sva dešavanja", rekao je Stefanović. Na pitanje s kojim strankama će DS moći da sarađuje posle izbora, on je rekao da DS neće praviti nikakve koalicije ni dogovore sa naprednjacima, "niti sa onima kojima je jedina politika da budu Vučićev privezak". "Sve ostale opcije su otvorene, pre svega na osnovu programskih sličnosti", zaključio je on.
