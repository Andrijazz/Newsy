> Izvor: B92
> Datum:  
> Rubrika: info_politika
> Naslov: Đilas: DS nije privezak vlasti
> Članak:

Beograd -- Predsednik DS Dragan Đilas izjavio da je DS u poslednje dve nedelje napustilo manje od jedan odsto članova i da smisao stranke nije da bude "privezak vlasti".
On je kazao da je tu stranku u poslednje dve nedelje napustio tačno 141 član.
"Spremni smo na sve što nas čeka, očekujemo dalje laži, pritiske i hapšenja", kazao je Đilas, dodavši da se stranka ne raspada, već joj prilaze ljudi s imenom i ugledom, poput Aide Ćorović. Predsednik DS je ocenio da samo ta stranka ima unutastranački kapacitet da se demokratski menja. "Sve dok nas bude makar jedan, nećemo odustati od onoga za šta se borimo oduvek... Nećemo podleći pod pritiscima i na kraju ćemo pobediti", rekao je Đilas na konferenciji za novinare. "Siguran sam da će se podrška građana onome što mi radimo, načinom na koji radimo, pristojnosti koju zadržavamo bez obzira na napade kojima smo izloženi, jako dobro videti 16. marta" - na izborima, rekao je DJilas. DS su nedavno napustili počasni predsednik Boris Tadić i deo poslanika, članova Predsedništva i bivših ministara koji najavljuju osnivanje Nove demokratske stranke i nastup na izborima 16. marta. Predsednik Političkog saveta DS Dragoljub Mićunović je na istoj konferenciji za novinare kazao da može da razume da neko bude isključen iz stranke, jer ti ljudi ostaju verni sebi, ali da ne razume one koji sami odu iz stranke i to s najviših pozicija. Podsetio je da je i ranije bilo odlazaka i cepanja DS, i da je uvek govorio da se treba čuvati loših reči koje proizilaze iz trenutnog raspoloženja. "Naći ćemo se ponovo opet negde, nemoj da onda neko crveni i da mu bude neprijatno što je izgovarao neke reči na koje ga niko nije terao", rekao je Mićunović i poručio: "Nemojte upotrebljavati loše reči u javnosti prema ljudima sa kojima ste živeli i koji su vas stvorili". "Niko nije stvorio DS. Ona je sve nas stvorila i svakoga od nas učinila javnom ličnošću i pružila mu šansu da gradi svoju biografiju", istakao je Mićunović. Osvrnuvši se na postupanje medija, Mićunović je rekao da će "vrlo brzo doći vreme i zakoni", pa će se, kako je rekao, videti da zadatak medija ne sme biti laž, već da govore istinu.

Đilas izjavio je danas da će ta stranka, kao i sve ostale stranke, imati poseban izborni račun koji ne može biti blokiran, a da će tehnički problem sa računom DS biti rešen tokom narednih nekoliko dana. Na pitanje novinara vezano za navodnu blokadu računa DS i upitan iz kojih sredstava će finansirati izbornu kampanju, Đilas je na konferenciji za novinare naveo da je DS u prethodnih 18 meseci platio više od 300 miliona dinara preostalih iz prethodnog perioda. "Ovaj tehnički problem, koji se sada pojavio, verujem da ćemo rešiti u narednih nekoliko dana", rekao je Đilas i dodao da to ni na koji način ne ugrožava funkcionisanje DS. Upitan kada će DS predati izbornu listu i koji će kriterijumi biti primenjeni u izboru ljudi koji će biti stavljeni na listu, predsednik DS najavio je da će u petak biti održana konferencija za novinare sa strankama, udruženjima gradjana i sindikatima koji će biti na listi sa DS. Đilas je dodao da sve njih okuplja ideja otpora "ovom režimu, vlasti i i samovolji jednog čoveka".
