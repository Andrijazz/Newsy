> Izvor: B92
> Datum:  
> Rubrika: info_politika
> Naslov: DS: SNS ispunio nula obećanja
> Članak:

Beograd -- Demokratska stranka saopštila je da je predsednik SNS Aleksandar Vučić obećao tri milijarde evra investicija u projekat "Beograd na vodi" uoči odluke o izborima
DS je u saopštenju podsetio na 10 obećanja iz programa SNS za promene, uz komentar da nijedno od tih obećanja nije ispunjeno.
"Obećali 100 milijardi evra, a zatim 10 milijardi evra investicija svake godine - za godinu i po dana investicije nisu dostigle ni milijardu evra", navela je stranka Dragana Đilasa. DS je naveo da je studija izvodljivosti za kanal od Dunava do Egejskog mora državna tajna, a da Makedonija i Grčka nisu zainteresovane za taj projekat. "Smanjenje nezaposlenosti za devet procenata - u poslednjih godinu dana nezaposlenost povećana za jedan odsto, a Vlada budžetom za 2014. godinu sprema otpuštanje još 60.000 radnika", naveo je DS. DS je podsetio i na obećanje da neće biti partijskog zapošljavanja i naveo da su svi državni sekretari i direktori javnih preduzeća, agencija, domova zdravlja, ustanova kulture na republičkom i lokalnom nivou "birani isključivo po partijskom ključu", kao i da je zaposleno više od 15.000 stranačkih aktivista. "Odgovorno upravljanje javnim dugom kako bi se sprečilo nekontrolisano zaduživanje - Vlada građane zadužuje 11 miliona evra po danu, prvi u Evropi po povećanju javnog duga u poslednjih godinu i po dana", naveo je DS. DS je istakao da nije ostvareno ni obećanje SNS o čuvanju zdravlja stanovništva i ukazao na nestašice lekova i medicinskih sredstava, liste čekanja, aferu "aflatoksin", kao i da je "dve godine zaredom Srbija najgora u Evropi po zdravstvenoj zaštiti". "Smanjenje PDV na osnovne prehrambene proizvode: hleb, mleko, ulje, brašno - PDV na osnovne životne namirnice je povećan. Budžet za poljoprivredu biće pet odsto ukupnog budžeta, a posle svake godine veći za jedan odsto - budžet za poljoprivredu u 2012. godini, koji je pripremila prethodna vlada iznosio 5,1 odsto, u 2013. godini 4,4 odsto, a u 2014. godini 4,1 odsto ukupnog budžeta", naveo je DS. DS je podsetio i na obećane za pet do 10 odsto manje troškove kućnog budžeta za energiju, a kućni budžet zapravo je opterećen za 11 odsto više za struju, 6,4 odsto više za gas i dodatno će ove godine poskupeti grejanje i komunalne usluge zbog povećanja PDV-a sa 8 na 10 odsto. "Za četiri godine smanjiće nezaposlenost za devet odsto izgradnjom termoelektrana - nije započeta izgradnja nijedne nove termoelektrane, novi blok u Kostolcu potpisala prethodna vlada, broj nezaposlenih je povećan, a budžetom je predviđeno otpuštanje još 60.000 ljudi", naveo je DS.
