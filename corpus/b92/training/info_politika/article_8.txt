> Izvor: B92
> Datum: subota 4.01.2014
> Rubrika: info_politika
> Naslov: Pretres vladinog vozila na granici
> Članak:

Beograd -- Predsednik Koalicije udruženja izbeglica Miodrag Linta izjavio je da je na graničnom prelazu Bajakovo hrvatski carinik pretresao službeno vozilo Vlade Srbije.
On je rekao da je zbog toga optužio hrvatsku policiju za provokacije.
On je za agenciju Beta kazao, da je krenuo na Božićni prijem koji je za danas organizuje Srpsko Nacionalno veće u Zagrebu, i da je njegov dolazak carini bio najavljen pre četiri dana. "Kada smo stigli na granični prelaz, carinik je tražio od vozača da otvori gepek. Vozač je izašao automobila i pokazao cariniku moj diplomatski pasoš i rekao mu da je u pitanju službeno vozilo Vlade. Ne obazirući se na to, carinik je izvršio pregled vozila", objasnio je Linta. Prema njegovim rečima, tada je pozvao konzula u Zagrebu, koji mu je kazao da je "neuobičajeno da se najavljeno, vladino vozilo tretira na takav način". "Mislim da je u pitanju provokacija od strane hrvatske policije, a vezana je za moj javni angažman, odnosno za moju borbu za ljudska prava proteranih Srba. Smatram da je to nedopustivo i da je u pitanju skandal," ocenio je Linta. Dodao je i da je to treći put da u kratkom vremenskom periodu doživljava neprijatnosti prilikom ulaska u Hrvatsku i naglasio da je nedavno bez razloga bio zadržan 50 minuta na granici.
