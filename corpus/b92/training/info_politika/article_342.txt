> Izvor: B92
> Datum: ponedeljak 27.01.2014
> Rubrika: info_politika
> Naslov: Za kampanju 800 miliona dinara
> Članak:

Beograd -- Troškovi vanrednih izbora nisu mogli da se obračunaju u državnoj kasi koju su poslanici usvojili krajem prošle godine.
Zbog toga će svi rashodi predstojećeg vanrednog glasanja morati da se namire iz - budžetske rezerve.
Za vanredni izlazak na birališta prvo će biti obezbeđeno više od 800 miliona dinara, koliko će pripasti učesnicima u izbornoj utakmici. Zakon propisuje da 20 odsto kompletne sume, odnosno 160,5 miliona, dele sve partije koje zauzmu startnu poziciju. Dakle, koliko će ko dobiti zavisi od broja prijavljenih učesnika. Oni koji uđu u parlament podeliće mnogo veći "kolač" - čak 642 miliona dinara. Zbog promenjene osnovice za obračun, suma za izbore ove godine biće manja nego što su stranke dobijale za poslednje glasanje. Prošle godine partije su od države dobile ukupno 890 miliona dinara, koje su mogle da troše na bilborde, reklame na radiju i TV, mitinge... Inače, zakon obavezuje stranke da otvore poseban račun i da sredstva koja im stignu od države troše isključivo za kampanju, a da detaljan raport o prihodima i rashodima dostave Agenciji za borbu protiv korupcije. Osim izdatka za partije, država će morati da obezbedi i novac za rad Republičke izborne komisije. Tu su i štampanje glasačkih listića, dnevnice za rad članova komisije i biračkih odbora. Sve to na prošlim izborima koštalo je 1,1 milijardu dinara. Prema izveštajima partijskih štabova, koje su podnosili nakon poslednjih parlamentarnih izbora, videlo se da je njihova kampanja koštala oko 20 miliona evra. I tu nisu bili navedeni svi troškovi...
