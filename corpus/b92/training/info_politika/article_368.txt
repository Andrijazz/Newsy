> Izvor: B92
> Datum: utorak 28.01.2014
> Rubrika: info_politika
> Naslov: Rodić nastavlja posetu SAD
> Članak:

Beograd -- Ministar odbrane Srbije Nebojša Rodić danas nastavlja posetu SAD, gde je u ponedeljak u Pentagonu 
razgovarao sa američkim ministrom odbrane Čarlsom Hejgelom.
Rodić i Hejgel su juče potpisali sporazum koji se odnosi na bezbednosne mere za zaštitu tajnih vojnih podataka, a koji će, kako su ocenili, snažno doprineti unapredjenju saradnje u oblasti odbrane dve zemlje.
Kako se navodi u saopštenju Ministarstva odbrane Srbije, sporazum će najviše doprineti razvoju saradnje u oblasti obaveštajno-bezbednosne i naučno-istraživačke delatnosti, ali će se odraziti i na kvalitet obuke i zajedničkih vežbi jedinica Vojske Srbije i oružanih snaga SAD. Hejgel je čestitao na početku pristupnih pregovora Srbije i Evropske unije i pozdravio napore koje Vlada Srbije ulaže u uspeh dijaloga i normalizaciju odnosa s Prištinom. Kako je navedeno, on je kazao da ceni "proaktivni pristup Srbije u obezbeđenju stabilnog i predvidivog bezbednosnog okruženja i podrške integrativnim procesima u regionu". On je rekao i da je za ostvarivanje mira u regionu, posebno na Kosovu i Metohiji, neophodno održavanja aktuelnog nivoa angažovanja Kfora i "kontinuiteta uspostavljenih modela međusobne saradnje". Hejgel je takođe istakao da ceni hrabrost vlade i prvog potpredsednika Aleksandra Vučića zbog političke odluke o održavanju vanrednih parlamentarnih izbora i da je to "mudra odluka" koja treba da potvrdi "volju građana u pravcu dosadašnjih energičnih i odlučnih reformskih procesa". Rodić je zahvalio vladi SAD na pomoći i podršci kroz Programe bezbednosne podrške, a posebno prilikom razvoja i opremanja Centra za obuku jedinica za multinacionalne operacije u bazi "Jug", kao i Program državnog partnerstva s Nacionalnom gardom države Ohajo. Kao prioritete buduće saradnje, Rodić je označio nastavak organizacije zajedničkih vežbi i obuke, modernizaciju i opremanje deklarisanih snaga Vojske Srbije, kao i edukaciju i stručno usavršavanje pripadnika Ministarstva odbrane i Vojske Srbije. U tom kontekstu istakao je značaj organizacije vežbi PLATINUM WOLF 14 i 15, odnosno LOGEX 15 u Srbiji, što ne predstavlja, kako je naveo, samo pokazatelj uspešne bilateralne vojne saradnje, već ima i regionalni karakter. Pre susreta u Pentagonu, ministar Rodić je, uz vojne počasti, položio venac na Grob neznanom junaku iz Prvog svetskog rata na Vojnom groblju Arlington kod Vašingtona.
