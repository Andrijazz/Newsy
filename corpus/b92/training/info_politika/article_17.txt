> Izvor: B92
> Datum: nedelja 5.01.2014
> Rubrika: info_politika
> Naslov: Ružić: Ne očekujem uvođenje viza
> Članak:

Beograd -- Ministar bez portfelja zadužen za evropske integracije Branko Ružić izjavio da ne očekuje da će Srbija doći u u kritičnu poziciju da bezvizni režim bude ukinut.
Ružić je rekao i da ne očekuje neprijatna iznenađenja na prvoj međuvladinoj konferenciji Srbije i EU kada će biti objavljen i pregovarački okvir.
Međutim, kako je istakao, ne očekuje da će iznenađenja biti ni preterano prijatna i dodao da je reč o poslu kome se mora prići veoma studiozno.
"Nema bilo kog razloga za podizanje tenzije oko neke eventualne tajnosti podataka kada je u pitanju pregovarački okvir...Naravno da će biti objavljen, a ono što je prirodno to je da pregavarački okvir bude objavljen prvo od strane Evropske unije, odnosno Evropske komisije, a onda će biti postavljen i na sajt vlade", rekao je Ružić gostujući na RTS-u. On je rekao da je pregovarački okvir preveden i spreman za publikovanje, a da će siže pregovaračkog okvira biti predstavljeno 21. januara na prvoj međuvladinoj konferenciji. "Okvir je preveden i spreman za publikovanje. U procesu učestvujemo zajedno s Evropskom komisijom i postoje pravila koja se moraju poštovati", istakao je Ružić. On je dodao da će Srbija imati odgovor na ono što bude predstavljeno 21. januara. Ružić je napomenuo da 21. januara i simbolički i suštinski počinju pregovori o pristupanju Srbije EU i da je ova godina godina evropskih integracija budući da će, kako je kazao, biti održano oko 50 sastanaka te vrste. Ružić je rekao da je cilj da se otvori šest pregovaračkih poglavlja do kraja godine i istakao da Srbija u pregovaračkom procesu nije sama. "Poglavlje 35 je najveća nepoznanica i ima najveći stepen političkog karaktera. To je nepoznanica i za Evropsku komisiju", rekao je on i dodao da je potrebna inventivnost kako bi se sva pitanja rešila. On je naveo da EU ima ujednačenu politiku u pogledu proširenja koja je dobrodošla, kao i da u korist Srbije ide i činjenica da ove godine EU predsedavaju Grčka i Italija koje su dve osvedočene zemlje prijatelji Srbije u procesu evrointegracija. Upitan o problemu azilanata i mogućem ukidanju bezviznog režima EU sa Srbijom, Ružić je odgovorio da ne treba zastrašivati gradane, ali ni zatvarati oči pred problemom. "Imamo najveći problem sa lažnim azilantima koji žele da odu u Nemačku. To želimo da rešimo u partnerskom odnosu sa Nemačkom i sa EU. Mehanizam podrazumeva da država pokrene tu inicijativu, a onda je potrebno da to izglasa dve trećine članica EU", objasnio je Ružić. On je, međutim, istakao da ne očekuje da će Srbija 9. januara doći u kritičnu poziciju da bezvizni režim bude ukinut. Ministar je rekao da ne bi želeo da se tema evropskih integracija i eventualnih parlamentarnih izbora koristi u političke svrhe. On je dodao da je važan cilj za državu lakše sprovesti u redovnoj proceduri, a ne u okolnostima izborne kampanje, novih koalicija i nove vlade.
