> Izvor: B92
> Datum:  
> Rubrika: info_politika
> Naslov: Optužbe DS-SNS zbog Vučevića
> Članak:

Novi Sad -- Novosadski odbor DS ponovo je zatražio ostavku gradonačelnika Miloša Vučevića jer je nesposoban i ne bavi se čime bi trebalo. SNS: Optužbe DS-a nemaju argumente
"S obzirom da je nesposoban za brigu o bezbednosti Novosađana, nesposoban za privlačenje novih investitora, nesposoban da popravi stanje u javnim preduzećima, a jedino sposoban za najprizemnije uvrede, klevete i laži, zahtevamo njegovu hitnu ostavku i izvinjenje, koje duguje pre svega Novosađanima", piše u saopštenju DS.
DS je ocenila da je Vučević odgovoran zato što je Novi Sad postao veoma nebezbedan, uz svakodnevno oružano nasilje na ulicama i strah građana. DS je naveo da Vučević u gradskoj vlasti sedi sa pojedinim strankama koje je on lično optuživao za kupovanje glasova na lokalnim izborima maja 2012. godine.

Gradski odbor SNS Novi Sad saopštio je da optužbe Demokratske stranke na račun gradonačelnika Miloša Vučevića nemaju nijedan argument. Novosadski naprednjaci navode da su zadovoljni činjenicom da DS u Novom Sadu "nema biračima da ponudi ništa sem besmislenih saopštenja u kojima traži ostavku gradonačelnika". "To je jasan pokazatelj da SNS ne mora da brine za dobar rezultat na predstojećim izborima 16. marta", navodi se u saopštenju SNS. Naprednjaci ističu da su razlozi koje DS navodi za ostavku gradonačelnika "više nego interesantni", jer kako stoji, podizanje tenzije oko bezbednosti u gradu jeste, po naprednjacima, glavni argument za pomenute zahteve. "Javnosti radi, Miloš Vučević je najzaslužniji što je Novi Sad dobio načelnika policijske uprave koji nije bio postavljen gotovo četiri godine zbog nemogućnosti da se razne frakcije u okviru DS dogovre oko personalnog rešenja", ističe se u saopštenju. Novosadski naprednajci dodaju da prethodni gradonačelnik Igor Pavličić nije bio ni uključen u razgovore oko postavljanja načelnika policijske uprave što, kako se navodi, "dovoljno govori o razlici u sposobnosti i uticaju prethodnog i sadašnjeg gradonačelnika". Gradski odbor SNS poručuje da priča o bezbednosti izlazi iz okvira stranačke priče i stranačkih prepucavanja te da stvaranje tenzije ne donosi dobro nijednom stanovniku Novog Sada.
