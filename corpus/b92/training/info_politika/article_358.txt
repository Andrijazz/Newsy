> Izvor: B92
> Datum: utorak 28.01.2014
> Rubrika: info_politika
> Naslov: DSS:Jedinstvena Rusija podržava DSS
> Članak:

Beograd -- Ruska vladajuća partija Jedinstvena Rusija nastaviće da pruža podršku politici DSS u pogledu očuvanja Kosova i Metohije u sastavu Srbije, saopštila je DSS.
Potpredsednik DSS Nenad Popović sastao se danas u Moskvi s Konstantinom Kosačovom, članom Vrhovnog saveta Jedinstvene Rusije. Na sastanku je rečeno i da će Jedinstvena Rusija nastaviti da pruža snažnu podršku DSS-u da bi se "razvila najbolja ekonomska saradnje Srbije sa zemljama Evroazijskog ekonomskog saveza".
Popović je ponovio stav DSS da Srbija treba da odustane od približavanja Evropskoj uniji i da proglasi političku neutralnost, uz ocenu da je to i najbolji put za očuvanje političkih i ekonomskih odnosa sa Rusijom. "Proglašenje političke neutralnosti je garant očuvanja bescarinskog sporazuma sa Rusijom koji Srbija ima jedina na svetu, a koji predstavlja našu najveću šansu za povećanje izvoza, privlačenja stranih investicija i otvaranja novih radnih mesta", rekao je Popović.
