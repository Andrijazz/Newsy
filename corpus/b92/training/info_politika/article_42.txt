> Izvor: B92
> Datum:  
> Rubrika: info_politika
> Naslov: Fratini stigao u Beograd
> Članak:

Beograd -- Franko Fratini, aktuelni savetnik Vlade Srbije za pregovore sa EU u poglavljima 23 i 24, doputovao je u Beograd, saznaje Danas u Ambasadi Italije.
Kako je rečeno tom listu, Fratini se u poslepodnevnim satima sastao s tužiocem za organizovani kriminal Miljkom Radisavljevićem, a zatim je na radnoj večeri razgovarao sa Nebojšom Stefanovićem, predsednikom Skupštine Srbije.
Predviđeno je da će se Fratini, koji je tokom bogate karijere bio i potpredsednik Evropske komisije, a u poslednje vreme se pominje kao jedan od najozbiljnijih kandidata za novog generalnog sekretara NATO-a, sutra susresti s prvim potpredsednikom Vlade Aleksandrom Vučićem, ministrom spoljnih poslova Ivanom Mrkićem, ministrom pravde Nikolom Selakovićem, šeficom pregovaračkog tima Srbije sa EU Tanjom Miščević, a da će na radnom ručku razgovarati sa stručnjacima zaduženim za pripremu pregovaračkih poglavlja 23 i 24. Posetu Beogradu italijanski političar će završiti sastankom sa Vanjom Vukićem, državnim sekretarom u Ministarstvu unutrašnjih poslova. Kako navode u Ambasadi Italije, osnovni cilj Fratinijevog dolaska jeste razmatranje predstojećeg početka pregovora o članstvu Srbije u EU i prve međuvladine konferencije u Briselu, zakazane za 21. januar. "U fokusu razgovora biće domeni u kojima Fratini bez novčane nadoknade savetuje Vladu Srbije, uključujući vladavinu prava, osnovna ljudska prava i reformu pravosuđa", kažu sagovornici lista "Danas". Franko Fratini je tokom svoje prethodne posete Beogradu, u oktobru 2013, ocenio da će proces evropskog ujedinjenja biti završen tek kada i Srbija bude postala članica EU.
