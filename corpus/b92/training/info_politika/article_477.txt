> Izvor: B92
> Datum: nedelja 2.02.2014
> Rubrika: info_politika
> Naslov: Tadić: Izlazim na izbore 16. marta
> Članak:

Beograd -- Boris Tadić, koji je prošlog četvrtka napustio Demokratsku stranku, izjavio je da je odlučio da izađe na predstojeće vanredne parlamentarne izbore 16. marta.
Bivši predsednik Srbije i Demokratske stranke rekao je, gostujući u Stavu Srbije na TV Prva, da na predstojeće izbore izlazi sa ljudima iz DS koji su prethodnih osam godina podržavali njegovu politiku.
Razgovori o tome ko će još ući u koalicionu listu još nisu završeni, dodao je Tadić. Nekadašnji lider demokrata je rekao da je za njega uspeh sve iznad 10 odsto glasova na predstojećim izborima. Uložio sam mnogo truda za demokratiju u ovoj zemlji, rekao je Tadić. Smatram da je opasno da zemlja padne u ruke jedne stranke, SNS, jer ona ne ume da vodi državu, nema koncept, kaže bivši predsednik Srbije. On je napomenuo i da lista još nema ime. "Ja na ovim izborima hoću da otvorim pitanje politike za budućnost", kaže Tadić. Hoću da pomognem ljudima u sektorima u kojima sudbina građana mora biti rešena, rekao je i dodao da ga ne zanima mesto u novoj Vladi Srbije.
DS danas obeležava 24 godine rada. Lider demokrata Dragan Đilas izjavio je da se nada da su predstojeći parlamentarni izbori 16. marta poslednji put da se ta stranka bori protiv diktature u Srbiji.
DS danas obeležava 24 godine rada. Lider demokrata Dragan Đilas izjavio je da se nada da su predstojeći parlamentarni izbori 16. marta poslednji put da se ta stranka bori protiv diktature u Srbiji.
Govoreći o DS, kazao je: "To nije stranka koju ja prepoznajem, koju sam ja vodio prethodnih godina". Rekao je da nije mogao da pretpostavi da će ta stranka da pravi koaliciju sa Zoranom Živkovićem (Nova stranka) i sa onima koji su promovisali "bele listiće". "Kad sam pravio koaliciju sa Dačićem govorili su da je to izdaja...Danas ti ljudi govore da je Ivica Dačić Čerčil... Naravno govorim o Vesni Pešić...Mi sa tim ljudima sada pravimo koaliciju..." Zoran Živković je čovek koji pripada jednom biznis klanu i koji smatra da politika može da bude povezana sa biznisom, ja to ne mislim, kaže Tadić. Zoran Živković je nosio teret odgovornosti za politiku stranke tog vremena, koja prema mom mišljenju nije bila dobra, dodao je. Ja ne kažem da Dragan Đilas nema pravo da sa tim ljudima pravi koaliciju, ali tu nema mesta za mene, rekao je Tadić. Ne mogu biti u koaliciji sa ljudima koji smatraju da sam šef mafije, Al Kapone, kao što je rekla Vesna Pešić, ili koji smatraju da sam uništio DS, kao što je govorio Živković, kaže Tadić. "Ja sam časno obavljao svoj posao". "Ja u predizbornoj koaliciji neću biti sa ljudima koji smatraju da sam uništio Srbiju", kaže Tadić.
Lider ZZS Dušan Petrović smatra da je odluka Borisa Tadića da stane na čelo nove političke grupacije potez odgovornog čoveka, od suštinskog značaja za dalji razvoj demokratije.
Lider ZZS Dušan Petrović smatra da je odluka Borisa Tadića da stane na čelo nove političke grupacije potez odgovornog čoveka, od suštinskog značaja za dalji razvoj demokratije.
Na spekulacije u javnosti da je Aleksandar Vučić znao i pre nego što je on objavio da će da napusti Demokratsku stranku, Tadić je rekao da je to laž koja je iskorišćena u svrhe politike i da to niko nije znao 20 minuta pre nego što je i zvanično izrekao na konferenciji. Tadić je rekao da je svoju odluku 20 minuta pre konferencije saopštio Miodragu Rakiću, koji je, podsetimo, i sam nedavno napustio DS. Nema nikakvog tajnog plana sa Vučićem, kaže Tadić. Rekao je da nema dogovora sa Vučićem, da lider SNS vodi takvu politiku da je sa njima nemoguće napraviti nekakav dogovor pre izbora, i da je to njemu odavno jasno. "Ja nemam dogovor ni sam Vučićem, ni sa Dačićem, kao što nisam imao dogovor ni sa Čedomirom Jovanovićem... Podsećam da se pisalo da sa Čedomirom Jovanovićem rasturam Demokratsku stranku". Tadić je i naglasio da govori o predizbornim koalicijama. "Dragan Đilas ima pravo da definiše svoje biračko telo", rekao je Tadić dodajući da je prethodnih meseci išao malo levo, malo desno i da je sada prilika da definiše svoju politiku. Tadić je rekao i da politika DS više nije njegova politika. Razlog mog ulaska na ove izbore je to što aktuelna vlast nema koncepciju, pravi je u hodu, opozicija ima još slabiju politiku, a veliki broj građana, preko milion građana ne zna šta da radi, kaže Tadić.

Upotrebom tabloida nastala je magla, dodaje Tadić. Ako se stalno pravi magla u društvu, ako se vlada demagogijom, kao što se radi danas, građani neće moći da kritikuju, kaže Tadić dodajući da su u vreme dok je on bio na vlasti građani itekako kritikovali. "Mi smo stvarali pretpostavke demokratije, mi danas gubimo pretpostavke demokratije", rekao je Tadić. Mi nećemo bolje živeti ako građani nemaju pune informacije o tome kuda se kreće, kaže on. Ključna stvar je reformacija obrazovanja i političke kulture, kaže Tadić. "Bez toga nema investicija, niko neće da investira u zemlju gde nema stručne radne snage...Kad toga nema, nema ni investicija... Nema investicija bez podsticaja malim i srednjim preduzećima i krupnom kapitalu - krupni kapital, tu mora da se razdvoji ko je kriminalac, a ko nije. Bez toga nema napretka", ocenjuje Tadić. On je, govoreći o tabloidima, rekao da su strašni napadi i na Đilasa, čak i od onih medija koje je stvorio. Rekao je da ima odgovornost za to što, dok je bio predsednik države, nije na neki način zaustavio tu tabloidizaciju, koja kako je ocenio ipak nije bila prisutna u toj meri. Kaže da je to bila jedna od tema na njegovom sastanku sa Vučićem, kome je poručio da tako ne može da se vodi zemlja. Ali, dodao je, na tom sastanku su se saglasili oko nekih pitanja.
Boris Tadić je u decembru gostovao u Utisku nedelje na TV B92. Upitan tada šta bi bili eventualni uslovi za "veliku koaliciju" demokrata sa SNS, Tadić je rekao da treba redefinisati strateške ciljeve, definisati podelu uloga i promeniti okolnosti pod kojima Srbija funkcioniše - jer je došlo do tabloidizacije svega.
Boris Tadić je u decembru gostovao u Utisku nedelje na TV B92. Upitan tada šta bi bili eventualni uslovi za "veliku koaliciju" demokrata sa SNS, Tadić je rekao da treba redefinisati strateške ciljeve, definisati podelu uloga i promeniti okolnosti pod kojima Srbija funkcioniše - jer je došlo do tabloidizacije svega.
Ja nisam imao kalkulaciju oko velike koalicije, rekao je Tadić. Đilas je bio za saradnju sa SNS, ali ja sam bio protiv toga, kaže on. Na spekulacije u javnosti da je DS-u pred prošle izbore ponuđeno da, ukoliko Tadić pobedi na predsedničkim izborima, Đilas bude premijer, NIkolić predsednik Skupštine Srbije, a Aleksandar Vučić gradonačelnik Beograda, Tadić je rekao: "Pred prošle izbore svi su razgovarali sa svima, ja nisam učestvovao u tim pregovorima, neki drugi ljudi su pregovarali u ime DS, ali to su mi preneli". Tadić je ponovio da nije bio za "veliku koaliciju" tada, ali da je smatrao da Dragan Đilas treba da bude premijer, naročito što bi u to vreme imao veliku podršku građana, koji su imali poverenje u njegove menadžerske sposobnosti na osnovu rezulatata u Beogradu, ali da Đilas nije bio zainteresovan za to. Upitan da li je danas za koaliciju sa SNS, Tadić je rekao: "Ako će SNS voditi ovakvu politiku vezanu za medije, da su mediji deo izvršne vlasti, nisam za "veliku koaliciju"." Rekao je takođe da nije za tu koaliciju ukoliko SNS bude i dalje vodila politiku u kulturi i obrazovanju kakvu danas vodi, i politiku o investicijama, kakvu danas vodi.
