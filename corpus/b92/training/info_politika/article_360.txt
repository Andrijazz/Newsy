> Izvor: B92
> Datum: utorak 28.01.2014
> Rubrika: info_politika
> Naslov: DS: Vlada sama sebe srušila
> Članak:

Beograd -- DS ocenila da je Vlada samu sebe srušila zbog nesposobnosti i nemogućnosti da građanima obezbedi bolji život koji je obećala. SNS: DS vodi kampanju lažima.
U saopštenju, DS je navela da podaci Ministarstva finansija pokazuju da su budžetski prihodi u 2013. godini za 500 miliona evra bili manji od planiranih.
"Broj nezaposlenih u Srbiji je porastao, a istovremeno je u javnom sektoru u prethodnih godinu dana zaposleno više od 50.000 stranačkih kadrova", istakla je DS i dodala je "ova Vlada Srbiju zadužila za pet milijardi evra, odnosno 11 miliona evra dnevno". Strane investicije u 2013. godini bile su, kako je navela DS, tri puta niže od obećanih dve milijarde evra.

Srpska napredna stranka (SNS) odbacila je danas ocenu Demokratske stranke (DS) da je Vlada Srbije srušila samu sebe zbog nesposobnosti i nemogućnosti da građanima obezbedi bolji život koji im je obećala. Kako se navodi u saopštenju SNS, stopa nezaposlenosti je tokom četiri godine vlasti DS porasla sa 14,4 odsto na 26,1 odsto. "Uspeli smo ne samo zaustavimo daovaj vrtoglav negativni trend, već i da u 2013. nezaposlenost smanjimo na 24,1 odsto", navela je SNS. Kako se navodi u saopštenju SNS-a, DS svoju kampanju vodi "isključivo na izmišljotinama i lažima, jer ne poseduju nijedan kvalitet, osim sposobnosti da opljačkaju, otimaju, razore i unište". SNS je ukazala da je izmišljen podatak o zapošljavanju 50.000 ljudi u javnom sektoru i podsetila da je DS zapošljavala stranački kadar, kada je, na primer, u preduzeću JP "Ada Ciganlija" povećala broj zaposlenih sa 18 na više od 120. "Upravo takva njihova 'stručnost' i 'odgovorno' ponašanje doveli su do toga da danas imamo gotovo 800.000 zaposlenih u javnom sektoru, od kojih je najveći broj zaposlen u periodu od 2008. do 2012. godine. U isto vreme, zahvaljujući DS, u Srbiji je izgubljeno 400.000 radnih mesta u realnom sektoru", naveli su.
