> Izvor: B92
> Datum: utorak 4.02.2014
> Rubrika: info_politika
> Naslov: "DSS neće da zamuti svoju politiku"
> Članak:

Beograd -- Što se DSS tiče, naš program i naši principi važniji su od ulaska u vlast, kaže za B92 Vladeta Janković obrazlažući odluku DSS da samostalno izađe na izbore.
Takođe, rekao je on gostujući u Kažiprstu B92, da se do sada pokazalo da je vrlo teško uklopiti političku liniju koju zastupa DSS sa drugim strankama i njihovim programom. Bilo je, kako kaže, reči o saradnji sa nekim strankama, ali se DSS ne slaže s njihovim metodama, a te razlike nisu premostive.
Na pitanje koje su to stranke s kojima je razgovarala Demokratska stranka Srbije, predsednik Političkog saveta DSS je rekao da su to desno orijentisani pokreti koji su bili spremni da sa DSS idu na izbore, međutim metodi tih stranaka nisu za DSS. S nekima smo sarađivali u lokalnim sredinama, ali i to se pokazalo da nije dobro, ni matematički, rekao je Janković i naveo primer Odžaka, gde je DSS izgubila dosta glasova, jer je bila u savezu sa Dverima. "Dakle, odlučili smo da naša čista politika ne treba da bude zamućena. Spremni smo na rizik, jer verujemo u naš program i ljude koji taj program treba da iznesu", rekao je on. Govoreći o tome da im istraživanja javnog mnjenja predviđaju da će na izborima osvojiti oko 7 odsto i o mogućim postizbornim koalicijama, Janković kaže da "to ostaje da se vidi, jer sve zavisi od ishoda izbora i koliko će ko dobiti poslanika". "Što se DSS tiče, za nas su naš program i naši principi važniji od ulaska u vlast i na tome smo više puta insistirali, kao što je i Vojislav Koštunica vratio vlast narodu i odlučio da se ide na izbore", rekao je on. Na pitanje kako su neke stranke dobre za DSS na lokalu, a ne i na republičkom nivou, Janković je rekao da se politika na lokalnom nivou, gde se rešavaju tehnička pitanja, i ona na republičkom, gde su problemi mnogo krupniji, ne mogu porediti. Osvrćući se na reči lidera DSS da se mnoge partije u Srbiji evrofanatično ponašaju i odgovarajući na pitanje koje su to partije, Janković kaže da su to partije koje su nosioci sadašnje vlasti, dodajući da je ta reč upotrebljena zbog njihovog bezrezervnog podržavanja EU. "Mi smo evrorealistični i gledamo stvari onakve kakve jesu i nastojimo da ih kao takve predočimo građanima", kazao je on i dodao da je evrorealnost takva da je EU, po mnogim pitanjima, štetna za Srbiju i budućnost njenih građana. "Na primer, primena SSP-a, tu naša privreda gubi stotine miliona, a ne dobija ništa. Izgubili smo i deo teritorije države i mislimo da je u tom smislu cena približavanja EU bila previsoka. Sve to smatramo kao evrofanatično ponašanje", istakao je Janković i dodao da sadašnja vlast ima snishodljiv i ponižavajući odnos prema EU. "Pristaje se na sve zahteve koji stalno postaju sve veći, drskiji...Naša ideja je da se prekine proces evrointegracija, odnosno pregovori sa EU i da se budući odnosi sa zemljama Evropske unije zasnivaju na bilateralnoj komunikaciji, što bi bilo na obostranu korist. To mnogi već rade, a radiće i drugi", ističe Janković i navodi primer Islanda i Britanije. On je rekao i da je veoma važno da se objasni politika DS prema Evropi, odnosno politika neutralnosti. "Da raščistimo, mi nismo protiv EU, jer mi Evropi pripadamo, ali jesmo protiv kolosalne administracije u Briselu koja od Evrope pravi neku vrstu Komonvelta koji nije u interesu naše zemlje", rekao je predsednik Političkog saveta Demokratske stranke Srbije. On je takođe rekao da treba raščistiti i sa tim da će Srbija propasti ako ne bude ušla u EU, jer nije Švajcarska. "DSS se zalaže za put nesvrstavanja, jer je to put političke neutralnosti i put koji nas čini otvorenim i slobodnim", kaže Janković i dodaje da će DSS uskoro predstaviti njihov plan o budućnosti Srbije, odnosno o tome kako naša zemlja može da prosperira kroz političku neutralnost. "Stalo nam je da kažemo zašto promovišemo politiku neutralnosti i sve vreme iznosimo argumente o tome i čekamo da nas drugi ospore, argumentovano...Naša krajnja ideja je da najkasnije 2015. bude raspisan referendum, posle javne i svima dostupne diskusije, na kom će se narod odlučivati hoće li u EU i da tamo postanu ne ni treže zemlje, već i iza Bugarske i Rumunije, a pitajte njih kako im je", rekao je Janković. On kaže da Srbija treba da obezbedi samopoštovanje i da upravo to dovlači investicije, kao i ako imate instutucije koje funkcionišu. To će prepoznati investitori. Njih, kako kaže, ne interesuje kako se zemlja opire EU integracijama, jer se i sam kapital opire propisima. Takođe, zaključuje on, politika neutralnosti neće zatvoriti puteve kapitala, jer će on nastaviti da pristiže, a DSS je uveren da bi tog kapitala bilo i više da nismo u ovoj snishodljivoj fazi odnosa sa EU.
