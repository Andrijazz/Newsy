> Izvor: B92
> Datum: nedelja 2.02.2014
> Rubrika: info_politika
> Naslov: Ružica Đinđić: Ostajem u DS
> Članak:

Beograd -- Ružica Đinđić, supruga ubijenog premijera Zorana Đinđića, izjavila je da neće napustiti Demokratsku stranku.
"Iako je bilo razloga da u prošlosti budem i nezadovoljna politikom koju je sprovodila DS, da kažem da je ona izdala ideje Zorana Đinđića, nije mi padalo na pamet da izlazim iz stranke, nego sam sve vreme ostajala u njoj. Tako će biti i ubuduće", poručila je za Novosti Ružica Đinđić, član Predsedništva DS.
Komentarišući najnovija previranja u DS i odlazak Tadića i drugih članova iz stranke, ona kaže: "Ne bih komentarisala Tadićeve poteze, ali smatram da su neki komentari koje je izrekao o stranci nakon odlaska u najmanju ruku neumesni. To nije korektno prema stranci čiji je jedan od osnivača njegov pokojni otac i u kojoj je Tadić bio od mladalačkih dana". Đinđićeva objašnjava da su demokratama, izgleda, potrebna teška dešavanja da bi konsolidovali redove i krenuli dalje. "Na proslavi rođendana osetila sam novu energiju koja će, nadam se, naći put do birača", rekla je Ružica Đinđić. Na pitanje da li će biti na listi DS za predstojeće izbore, ona kaže: "Potpuno sam okupirana vođenjem fonda koji čuva sećanje na Zorana i profesionalni politički angažman mi je još višak. Naravno, gde god budem mogla da pomognem i gde stranka smatra da treba da pomognem - mogu da računaju na mene".
