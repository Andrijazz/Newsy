> Izvor: B92
> Datum: nedelja 9.02.2014
> Rubrika: info_politika
> Naslov: "Unaprediti usluge brige o starima"
> Članak:

Beograd -- Kandidat LDP za gradonačelnika Beograda Željko Ožegović rekao da je potrebno unaprediti uslugu brige o starim licima i povećati broj geronto domaćica.
Ožegović je istakao da je to neophodno učiniti budući da brojne projekcije ukazuju da će već do 2021. u Beogradu živeti čak 30 odsto ljudi starijih od 60 godina.
On je istakao i da je "broj angažovanih geronto domaćica u Beogradu trenutno nedovoljan", jer njih oko 670 brinu oko svega 2.100 korisnika. Ožegović je istakao i da je "to usluga koju je potrebno proširiti na druge opštine i da moramo povećati broj geronto domaćica", saopštio je LDP. Prema njegovim rečima, one posećuju korisnike najviše dva puta nedeljno, što je nedovoljno "i svakako moramo razmišljati o tome kako ćemo tu uslugu unaprediti i proširiti". Ožegović je istakao da postoje mnoge stvari koje se mogu popraviti, "a koje ne zahtevaju veliki novac, nego dobro organizovanje, efikasnost u radu i osećaj odgovornosti prema građanima". "Potrebno je, u saradnji sa mladim ljudima, školama, univerzitetima, razviti sistem volonterskog servisa, po modelu koji postoji u zapadnim zemljama", založio se on, dodajući da "to kod nas još nije razvijeno". Prema njegovim rečima, LDP je stranka u kojoj ima mnogo mladih ljudi koji žele da pomognu "i njihova inicijativa je da se napravi sistem na nivou grada putem kojeg bismo išli u susret ovom problemu". "Siguran sam postoji veliki broj naših najstarijih sugrađana kojima je potrebna fizička pomoć, od toga da neko umesto njih ode u prodavnicu, ili da im asistira prilikom izlaska na ulicu", rekao je Ožegović. On je istovremeno istakao i da je isto siguran da postoji veliki broj mladih koji oseća potrebu da pomogne, "ali nažalost u ovom trenutku ne postoji sistem koji tako nešto omogućava", navodi se u saopštenju.
