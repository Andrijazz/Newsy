> Izvor: B92
> Datum: utorak 28.01.2014
> Rubrika: info_politika
> Naslov: Prijave stranaka od 4. februara
> Članak:

Beograd -- Predsednik Republičke izborne komisije Dejan Đurđević kaže da će za predstojeće parlamentarne izbore stranke moći da se prijavljuju najkasnije od 4. februara.
"Čim predsednik Srbije Tomislav Nikolić raspiše izbore, mi imamo obavezu da učesnicima u roku od pet dana stavimo na raspolaganje sve obrasce za sakupljanje potpisa i druge podzakonske akte. To znači da će, ako izbori budu raspisani u sredu, stranke, koalicije i grupe građana moći da preuzimaju dokumentaciju najkasnije od 4. februara", navodi za Novosti Đurđević. On ističe da će pravila oko prijavljivanja učesnika ostati ista i da stranke, koalicije ili grupe građana treba da predaju najmanje 10.000 overenih potpisa građana koji podržavaju njihovu listu, što važi i za stranke nacionalnih manjina. "Naravno, uz listu kandidata za poslanike idu i njihove izjave o prihvatanju kandidature", podseća Đurđević. Na pitanje šta za RIK znači što će, zajedno s republičkim izborima, biti i glasanja na lokalnom nivou, on navodi da će morati da se donese i pravilo o koordiniranom sprovođenju izbora. "Konkretno, na biračkim mestima u Beogradu, Pećincima i Negotinu, moći će da prisustvuju i predstavnici lista koje učestvuju samo na lokalnom nivou, a ne i na republičkom", objašnjava predsednik RIK-a.
