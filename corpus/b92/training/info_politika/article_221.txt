> Izvor: B92
> Datum: ponedeljak 20.01.2014
> Rubrika: info_politika
> Naslov: Izbori pali u drugi plan
> Članak:

Beograd -- Vučić izjavio da ne želi da spekuliše da li će biti raspisani vanredni parlamentarni izbori i dodao da je vlada 
zauzeta pripremanjem okvira za pregovore s EU.
Prvi potpredsednik vlade Aleksdandar Vučić poručio je da je cilj Srbije da posao pristupanja EU završi do 2018. godine, a da očekuje da će 2020. Srbija postati punopravni član Unije.
"Naš cilj je da sve što je do nas završimo do 2018., a onda nije više na nama da li ćemo u EU biti primljeni 2020", rekao je Vučić novinarima u Vladi Srbije. Ocenivši da je sutra, kada će biti održana prva međuvladina konferencija u Briselu, važan i veliki dan za Srbiju, Vučić je rekao da će na današnjoj sednici Vlade morati da se usaglase neka pitanja u vezi sa pregovaračkim okvirom Srbije, kako bi vlada jednoglasno izašla pred partnere u Briselu. On je naveo da se to pre svega odnosi na poglavlje 35, posvećeno Kosovu, ali ne samo na to poglavlje i da je među tim pitanjima i izjašnjavanje građana o pristupanju EU na referendumu koji bi mogao da bude održan 2019. Govoreći o pregovaračkom okviru Vučić je rekao da se još ne zna tačno kako će izgledati poglavlje 35, rekavši da neke stvari mogu da iskrsnu i da neće sve biti lako. Vučić je potvrdio da će u delegaciji Srbije sutra biti i ministar bez portfelja zadužen za evropske intergracije Branko Ružić, a na pitanje da li će Ružić ostati ministar u Vladi Srbije, Vučić je rekao da se na bavi spekulacijama. "Sutra je važan i veliki dan za Srbiju, da su neki drugi napravili taj rezultat, o tome bi se pričalo dva meseca unapred, a onda tri meseca analiza posle toga. Mi to ne tražimo, gledamo u budućnost, ali smo u potpunosti koncentrisani na ono što će se zbivati sutra u Briselu", rekao je Vučić.
