> Izvor: B92
> Datum: utorak 28.01.2014
> Rubrika: info_politika
> Naslov: Strankama iz budžeta 7 miliona evra
> Članak:

Beograd -- Iz budžeta Srbije političkim strankama koje učestvuju na izborima biće isplaćeno 802.400.000 dinara, tj. oko sedam miliona evra.
Ovo su rekli "Blicu” u Ministarstvu finansija. To je faktički samo polovina novca koje će stranke izdvojiti za kampanju. Mada, ne zna se kako će se neke finansirati, jer i za prethodne izbore još nisu izmirili dugovanja.
Po izveštaju Agencije za borbu protiv korupcije, u protekloj kampanji za parlamentarne izbore potrošeno je 53 odsto sredstava iz javnih izvora, 7,9 odsto bili su prilozi fizičkih, 7,1 odsto pravnih lica, 2,1 odsto kampanje su stranke finansirale sopstvenim sredstvima, a čak 29,9 odsto novca za kampanju stranke su obezbedile kreditima i zajmovima.
Milijarda za listiće i odbore Za štampanje listića i rad biračkih odbora biće potrebno oko milijardu dinara iz budžeta Srbije. Dodatno, navodi Nemanja Nenadić iz Transparentnosti Srbija, iz budžeta će morati da se izdvaja novac i za Agenciju za borbu protiv korupcije, koja sprovodi kontrolu finansiranja političkih stranaka u kampanji.
Milijarda za listiće i odbore Za štampanje listića i rad biračkih odbora biće potrebno oko milijardu dinara iz budžeta Srbije. Dodatno, navodi Nemanja Nenadić iz Transparentnosti Srbija, iz budžeta će morati da se izdvaja novac i za Agenciju za borbu protiv korupcije, koja sprovodi kontrolu finansiranja političkih stranaka u kampanji.
Novac iz budžeta za izborne kampanje raspoređuje se tako što se od ukupne sume 20 odsto podeli na jednake delove svim strankama čije izborne liste odobri RIK, a preostalih 80 odsto se raspoređuje proporcionalno osvojenim mandatima. Zakonom o finansiranju političkih aktivnosti propisano je da partije koje ne pređu cenzus vraćaju u državnu kasu sredstva koja su dobile iz budžeta za finansiranje kampanje. Republička izborna komisija zatražiće od Vlade Srbije da donese zaključak kojim će "Službeni glasnik" i "Master tim" biti proglašeni za isključive dobavljače izbornog materijala, kako bi on bio na vreme nabavljen i izbori održani istovremeno sa beogradskim. Iz RIK-a poručuju da bi u suprotnom nabavka morala da prođe proceduru javnih nabavki, koja bi mogla da bude završena tek u maju.

Ministra privrede Sašu Radulovića zasad nijedna stanka nije pozvala da bude kandidat na njihovoj listi, saznaje "Blic". "Radulović, koji je u nedelju podneo ostavku na funkciju u Vladi, ozbiljno planira politički angažman. Zasad ga nije zvala nijedna politička partija, a on sam neće tražiti podršku. Radulović je soler, pa je sve izvesnije da bi u izbornu trku mogao da krene sam, uz podršku kolega iz Ministarstva", kaže izvor "Blica" blizak Raduloviću. Sagovornik "Blica" dodaje i da je Radulović za izbornu trku počeo da se priprema pre jednog i po meseca. Tada je rešio da izađe ne izbore, ukoliko ih bude, i to sa jakom listom, kojom će animirati bele listiće i intelektualce koji su za reforme. Saznanja o njegovim političkim planovima od početka su imali visoki funkcioneri u Vladi Srbije. Radulović računa na deo glasača LDP-a koji su se razočarali u njihovog lidera Čedomira Jovanovića, ali i na glasače DS iz vremena Zorana Đinđića 2003.

Dragan Đilas, predsednik Demokratske stranke, biće prvi na listi DS i za parlamentarne i za beogradske izbore, saznaje "Blic". Izvor ovog lista navodi da to ne znači da će Đilas biti i kandidat DS za premijera. "Moguće je da mi uopšte nećemo imati zvaničnog kandidata za predsednika vlade. Samo jednom smo isturili kandidata za tu funkciju, i to Božidara Đelića, koji na kraju nije ni seo u fotelju premijera", navodi sagovornik "Blica" iz DS. Prvi put od obnavljanja rada, lista demokrata neće imati svog nosioca. U prethodne dve decenije DS je u prvi plan isticao i ime predsednika stranke.

"Nismo napravili plan za kampanju. Još se ne znaju detalji troškova i finansiranja. S obzirom na to da smo se pokazali kao dobar klijent banke, verujem da neće biti problema ni da uzmemo kredit", kaže Radomir Nikolić, predsednik IO SNS. "Ne zna se koliko će SPS potrošiti na kampanju. Čekamo da vidimo koliko ćemo dobiti iz budžeta. Za sada ni okvirno ne možemo da kažemo koliki će biti prilozi iz privatnih izvora", kaže Dejan Backović, direktor SPS. "Prvenstveno ćemo se osloniti na aktiviste i članove stranke i kada je u pitanju vođenje kampanje i kada je reč o prikupljanju sredstava. Dok ćemo za kredit tek videti", kaže Aleksandra Jerkov, portparolka DS.
