> Izvor: B92
> Datum:  
> Rubrika: info_politika
> Naslov: SNS počinje kampanju iz Niša
> Članak:

Niš/Aleksinac -- Član Predsedništva SNS i gradonačelnik Niša Zoran Perišić izjavio da će ta stranka izbornu kampanju za parlamentarne izbore početi 14. februara iz Niša.
"Za SNS nema nevažnih gradova", rekao je Perišić, koji je u Aleksincu prisustvovao konferenciji za novinare na kojoj je saopšteno da je kompletan Opštinski odbor Liberalno-demokratske stranke pristupio SNS.
Perišić je rekao da je početak kampanje iz Niša jasna poruka i lidera te stranke Aleksandra Vučića o važnosti juga Srbije i da taj deo Srbije mora da povrati status koji je nekada imao. On je podsetio da je Vučić boravio u Aleksincu prilikom otvaranja novog pogona kompanije "Gramer". Perišić, koji predsedava Okružnom odboru SNS, rekao je da SNS želi reforme odmah i brzo u izgradnji moderne i efikasne Srbije.
