> Izvor: B92
> Datum: sreda 8.01.2014
> Rubrika: info_politika
> Naslov: Todorić:Selaković da zaštiti sudije
> Članak:

Beograd -- Član Predsedništva DS Vladimir Todorić saopštio je da bi ministar pravde Nikola Selaković trebalo da uzme u zaštitu sudije.
Todorić je reagujući na izjavu ministra Selakovića koji je ranije danas u izjavi medijima najavio da će istražne sudije kod kojih su predmeti zastareli ili pred zastarevanjem biti pod istragom i kažnjeni ako se utvrdi njihova odgovornost, rekao da je "žalosno što ministar nastavlja sa, verovatno, sledećom fazom zastrašivanja sudija i tužilaca u sudstvu Srbije".
"Pre nego što im preti za zastarelost, ministar Selaković bi pre svega trebalo da uzme u zaštitu sudije, koje su se već toliko puta obraćale javnosti i organima pravosudja zbog uznemiravanja u svom poslu", rekao je Todorić u izjavi dostavljenoj Tanjugu i napomenuo da je javnost upoznata o kojim pritiscima je tu reč. Ako se sudijama preti zbog zastarelosti, kaže Todorić, ko će biti odgovoran što su sudovi u Srbiji "u blokadi od 1. decembra zbog uvodjena nove mreže sudova i zbog toga što je tužilaštvo potpuno nespremno za tužilačku istragu". "Da li će sudije, takodje, biti krive za sve procese u kojima tužilaštvo nema nikakve dokaze, a koje je moralo da otpočne zbog političke naredbe ili zbog stranačke pripadnosti kao u slučaju 60 uhapšenih članova DS, a da nijedno sudjenje još nije ni započeto, jer se optužnice odbijaju", kaže Todorić. Prema njegovim rečima, jedino što je nova vlast do sada "uradila uspešno", je da je pustila osudjenike van zatvora prvim zakonom koji je donela - o amnestiji. On je zapitao Selakovića kako se sad osećaju sudije i tužioci koji su ih stavili u zatvor i kakva je to motivacija za njihovu dalju borbu sa kriminalom. "DS je sigurna da će vreme koje je pred nama pokazati ko je osudjivao i stavljao kriminalce u zatvor, a ko im je bio zaštita", rekao je Todorić.
