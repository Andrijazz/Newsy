> Izvor: B92
> Datum:  
> Rubrika: info_politika
> Naslov: "Albanci, učestvujte na izborima"
> Članak:

Beograd/Bujanovac -- Predsednik Koordinacionog tela za opštine Bujanovac, Preševo i Medveđu Zoran Stanković pozvao Albance iz te tri opštine da učestvuju na izborima 16. marta.
Stanković i šef delegacije EU u Srbiji Majkl Devenport posetili su danas Bujanovac i Preševo.
Stanković je na tribini o početku pretpristupnih pregovora Srbije i EU, koje je organizovala Delegacija EU u Srbiji u saradnji s Koordinacionim telom, rekao da je učešće na izborima 16. marta šansa i za Albance jer njihovo time osvojeno učešće u državnoj vlasti može doprineti bržem rešavanju njihovih problema. Albanska zajednica na jugu Srbije većinom bojkotuje poslaničke i predsedničke izbore, iako je poslednja dva puta na parlamentarnim izborima učestvovala i "Koalicija Albanaca preševske doline" koja je u Skupštini Srbije do sada imala jedno poslaničko mesto. Stanković je pozvao albanske lidere i da prekinu bojkot razgovora sa predstavnicima Vlade Srbije, do koga je došlo novembra prošle godine zbog Zakona o sedištima sudova i sudskim jedinicama, po kojem je Osnovni sud i Osnovno tužilaštvo dobio Bujanovac, a ne i Preševo, kakav je bio zahtev Albanaca. "Razgovorima se rešavaju problemi, a bojkot do sada nije doneo nikakve rezultate", kazao je Stanković. Stanković je naveo i da je preko Koordinacionog tela u poslednjih 12 godina iz republičkog budžeta opštinama Bujanovac, Preševo i Medvedja prosledjeno oko 70 miliona evra, a od medjunarodne zajednice još 35 miliona evra za projekte od kojih je jedan izgradnja porodilišta u Preševu. "U Preševu će sutra biti otvoreno porodilište koje su finansirali Vlada Srbije, EU Progres i lokalna samouprava i to će biti najmodernije porodilište u ovom delu zemlje", rekao je Stanković. Po njegovim rečima, u Bujanovcu još nije počela izgradnja zgrade za Odeljenje subotičkog Ekonomskog fakulteta, koje je otvoreno 2011. godine, iako je za to obezbedjeno 1,2 miliona evra. Postoji imovinsko-pravni problem s parcelom gde bi trebalo da se izgradi zgrada tog odeljenja.

Šef delegacije EU u Srbiji Majkl Devenport pozvao je u Bujanovcu čelnike opštine da iskoriste sve mogućnosti za saradnju sa drugim opštinama na jugu Srbije i u inostranstvu, radi zajedničkog pristupa fondovima EU. Devenport je na tribini Delegacije EU, u saradnji s Koordinacionim telom Vlade za jug Srbije, rekao da će region u kojem je i Bujanovac, ostati veliki prioritet EU i da je potrebno da ljudi koji tu žive iskoriste sve mogućnosti da sarađuju da bi došli do sredstava EU. Na tribini o uticaju približavanja Srbije članstvu u EU na Bujanovac, učestvovali su i predsednik Koordinacionog tela Zoran Stanković, predsednik opštine Bujanovac Nagip Arifi, direktorka Kancelarije za ljudska i manjinska prava Suzana Paunović, predsednik Komisije za bezvizni režim Nenad Banović i predsednik Nacionalnog saveta Albanaca Galip Bećiri. Arifi je rekao da Opština planira obuku nekoliko mladih, fakultetski obrazovanih ljudi koji će biti zaduženi za kontakte sa EU i za konkurisanje za pretpristupne fondove EU. Direktorka Kancelarije za ljudska i manjinska prava je rekla da je Srbija "ratifikovala sve međunarodne konvencije iz oblasti ljudskih i manjinskih prava i da je preostala primena zakona", kao i da je identifikovano devet osetljivih grupa koje su u opasnosti od diskriminacije, među kojima jednu grupu predstavljaju manjine. Šef Koordinacionog tela Zoran Stanković je rekao da je Nacionalni savet Albanaca (NSA) za tri godine postojanja, uz pomoć tog tela uputio predlog Ministarstvu prosvete za upotrebu 88 udžbenika i radnih svezaka na albanskom jeziku za učenike osnovnih i srednjih škola. "Dobar deo udžbenika i za Ekonomski fakultet (u Bujanovcu) je preveden na albanski jezik, a danas sam imao razgovor sa predsednikom Nacionalnog saveta oko obezbeđivanja još 300 udžbenika na albanskom jeziku u narednom periodu", kazao je Stanković. Predsednik NSA Galip Bećiri je rekao da bi rezultat obezbeđivanja udžbenika na albanskom bio još bolji da direktori srednjih škola više sarađuju s tim telom, jer postoji mogućnost da na predlog Saveta Ministarstvo prosvete odobri uvoz udžbenika za stručne predmete na albanskom jeziku iz Albanije. Predsednik komisije za praćenje bezviznog režima Nenad Banović je kazao da očkuje da neće biti ponovnog uvođenja viza za putovanje državljana Srbije u EU jer opada broj lažnih azilanata iz Srbije. On je ukazao da građani juga Srbije, odakle je najveći broj lažnih azilanata u EU, moraju odustati od traženja azila jer ga ne mogu ni dobiti. "U 2009. godini imali smo 11.700 ljudi iz Srbije koji su zatražili azil u zemljama EU, taj broj je svake godine u padu, naročito od donošenja Uredbe Vlade Srbije 2. juna 2012. godine kojom su data ovlašćenja graničnoj policiji na osnovu kojih je prošle godine sa granice vraćeno 6.500 ljudi", kazao je Banović. Banović je naveo da se niko od 6.500 ljudi koji su vraćeni sa granice nije na to žalio jer su svi vraćeni uz obrazloženja koja zakon predviđa - nemaju pozivno pismo, dovoljno novca za boravak u inostranstvu ili povratnu kartu, a ne da su vraćeni zbog nacionalne pripadnosti. To su većinom bili Albanci i Romi.
