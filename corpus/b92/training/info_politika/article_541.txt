> Izvor: B92
> Datum: sreda 5.02.2014
> Rubrika: info_politika
> Naslov: Proglašena lista LDP za Beograd
> Članak:

Beograd -- Gradska izborna komisija proglasila je izbornu listu "Čedomir Jovanović - Liberalnodemokratska partija" za gradske izbore u Beogradu, zakazane za 16. mart.
Kako je saopšteno iz LDP, lista te stranke biće pod rednim brojem četiri na zbirnoj izbornoj listi.
U saopštenju se podseća da je kandidat LDP za gradonačelnika Željko Ožegović, a osim predstavnika LDP, na listi su i članovi Socijaldemokratske unije Žarka Koraća i ličnosti iz javnog života, među kojima su dramaturg Jelena Bogavac, sportski novinar Milojko Pantić i reditelj Puriša Đorđević. Kandidati koji su stali iza te liste su, navode liberali, pre svega ljudi koji su ostvareni u svojim profesijama, sa vrhunskim rezultatima u poslovima kojima se bave. "To je nova generacija ljudi, koji sav svoj potencijal, energiju i znanje koje poseduju stavljaju na raspolaganje Beograđanima. Oni su najznačajniji resurs za ono što se u Beogradu mora uraditi", navodi se u saopštenju. Iz LDP navode i da je vreme da pojedinci, poput Ožegovića, koji je od Novog Beograda stvorio najmoderniji i najdinamičniji deo prestonice, dokažu stručnost i sposobnost na čelu grada. "Mladi ljudi sa kojima će raditi na tom poslu biće garant brzih i efikasnih promena koje će Beograd transformisati u najznačajniju metropolu u ovom delu Evrope. Beograde, vreme je", dodaje se u saopštenju. Gradska izborna komisija ranije je proglasila izborne liste koalicije okupljene oko SNS, koalicije SPS-PUPS-JS i Demokratske stranke Srbije.
