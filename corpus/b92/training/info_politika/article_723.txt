> Izvor: B92
> Datum: sreda 12.02.2014
> Rubrika: info_politika
> Naslov: DSS: Privredna saradnja s Rusijom
> Članak:

Beograd -- DSS obećava da će, kada dođe na vlast u Srbiji omogućiti izgradnju distributivnih centara za plasman poljoprivrednih proizvoda na rusko tržište.
Potpredsednik Demokratske stranke Srbije Nenad Popović je rekao u Moskvi da će ta stranka omogućiti zajednička ulaganja Srbije i Rusije u izgradnju logističko-distributivnih centara u Srbiji, "kako bi srpska roba na rusko tržište mogla da se plasira brže, organizovanije i u većem obimu", saopštila je danas DSS.
On je posle sastanka sa ministrom poljoprivrede Ruske Federacije Nikolajem Fjodorovim istakao da je to "važan preduslov da se na policama supermarketa u Rusiji nađe što veći broj srpskih poljoprivrednih i prehrambenih proizvoda". Fjodorov je ocenio je da se srpski poljoprivredni proizvođači "sve više orijentišu ka tržištu Rusije" i da "naša saradnja u oblasti poljoprivrede ima veliki potencijal", navodi se u saopštenju. On je izrazio očekivanje da će se taj trend nastaviti i u budućnosti, jer Rusija "želi što bližu i sadržajniju saradnju sa bratskom Srbijom". Popović je tokom posete Moskvi obišao i jedan od najvećih svetskih sajmova prehrambenih i poljoprivrednih proizvoda "Prodekspo 2014." na kojem učestvuje i 12 proizvođača iz Srbije.
