> Izvor: B92
> Datum: sreda 8.01.2014
> Rubrika: info_politika
> Naslov: "Objasnite zašto SNS traži izbore"
> Članak:

Beograd -- Portparolka DS Aleksandra Jerkov pozvala je ministarku i potpredsednicu SNS Zoranu Mihajlović da objasni zbog čega njena stranka svakodnevno traži izbore.
Jerkovljeva je upitala zbog čega SNS već dve godine drži građane Srbije u nekoj vrsti opsadnog stanja, a da DS vrlo jasno govori šta to vlada i naprednjaci ne rade dobro.
"Umesto toga što se bavi DS-om, neka ministarka objasni zbog čega njena stranka svakodnevno traži izbore, zbog čega već dve godine drži građene Srbije u nekoj vrsti opsadnog stanja, jer nije jasno zbog čega svi iz SNS žele izbore ukoliko je ova vlada najbolja do sada, ako je rekonstrukcija bila najuspešnija rekonstrukcija do sada, neka jednom bude iskrena i kaže šta to ne rade dobro", rekla je Jerkovljeva. Ona je dodala da DS vrlo jasno govori šta je to što vlada i SNS ne rade dobro. Portparolka DS-a je istakla da je sramotan način na koji SNS, ovoga puta kroz reči ministarke, vrši pritisak na medije u Srbiji. "Stav DS je jasan već godinu i po dana, DS traži izbore zbog nesposobnosti vlade, zbog toga što nema nijedan razvojni projekat, što nije ispunila nijedno obećanje koje je dala građanima, što izlaz iz krize traži u smanjenju plata, povećanju poreza, smanjenju penzija i otpuštanju ljudi, što namerava da ove godine otpusti 60.000 radnika..., to su sve razlozi zbog kojih DS traži izbore", rekla je Aleksandra Jerkov Tanjugu. Mihajlovićeva je ranije danas zatražila od DS da se konačno izjasni da li hoće ili neće vanredne parlamentarne izbore. Mihajlovićeva je, povodom napisa o izlišnosti izbora u dnevnom listu "Blic", rekla da "DS nikako da se dogovori da li hoće ili neće izbore": "To je eksponent Demokratske stranke... DS nam govori da je sve loše, da ništa ne valja, da raste nezaposlenost i da se uništava država", rekla je Mihajlovićeva, iako, kako navodi, podaci govore suprotno.
