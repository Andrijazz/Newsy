> Izvor: B92
> Datum:  
> Rubrika: info_politika
> Naslov: SNS prihvata poziv DS o Vojvodini
> Članak:

Beograd -- Srpska napredna stranka spremna je da razgovara sa demokratama o rešavanju pitanja Statuta Vojvodine, izjavio je danas funkcioner SNS Nikola Selaković.
Selaković je Tanjugu rekao da SNS u tom smislu prihvata incijativu potpredsednika DS Miodraga Rakića da kao država, ali i stranka, i mimo tehničke radne grupe koja se bavi tim pitanjem, razgovara sa DS o Statutu te pokrajine.
"SNS kao trenutno najjača državotvorna snaga na političkoj sceni Srbije spremna je da razgovara sa DS o rešavanju pitanja Statuta AP Vojvodine i u tom smislu prihvatamo inicijtivu potpredsednika DS Rakića da kao država, ali i stranka i mimo tehničke radne grupe koju je formirala Skupština Vojvodine razgovaramo sa DS o pitanju Statuta pokrajine i njegovom rešavanju", rekao je Selaković, koji je i ministar pravde. Rakić je u autorskom tekstu u današnjoj "Politici", između ostalog, naveo da je pitanje Vojvodine suštinsko pitanje autonomije, koje mora biti rešeno političkim dogovorom ukoliko se želi postići stabilno i dugoročno rešenje. "Može li se rešiti pitanje Statuta Vojvidine bez dijaloga sa SNS ili bez dijaloga sa DS u drugom slučaju. Pitanje Vojvodine je suštinsko pitanje autonomije koje mora biti rešeno politikim dogovorom ukoliko želimo stabilno i dugoročno rešenje", rekao je Rakić i dodao da DS mora svakodnevno raditi na tim pitanjima bez obzira na to da li je SNS u ovom trenutku spremna da donosi i po njih teške političke odluke.
