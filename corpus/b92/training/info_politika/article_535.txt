> Izvor: B92
> Datum: sreda 5.02.2014
> Rubrika: info_politika
> Naslov: "Do kraja sedmice sporazum sa DS"
> Članak:

Beograd -- Predsednik Nove stranke Zoran Živković očekuje da će ta stranka sa DS do kraja sedmice potpisati koalicioni sporazum o zajedničkom izlasku na vanredne izbore.
"Očekujem da ćemo do kraje sedmice imati jasan stav o tome, razgovori su dovedeni pred sam kraj.... Očekujem da bismo do kraja nedelje mogli da uđemo u formalno potpisivanje koaliconiog sporazuma što bi trebalo da bude početak kampanje", rekao je Živković na konferenciji za novinare.
On je naveo i da je Nova stranka ipak odlučila da ide u predizbornu koaliciju, jer nisu, kako je rekao, spremni da budu "dovoljna brana naprednjaštvu" budući da za godinu dana "nisu dovoljno ojačali". Na pitanje da li je bilo kontakta za bivšim ministrom Sašom Radulovićem i Dušanom Pavlovićem, koji je pisao program Nove stranke, Živković je rekao da nije bilo kontakata sa njima od kada su ušli u Vladu Srbije. "Ja sam ih upozorio da je to pakt sa đavolom, bez obzira što poštujem neke njihove stavove", rekao je Živković, a na pitanje da li bi mu Radulović bio prihvatljiv za saradnju, ponovio da nemaju nikakve kontakte, ali da svima koji žele da budu opozicija vlasti želi sreću na izborima. Živković je izneo očekivanja da će kampanja biti teška i da će u njoj biti otvoreni svi "arsenali oružja". On je tako demantovao pisanje dnevnog lista "Kurir" da je predsednik DS Dragan Đilas u pregovorima sa Muamerom Zukorlićem, a da je on bio glavna veza između predsednika DS i Zukorlića. Živković je rekao da je reč o "nečemu što se prodaje na kioscima, a nije novina" i potom zgužvao primerak tog dnevnog lista i bacio ga.

Dnevni list "Kurir" je reagovao na Živkovićev gest. "Cepanjem Kurira, međutim, ne može se sakriti istina o tajkunsko-kriminalnim vezama Dragana Đilasa, i to baš u danu u kojem bivša ministarka pravde Snežana Malović potvrđuje da takve veze postoje", piše u saopštenju Kurira. Saša Milovanović, glavni i odgovorni urednik Kurira je zatražio "zaštitu medijskih udruženja, međunarodnih organizacija i države Srbije kako bi se zaustavio Živkovićev javni poziv na linč Kurira i njegovih zaposlenih i kako bi se redakciji omogućili normalni uslovi za rad zagarantovani Ustavom". Podsetimo, bivša ministarka i članica Demokratske stranke Snežana Malović saopštila je danas da je napustila tu partiju i izjavila da "današnje rukovodstvo DS nije ostalo verno onim idealima i ciljevima koji su nas sve pokretali tokom prethodnih decenija u borbi za demokratsko društvo i vladavinu prava". Snežana Malović je ocenila da DS predvode ljudi koji ne podržavaju borbu protiv organizovanog kriminala i korupcije, već su je, "naprotiv, osujećivali svojim kontaktima i poslovnom saradnjom sa licima protiv kojih smo se borili, što i dalje čine".
