> Izvor: B92
> Datum:  
> Rubrika: info_politika
> Naslov: Antić: I metro i Beograd na vodi
> Članak:

Beograd -- Koalicija SPS-PUPS-JS počeće sutra kampanju za beogradske izbore, izjavio je kandidat te koalicije za gradonačelnika Aleksandar Antić.
Prema njegovim rečima, u središtu kampanje biće ljudi, zbog čega će i moto kampanje biti "Beograd su ljudi".
Antić je na konferenciji za novinare rekao da veruje u infrastrukturne projekte i razvoj Beograda, ali da ljudi treba da budu na prvom mestu.
"Apsolutno verujemo, sposobni smo i znamo da radimo na razvoju Beograda, znamo šta su važni projekti, ali Beograd pre svega predstavljaju ljudi i sve što radimo biće usmereno ka Beograđanima, počev od socijalne pomoći koju smo, pre svega Milan Krkobabić i ja, u prethodnih pet godina uveli u Beograd", rekao je Antić. On je precizirao da pre svega misli na pomoć najstarijima koji imaju penzije manje od 20.000 dinara kroz trinaestu penziju, besplatan prevoz za starije od 65 godina, ali i na podršku politici rađanja u gradu kroz pune plate za porodilje i pomoć onima koje su nezaposlene. Antić je rekao da samo jedinstven Beograd može da napreduje, a ne ako je podeljen i ako se jedan deo zalaže za Beograd na vodi, a drugi za metro. "Beogradu treba snažno liderstvo koje će omogućiti da se grad razvija i da se gradi i Beograd na vodi i beograski metro, jer ti projekti nemaju smisla jedan bez drugog", rekao je Antić. Govoreći o infrastrukturnim projektima, Antić je rekao da oni treba da budu završeni i da će most Zemun-Borča biti urađen do kraja godine. "Ali poenta takvih projekata nije da gradimo sebi grandiozne spomenike, već da ih potpuno stavimo u funkciju razvoja grada", rekao je Antić. On je rekao da je treći smer, pored socijalne podrške i razvoja infrastrukture, komunalni red, zaštita životne sredine i opšta bezbednost. Antić je u tom kontekstu pomenuo da koalicija SPS-PUPS-JS neće lepiti plakate tokom predizborne kampanje jer "postoje drugih vidovi komunikacije sa Beograđanima, zbog čega ne žele da ruže grad svojim slikama". On je zaključio da sa velikim optimizmom očekuje izbore i da koalicija ne ide na njih samo da bi učestvovala već zato što veruju da imaju i kvalitet i znanje zbog kojih očekuju dobar rezultat i podršku građana.
