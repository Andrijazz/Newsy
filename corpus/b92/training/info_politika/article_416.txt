> Izvor: B92
> Datum:  
> Rubrika: info_politika
> Naslov: SNS lista:Budućnost u koju verujemo
> Članak:

Beograd -- SNS predala GIK-u listu za izbore u Beogradu 16. marta "Aleksandar Vučić - budućnost u koju verujemo". Prva na listi potpredsednica stranke Zorana Mihajlović.
Potpredsednik SNS Nebojša Stefanović izjavo je novinarima po predaji da se na listi nalaze, pored naprednjaka, i predstavnici SDPS, SPO, Nove Srbije i Pokreta socijalista, ali i dva člana Privremenog organa Siniša Mali i Goran Vesić.
Stefanović nije rekao ko će biti kandidat za gradonačelnika već da naprednjaci i njhovi partneri pred građane izlaze sa timom, ističući da samo pobeda liste koju predvodi SNS može da dovede do boljeg života Beograđana. Prema njegovim rečima, to mogu samo pobeda SNS, realizacija razvojnih projekata, poput Beograda na vodi, i borba protiv korpucije i kriminala. Stefanović je rekao da koalicija koju predvodi SNS želi da prikaže tim, a da nisu imali nameru da ističu jednog kandidata, jer Beogradu nije potrebna vladavina jednog čoveka. "O tome kako ćemo odlučiti da se predstavi ko je lider tog tima, o tome ćemo govoriti u kampanji", rekao je Stefanović. Osvrćući se na najavu lidera DS Dragana Đilasa da će tužiti Zoranu Mihajlović zbog optužbi koje je iznela na njegov račun, Stefanović je rekao da to neće zaustaviti SNS da nastavi da traži od državnih organa da se utvrdi istina o tome gde je bilo korupcije, jer kako je rekao, svi znaju da je u Beogradu toga bilo. "Sve što je danas rekla Mihajlović je tačno i činjenica je da se Đilas za vreme dok su građani siromašili, postajao bogatiji", rekao je Stefanović i naveo da podaci APR o prihodima firmi Dragana Đilasa to potvrđuju. On je rekao da SNS nema ništa protiv da Dragan Đilas pred državnim organima pokrene tužbe i da će u tom slučaju izaći sa podacima. "Ali njegove tužbe neće pomoći Beograđanima", rekao je Stefanović. Lista koju predvodi SNS zove se "Aleksandar Vučić - budućnost u koju verujemo".
