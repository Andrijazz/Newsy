> Izvor: B92
> Datum: nedelja 19.01.2014
> Rubrika: info_politika
> Naslov: Đilas ostaje na čelu DS
> Članak:

Novi Sad -- Na sednici GO izglasano poverenje Draganu Đilasu kao lideru stranke. Kako saznajemo, za Đilasov izveštaj glasalo 274 članova GO, a 127 je bilo protiv.
Javno izjašnjavanje članova Glavnog odbora DS završeno je oko 00.30, a glasalo je 426 delegata. Deset je bilo uzdržanih, a 15 je bilo nevažećih.
Na javno izjašnjavanje DS se odlučila pošto, kako je rečeno novinarima, ima onih članova Glavnog odbora koji imaju punomoć da prisustvuju sednici i učestvuju u radu, ali ne i da glasaju. Ta mogućnost, kako je naglašeno, predviđena je statutom stranke. Glasanju je prethodila maratonska sednica na kojoj je skoro 70 članova Glavnog odbora imalo reč. Starije demokrate ne pamte da je jedna sednica njihove stranke ovoliko dugo trajala. Posle skoro dvanaest sati rada, članovi GO odlučili su da Đilas ostane predsednik stranke do završetka lokalnih izbora u Beogradu. Ukoliko ti rezultati ne budu zadovoljavajući, sam Đilas je predložio da se održi vanredna skupština stranke na kojoj će demokrate birati novo rukovodstvo. Zamenik predsednika Bojan Pajtić je predložio da se posle izbora u Beogradu održi vanredna izborna skupština te stranke.

Pajtić je izjavio da je na ovoj sednici Glavnog odbora ta stranka pokazala jedinstvo i da jedinstvena ulazi u kampanju za lokalne izbore u Beogradu sa ciljem da pobedi. Pajtić je rekao da je to jedina stranka koja može na tako otvoren i demokratski način da raspravlja o unutrašnjim stvarima. "Demokratska stranka ima istorijsku odgovornost da se odupre ovoj autoritarnoj vlasti koja nema nikakve rezultate, a sednica Glavnog odbora dobar je podsticaj za članstvo da uzme učešća u kampanji za lokalne izbore u Beogradu", rekao je Pajtić. On je kazao da je kandidat DS-a na prethodnim izborima u Beogradu osvojio 35 odsto glasova i da veruje da će Dragan ilas je najbolji kandidat. Na pitanje novinara da li će biti po završetku beogradskih izbora održana izborna skupština DS-a, Pajtić je kazao da je Glavni odbor u subotu raspravljao o izveštaju predsednika stranke i da druga pitanja nisu bila na dnevnom redu. "Bilo je nekih predloga da se izborna skupština održi odmah, odnosno da se ne prihvati predsednikov izveštaj o radu, međutim skupština je prihvatila njegov izveštaj", rekao je Pajtić.

Predsednik Političkog saveta Demokratske stranke Dragoljub Mićunović pozvao je sve članove te stranke, a ne samo Glavnog odbora, da jedinstveno učestvuju u kampanji za beogradske izbore i postignu dobar rezultat. Mićunović je novinarima po završetku sednice rekao da je Demokratska stranka primer kako se demokratija mora razvijati i da očekuje da čitava stranka, uprkos pritiscima, jedinstveno učestvuje u predstojećoj kampanji za Skupštinu Beograda.

Prema izvorima sa sednice, rasprava je tokom čitavog dana bila žestoka i puna polemika. Uvodnu reč je imao lider DS Dragan Đilas koji je pozvao članove da glasaju za jedinstvo u stranci koju vodi i koja, kako veruje, može da pobedi Vučića i SNS. Na drugoj strani bivši lider DS, sada počasni predsednik stranke, Boris Tadić pozvao je članstvo da ne glasa za Đilasa, i naglasio da je i pre prošlih izbora govorio da Đilas nema kapacitet da vodi DS.

Počasni predsednik Demokratske stranke Boris Tadić izjavio je da mu je žao što Glavni odbor DS-a nije izglasao političke promene i naglasio da je nesumnjivo da ogroman procenat članstva i simpatizera stranke želi promene. On je nakon maratonske sednice Glavnog odbora u Novom Sadu rekao da je i veliki broj građana Srbije očekivao promene u toj stranci i to, kako je kazao, onih građana koji su želeli na izborima da daju svoj glas Demokratskoj stranci. "Nisam zadovoljan rezultatom glasanja. Na sednici smo imali različite uticaje i različite autoritete u DS-u. Imali smo glasove Dragana Đilasa, Bojana Pajtića, Dragoljuba Mićunovića, Balše Božovića i Dragana Šutanovca, a sa druge strane ja sam izneo stav da ovako više ne može", rekao je Tadić. On je kazao da je članovima Gradskog odbora rekao da stvari u stranci moraju da se menjaju "jer su veoma loše". Govoreći o toku sednice, Tadić je kazao da je zadovoljan načinom na koji se diskutovalo. "Demokratska stranka je pokazala da može da izdrži jednu ovako tešku diskusiju, posle koje bi sve druge stranke pale na kolena", rekao je Tadić novinarima. Prema njegovim rečima, najveći problem za Srbiju je kada Demokratska stranka ne učestvuje u vlasti jer po njemu, to znači "da vlast nije u sigurnim rukama i da država nije u sigurnim rukama". On je kazao da prihvata kritike da su u prošlosti činjene greške, ali ne prihvata kritike da nije radjeno ništa. "Odbijam kritike da nismo ništa radili, uradili smo mnogo toga, uradili smo suštinske stvari, doveli smo mir u zemlju, uspostavili demokratiju i nacionalni konsenzus za evrointegracije", rekao je Tadić. Na pitanje šta će raditi ubuduće, Tadić je kazao da će nastaviti da radi sa ljudima sa kojima je danas izašao na Glavni odbor. "Neću se odreći tih ljudi. Stajao sam i stajaću iza svih koji su glasali za promene koje sam predložio. Ostaću privržen Demokratskoj stranci i tu sam da pomognem i njoj i njenim članovima u bilo koje vreme", zaključio je Tadić.


