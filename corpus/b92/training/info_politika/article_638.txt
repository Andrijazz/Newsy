> Izvor: B92
> Datum: subota 8.02.2014
> Rubrika: info_politika
> Naslov: "Glas SNS garant bržih reformi"
> Članak:

Beograd -- Kandidat SNS za narodnog poslanika Aleksandar Jovičić pozvao je građane prestonice da podrže tu stranku kako bi nastavila da brže sprovodi reforme.
Jovičić je u razgovoru sa građanima u centru grada rekao i da je neophodno da mladi ljudi ostanu u svojoj zemlji.
"Želimo da povratimo njihovo poverenje u državu i institucije, da zaustavimo 'odliv mozgova'", dodao je on i podsetio da je poslednjih 10 godina otišlo više od 100.000 mladih ljudi i da zbog toga, kako bi se taj proces zaustavio, traže podršku građana SNS-u i koaliciji koja ih okružuje. On je odgovarajući na pitanja koji bi savet i motiv mladima bio da bi ostali u zemlji, rekao da je poruka mladim ljudima da se direktno ili indirektno uključe u politički život Srbije, navodeći da SNS otvara vrata "za nove ideje, kreativnost, mladost i energiju". "SNS šalje jasnu poruku da je Srbija krenula da se menja, krenuli smo da sprovodimo reforme koje će popraviti ekonomsku sliku kako bi privukli strane, ali i podstakli domaće investitore", kazao je on. Prema njegovim rečima, dobra je kombinacija kada se udruže mladi i iskustvo starijih kako bi ekonomska situacija bila poboljšana i Srbija krenula napred. Jovičić je rekao i da je važno racionalizovati radna mesta, kao i sprečavanje kapilarne korupcije u javnim preduzećima, koja je, po njegovim rečima, posledica politike Demokratske stranke i bivšeg gradonačelnika Dragana Đilasa. "Treba da se posvetimo projektima pre svega preko kancelarije za brze odgovore projektima od velike važnosti i nacionalnog značaja, kao što je projekat 'Beograd na vodi'" kazao je on. On je podsetio da tom investicijom od tri milijarde evra, ne samo da će biti privučeni strani investitori, već će i naša privreda biti podstaknuta, pošto će naše firme i preduzeća raditi na tom projektu. "Krajnji cilj svega toga je da izmenimo izgled grada i da postanemo metropola koja će imati visok standard, kako po pitanju života građana, tako i po izgledu prestonice", kazao je on.
