> Izvor: B92
> Datum: ponedeljak 10.02.2014
> Rubrika: info_politika
> Naslov: Državni funkcioneri krše zakon
> Članak:

Beograd -- Funkcionerima stižu opomene Agencije za borbu protiv korupcije jer državni položaj koriste u kampanji. Za zloupotrebu funkcije moguća kazna i do 150.000 dinara.
Kad članovi Vlade ili drugi državni funkcioneri masovno počnu da presecaju vrpce, otvaraju postrojenja, deonice puteva ili renovirane škole, zna se da je kampanja u punom jeku. Davno otkriveni recept, čiji efekat na birače niko do kraja nije ispitao, primenjuje se i sada, pišu "Novosti".
Otkad su raspisani izbori, iz Agencije za borbu protiv korupcije već dvaput je stiglo upozorenje da se ne koriste državne pozicije i javni resursi tokom trke za glasove. "Kad funkcioner učestvuje na nekom skupu ili ima neki susret u svojstvu funkcionera, on to ne sme da koristi za promociju svoje stranke. Ne sme, na primer, da daje bilo kakva obećanja za slučaj da njegova stranka pobedi", kaže za "Novosti" direktorka Agencije Tatjana Babić. Osim apela, ovo telo planira i konkretne akcije čim im budu odobrena dodatna sredstva. Njihovi posmatrači biće raspoređeni po gradovima, pa će na terenu pratiti javne događaje i ponašanje funkcionera i beležiti nepravilnosti. Potom sve ide na proveru i sakupljanje dokaza. A predviđene sankcije idu od mera upozorenja, predloga za razrešenje do prekršajne odgovornosti i kazne od 50.000 do 150.000 dinara. Mereći aktivnosti prethodne vlade i funkcionera tokom kampanje za izbore 2012, s njihovim pojavljivanjem u javnosti godinu dana ranije, u "Transparentnosti Srbija" došli su do sledećeg podatka: ministri su, u proseku, bili čak 140 odsto aktivniji baš u periodu prikupljanja glasova.
KONTROLORI Na oglas za kontrolore na predstojećim parlamentarnim izborima, koji je raspisala stranka Nijedan od ponuđenih odgovora, do sada se prijavilo više od 7.000 građana. (N. P.)
KONTROLORI
Na oglas za kontrolore na predstojećim parlamentarnim izborima, koji je raspisala stranka Nijedan od ponuđenih odgovora, do sada se prijavilo više od 7.000 građana. (N. P.)
Nemanja Nenadić, iz TS, ukazuje da odgovoran funkcioner uvek treba da naglasi u kom svojstvu nastupa u javnosti, posebno tokom kampanje. Jer ako se pojavljuje kao partijski čovek, onda ne sme da koristi službeni automobil, ni državne prostorije da bi se obraćao biračima: "Uz to, nema razloga da ministri dele skenere po bolnicama, otvaraju puteve ili škole. Taj posao mogu da obave i njihovi pomoćnici, pa bi se time otklonila svaka sumnja".

Poseban problem su i službena vozila tokom kampanje. Uoči ranijih izbora dešavalo se da ministrima pre podne "iskrsne" neki državni posao baš u mestu u kom njihova stranka po podne ima miting. Tatjana Babić kaže da će svaki takav sumnjiv slučaj posebno ispitati i da će od drugih organa, medija i pravnih lica prikupljati dokaze. Prema zakonu, izuzetak su funkcioneri koji imaju stalno obezbeđenje, pa oni mogu službenim vozilima da idu svuda.
