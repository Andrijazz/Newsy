> Izvor: B92
> Datum: utorak 14.01.2014
> Rubrika: info_politika
> Naslov: Vanredni izbori nisu u interesu SNS
> Članak:

Beograd -- Dragoljub Mićunović ne veruje da će ovog proleća biti održani prevremeni parlamentarni izbori, jer to ne bi bilo u interesu najjače stranke vladajuće koalicije.
Predsednik Političkog saveta Demokratske stranke je Tanjugu izjavio da nema racionalnih razloga za vanredne izbore, te da, ako ih ipak bude, to neće biti prvi put da se u srpskoj politici poseže za iracionalnim potezima.
Prema njegovim rečima, Srpska napredna stranka bi u kampanji morala biračima da položi račun za rezultate reformi, koje ne obećavaju mnogo. Naprotiv, smatra Mićunović, ove godine će sve biti skuplje, jer je povećan PDV, suzbija se siva ekonomija, što znači kažnjavanje onih koji preživljavaju zahvaljujući trgovini u sivoj zoni, zamrzavaju se penzije, biće otpuštanja radnika bez otpremnina, pada standard... "Ukoliko iole postoji opozicija koja bi to artikulisala, svaki rezultat SNS ispod 45 odsto, koji oni očekuju, bio bi ravan porazu", kaže Mićunović i dodaje da zato smatra da bi izbori za SNS bili avantura. On je, takođe, podsetio i na negativno iskustvo prevremenih izbora u novijoj srpskoj političkoj istoriji, jer su i Slobodan Milošević i Vojislav Koštunica i Boris Tadić, kako kaže, na taj način "zabili sebi trn u zdravu nogu". "Kada jedna vlada ulazi u prevremene izbore ona poručuje da nešto nije bilo dobro, jer ko bi menjao tim koji pobeđuje. Ako je vlada postigla velike uspehe, čime se onda može objasniti zahtev za izborima osim težnjom SNS za apsolutnom dominacijom i vlašću, što je opasno i po demokratiju", navodi Mićunović. S druge strane, SNS, kako je istakao, ne sme da zanemari ni volju stranog faktora: "Sada ih podržavaju, zato što rade ono što žele Brisel i Vašington. Prvi put kada se uzjogune, videće da će stvari stajati drugačije, a ovi imaju instrumente da ih kazne. Niko im neće reći da ne smeju da idu na izbore, već će reći 'to je njihova stvar', ali ih time upozoravaju na odgovornost za ono što čine", objasnio je Mićunović. Prema njegovim rečima, Zapad će, ako nije digao ruke od Srbije, biti čvrsto na stanovištu da pre izbornih avantura mora da se sprovede ono što je dogovoreno u Briselu, jer u Srbiji uvek postoji opasnost da, recimo, 30 odsto glasova dobiju antievropske političke snage. "I to što se Vučić koleba, a stranka ga tera na izbore, meni više liči na to da on samo želi da se pokaže da je jači od svega i da od njega sve zavisi", zaključio je Mićunović.
