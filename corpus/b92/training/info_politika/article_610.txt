> Izvor: B92
> Datum: petak 7.02.2014
> Rubrika: info_politika
> Naslov: Kancelarije FBI-ja možda i u Srbiji
> Članak:

Vašington -- Premijer Srbije Ivica Dačić izjavio je da je sa novim direktorom FBI-ja razgovarao o "veoma dobroj saradnji" kao i o tome da FBI otvori kancelarije u Beogradu.
"Još jednom smo konstatovali veoma dobru saradnju između FBI i srpskih agencija za sprovođenje zakona, pre svega, sa ministarstvom unutrašnjih poslova", izjavio je Dačić u Vašingtonu.
Ocenivši da je imao veoma dobar sastanak sa novim direktorom FBI-ja, sedmim po redu u istoriji Biroa, Dačić je rekao da je razgovarano o mogućnosti da FBI otvori svoje kancelarije u Beogradu imajući u vidu da je, kako je naveo, donet novi budžet američke agencije. "FBI će u narednih šest meseci razmotriti taj predlog, ako ne, onda barem da u Beograd pošalje stručnjaka za visokotehnološki kriminal i borbu protiv sajber terorizma", ukazao je Dačić. Kako je naveo, na sastanku je bilo reči o veoma važnim pitanjima od vitalnog nacionalnog i državnog značaja, a koja se tiču saradnje u oblasti borbe protiv ekstremizma i terorizma, naročito protiv radikalnog islamizma. "Razgovarali smo o razmeni informacija kroz saradnju naših službi za visoko tehnološki kriminal i sajber terorizam imajuću u vidu da veliki broj ljudi sa našeg područja odlazi u ekstremističke grupacije, naročito sada u Siriji, i da to predstavlja opasnost po mir i bezbednost građana u našem regionu", rekao je Dačić. On je preneo da je na sastanku bilo reči da se zarad unapređenja saradnje u srpskoj prestonici do kraja godine organizuje regionalna konferencija na kojoj bi, osim direktora FBI-ja, učestvovali ministri unutrašnjih poslova i direktori policija zemalja regiona. Uz napomenu da Srbija ima tradicionalno dobru saradnju sa američkom agencijom, Dačić je podsetio da je kao ministar unutrašnjih poslova u proteklih šest godina pet puta do sada sa rukovodstvom FBI-ja razgovarao o saradnji. Dačić je razgovarao i sa šefom Srpskog kokusa u Kongresu Tedom Poom. "Zahvalio sam mu u ime Srbije na svim aktivnostima koje kokus ima, ali ne samo u okviru kokusa, nego uopšte", rekao je Dačić i dodao da postoji veliki broj američkih kongresmena i senatora koji žele da se čuje objektivna slika o Srbiji. "Dogovorili smo se da jedna grupa senatora i kongresmena dođe u Srbiju do kraja godine kako bi se na licu mesta upoznali sa velikim napretkom koji je zemlja ostvarila, ne samo na putu ka evropskim integracijama, nego uopšte u reformama našeg političkog sistema", naveo je on. Dačić nastavlja višednevnu posetu SAD, gde će danas razgovarati sa zamenikom državnog sekretara SAD Vilijamom Bernsom i zamenikom direktora Agencije za borbu protiv ilegalne trgovine narkoticima Tomasom Heriganom. On je juče učestvovao na Molitvenom doručku, na kojem se svakog prvog četvrtka u februaru, u zajedničkoj molitvi, okupljaju predsednik SAD, članovi Kongresa, američki političari i gosti iz stotinak zemalja.
