> Izvor: B92
> Datum: sreda 5.02.2014
> Rubrika: info_politika
> Naslov: Tadić formirao svoj blok za izbore
> Članak:

Beograd -- U Novom Sadu je dogovoreno da blok, koji će na izborima predvoditi Boris Tadić, čine Nova demokratska stranka, LSV, ZZS.
Koaliciju će činiti Tadićeva Nova demokratska stranka, LSV Nenada Čanka, Zajedno za Srbiju Dušana Petrovića, saopštio je zamenik predsednika LSV Bojan Kostreš, koji je rekao da će pregovori sa još nekim strankama biti nastavljeni.
Novosti saznaju da će bloku pristupiti i Demokratska zajednica vojvođanskih Mađara i Zeleni.
Sastanak Lige socijaldemokrata Vojvodine i stranaka građanske orijentacije, na kome je postignut, kako je nakon susreta saopšteno, konsenzus o potrebi stvaranja bloka stranaka održan je danas oko podneva u Novom Sadu. Zamenik predsednika LSV Bojan Kostreš je saopštio da će ubrzo doći do nastavka razgovora lidera stranaka koje će potencijalno činiti građanski blok. Prema njegovim rečima, Bošnjački blok koji predvodi SDA Sandžaka, obaviće dodatne konsultacije o svom učešću u građanskom bloku. Na taj sastanak je pozvana i Liberalnodemokratska partija, ali je zamenik predsednika LSV Bojan Kostreš na početku rekao da su ga iz LDP-a obavestili da neće prisustvovati sastanku. Lider LDP-a Čedomir Jovanović je rekao da je taj sastanak došao u pogrešno vreme. Bivši predsednik Demokraske stranke (DS) Boris Tadić izjavio je danas da novu političku organizaciju osniva kako bi motivisao biračko telo da glasa na predstojećim izborima i umanjio udeo glasača Srpske napredne stranke. "Ja pravim šansu ljudima koji nikada ne bi glasali za DS kakav je sada", kazao je Tadić gostujući na Radio-televiziji Vojvodine. On je ukazao na to da je DS je izgubila biračko telo koje je imala u proteklih šest meseci i podsetio da je, pre samo godinu i po dana, imala milion i po birača. "Da ja nisam ovo učinio svi ovi ljudi bi ostali kod kuće, a da se nije to desilo onda bi udeo u biračkom telu SNS-a bio mnogo veći", kazao je Tadić i istakao da je njegov cilj da oko milion glasača izvede na birališta. On je poručio da imenom organizacije koju osnova - Nova demokratska stranka ne želi da bilo kome "udari šamar" i napomenuo da on ne poziva ljude da napuštaju DS i da mu nije cilj da ruši vlast tamo gde u njoj učestvuje Demokratska stranka. "Dragan Đilas je bio dobar gradonačelnik, ali ne i dobar predsednik Demokratske stranke", kazao je Tadić i dodao da je Djilasu pružio šansu koju on nije iskoristio. Tadić je napomenuio da nije znao za dogovor Demokratske stranke i Nove stranke Zorana Živkovića o zajedničkom nastupu na izborima. "Da nije formirana koalcija sa ljudima koji smatraju da sam ja šef mafije, ja nikad ne bi izašo iz DS-a", kazao je Tadić. "Danas smo vodili veoma uspešne razgovore koji su novost na političkoj sceni Srbije. Nismo krenuli od brojeva, rejtinga, mandata već od potrebe da definišemo novu razvojnu politiku koja će za cilj imati bolji život. Napravili smo prvi i, ubeđen sam, odlučujući korak u formiranju programske koalicije. Verujem da ćemo u rekordno kratkom roku izaći sa izbornom platformom i listama koji će animirati veliki broj neopredeljenih birača i dovesti do stvaranja ravnoteže na političkoj sceni", izjavio je Srđan Srećković, predstavnik stranke Zajedno za Srbiju na današnjim pregovorima. Podsetimo, počasni predsednik DS i bivši predsednik Srbije napustio je Demokratsku stranku pre pet dana, a nekoliko dana nakon toga saopštio je da će se uključiti u vanredne parlamentarne izbore. Nakon Tadića DS su napustili brojni članovi stranke. Mediji su takođe ranije preneli da se očekuje da će u sredu Tadić formirati svoj blok.
