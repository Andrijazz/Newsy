> Izvor: B92
> Datum: sreda 5.02.2014
> Rubrika: info_politika
> Naslov: I Snežana Malović napustila DS
> Članak:

Beograd -- Bivša ministarka pravde Snežana Malović napustila je Demokratsku stranku.
"Stanje u Demokratskoj stranci, kao i odluke koje se donose u vezi predstojećih izbora, uticali su da preispitam koliko se DS i dalje zalaže za etičke i političke vrednosti, kao politički program koji može omogućiti punu afirmaciju principa demokratije i vladavinu prava, zbog čega sam i pristupila stranci", napisala je ona u obrazloženju.
Njeno, kako kaže, duboko uverenje je "da današnje rukovodstvo DS nije ostalo verno onim idealima i ciljevima koji su nas sve pokretali tokom prethodnih decenija u borbi za demokratsko društvo i vladavinu prava". "Smatram da Demokratsku stranku trenutno vode ljudi koji nisu, niti podržavaju borbu protiv organizovanog kriminala i korupcije. Naprotiv, osujećivali su je svojim kontaktima i poslovnom saradnjom sa licima protiv kojih smo se borili, što I dalje čine. Zbog njih svi smo svrstani u istu kategoriju 'žutih lopova'. Zbog njih se izbrisala granica između onih koji su ogrezli u kriminalu i onih koji jesu političke žrtve", napisala je Malovićeva. Ona ističe i da će se na listi DS naći lica koja su "bila protiv oduzimanja imovine kriminalcima i javno se deklarisala protiv toga", kao i lica koja su "urušavala svaki reformski korak koji smo preduzeli napadajući nas da urušavamo demokratiju i demokratsku proceduru". "Vreme je pokazalo da su imali isti cilj - lični interes lukrativne prirode, svakodnevno izgrađujući kult ličnosti na kritici teških koraka koji su morali biti preduzeti radi ozdravljenja društva. Sa takvim ciljevima, nije bilo teško kritikovati reforme ili održavanje parade ponosa ili borbu protiv korupcije", dodala je ona. "Ne pristajem na kritizerstvo od strane ljudi koji zbog ličnog interesa i promocije kritikuju reformske procese kojima se opiru i koje neće da razumeju i ne žele da prihvate. Ne pristajem na činjenicu da je u političkom delovanju na Balkanu sve dozvoljeno. Ne pristajem na princip koji se sve više afirmiše, na žalost I od ljudi koji će se naći među poslanicima DSa, da su u političkoj borbi dozvoljene klevete i uvrede", stoji takođe u obrazloženju njene odluke, dostavljenom medijima. Ona je još rekla da nema više jasne granice između onih koji "žive od politike vešto predstavljajući svaki svoj napad, u formi stava intelektualne elite, kao borbu za demokratiju" i između onih koji "žive za politiku težeći da Srbija bude dostojno društvo za život svakog pojedinca". "Moja savest mi nalaže da ne odustajem od toga. Ne odstupajući od sopstvenih uverenja, a sa verom u bolje sutra i mogućnost izgradnje demokratskog društva odlučila sam da istupim iz stranke. Svoju borbenost, energiju i entuzijazam, ali i dosadašnje profesionalno iskustvo, želim da usmerim tamo gde će biti moguće doprineti izgradnji uređene i sigurne države", zaključuje se u obrazloženju. Podsetimo, njen odlazak iz Demokratske stranke samo je jedan u nizu istupanja iz DS, jer skoro svakodnevno mediji javljaju da je DS napustilo po nekoliko članova. Danas je objavljeno da su iz DS istupili članovi Gradskog odbora stranke iz Jagodine, a juče je to učinila i bivša portparolka DS Jelena Trivan. Osim nje, pre nekoliko dana stranku je takođe napustilo nekoliko istaknutih funkcionera među kojima je i Miodrag Rakić. Sva ova istupanja iz DS počela su kada je nekadašnji predsednik te stranke i bivši predsednik Srbije Boris Tadić saopštio da izlazi iz DS.
