> Izvor: B92
> Datum: petak 31.01.2014
> Rubrika: info_politika
> Naslov: Dačić na konferenciji u Minhenu
> Članak:

Beograd/Minhen -- Predsednik tehničke vlade Srbije Ivica Dačić imao je danas u Minhenu odvojene sastanke sa zvaničnicima Gruzije, Bosne i Hercegovine i OEBS-a.
Dačić se na marginama bezbednosne konferencije u Minhenu sastao sa premijerom Gruzije Irakli Garibašvilijem, ministrom spoljnih poslova Bosne i Hercegovine Zlatkom Lagumdžijom i sekretarom OEBS-a Lambertom Zanijerijem.
Kako je ranije danas saopšteno iz vladine Kancelarije za saradnju sa medijima, Dačić učestvuje na bezbednosnoj konferenciji u Minhenu na kojoj je jedna od glavnih tema dijalog Beograda i Prištine. Među učesnicima konferencije, koja je počela danas, nalaze se visoka predstavnica EU za spoljnu politiku i bezbednost Ketrin Ešton i kosovski premijer Hašim Tači. Bezbednosna konferencija u Minhenu okuplja više desetina šefova država i vlada, ministara odbrane i spoljnih poslova i brojne eksperte iz oblasti bezbednosti, a osim dijaloga o Kosovu i Metohiji ove godine će biti reči i o bezbednosti u visokotehnološkom prostoru, odnosima Evrope, Amerike i Azije i budućnosti međunarodne bezbednosti. Bezbednosna konferencija u Minhenu završava se u nedelju, 2. februara. Dačić će, kako je ranije danas najavljeno iz vlade, na marginama konferencije imati više susreta sa evropskim liderima.
