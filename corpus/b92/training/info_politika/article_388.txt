> Izvor: B92
> Datum: sreda 29.01.2014
> Rubrika: info_politika
> Naslov: Izbori koštaju 1.146.440.000 dinara
> Članak:

Beograd -- Vanredni republički izbori koštaće milijardu i 146 miliona 440.000 dinara, navedeno je u predlogu finansijskog plana koje je danas usvojio RIK.
Vlada Srbije trebalo bi sutra da se izjasni o tom zahtevu RIK-a, koji je sačinjen na osnovu procene stručnih službi Skupštine Srbije, pod pretpostavkom da će biti 20 izbornih lista i jednak broj biračkih mesta i birača kao na prethodnim parlamentarnim izborima. Taj novac će biti obezbeđen iz budžetske rezerve, rečeno je na sednici.
Predsednik RIK Dejan Đurđević podsetio je da su 2012. godine izbori održani na svim nivoima i da bi zato ta suma mogla da bude manja. RIK je takođe utvrdio da će 16. marta glasački listić biti svetloplave boje, a kontrolni ljubičaste. RIK će tokom dana uputiti i dopis ministru bez portfelja Aleksandru Vulinu, u kojem će zatražiti pomoć za organizovanje glasanja na Kosovu i Metohiji, a formirana je i radna grupa za sprovođenje izbora na Kosovu i Metohiji. Predsednik RIK Dejan Đurđević rekao je na sednici da će martovski izbori biti sprovedeni uz asistenciju OEBS, kao što je to bilo i 2012. godine i da se očekuje da bude otvoren isti broj biračkih mesta. Đurđević je precizirao da je tada 35.277 birača sa Kosova i Metohije glasalo na 90 biračkih mesta. On je naveo i da će Službeni glasnik i za ove izbore štampati izborni materijal, a na sednici su formirane radne grupe RIK-a.
