> Izvor: B92
> Datum:  
> Rubrika: info_politika
> Naslov: Da se zna gde ide novac iz budžeta
> Članak:

Beograd -- Kandidat DSS za gradonačelnika Beograda Aleksandar Popović ukazao na problem netransparentnog i neodgovornog raspolaganja gradskim budžetom.
Kako se navodi u saopštenju Informativne službe Gradskog odbora DSS Beograd, Popović je naglasio da budžet Beograda pripada svim Beograđanima, "a ne političkoj eliti", dodavši da to nije obična parola.
On je naglasio da stanovnici Beograda nisu znali kako i koliko se srpska prestonica zadužuje i da će DSS tu politiku promeniti. "Ako Njujork, grad od 15 miliona stanovnika, može svakodnevno da objavljuje stanje svoga duga, to isto može da radi i Beograd. Svaki dan ćemo Beograđane obaveštavati o tome koliko je Grad zadužen i o tome kako planiramo da dug Beograda, dug svih građana u budućnosti vraćamo", rekao je Popović. Popović je dodao i da će upoznavati Beograđane sa svim velikim projektima, jer je nedopustivo, kako kaže, da stanovnici Ulice vojvode Stepe danas ne znaju kako će njihova ulici biti rekonstruisana, ko je tu odluku doneo i ko je radio projekat. "U budućnosti ćemo i preko javnog gradskog servisa i preko svih mogućih sredstava komunikacije, uključujući i Internet, obaveštavati Beograđane, pitati ih o načinu na koji mislimo da rešavamo njihove najveće probleme, uzevši u obzir i velike rekonstrukcione projekte", podvukao je Popović. Popović je zaključio da će na taj način grad pripadati građanima i da će se građani pitati o budžetu i o velikim projektima, ali i da se o tome neće odlučivati u uskom krugu političke elite.
