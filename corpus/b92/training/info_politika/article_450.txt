> Izvor: B92
> Datum: subota 1.02.2014
> Rubrika: info_politika
> Naslov: Ljajić: Brzo ćemo formirati vladu
> Članak:

Novi Pazar -- Predsednik Socijaldemokratske partije Srbije Rasim Ljajić kaže da veruje da će vlada, sastavljena od manjeg broja političkih stranaka, biti vrlo brzo formirana.
Ljajić je rekao da veruje da će ključnu ulogu u toj vladi imati Srpska napredna stranka.
"Verujem da ćemo formirati vrlo brzo vladu sastavljenu od manjeg broja političkih stranaka i da sa onim ciljevima, koje smo zacrtali, krenemo u rešavanje socijalnih i ekonomskih problema građana Srbije'', rekao je Ljajić Tanjugu pred promotivnu skupštini Gradskog odbora SDPS u Novom Pazaru. Navodeći da je ovo početak predizborne kampanje za parlamentarne izbore, on je istakao da je cilj koalicije jasan - 50 odsto glasova koje će osvojiti u Novom Pazaru i većini gradova u regionu.

''Potrebno nam je 50 odsto glasova da bi što lakše formirali vladu i da bi u toj vladi bilo što manje stranka i da bi u njoj bili stručni i odgovorni ljudi koji su spremni da se uhvate u koštac sa svim problemima'', rekao je Ljajić. On je dodao da je vrlo lako dobiti podršku za politiku koju vodi koalicija predvođena SNS, jer, kako je istakao, ta politika ima rezultate i plan. ''Jedino ona ima i plan i viziju na koji način da Srbiju načinimo mestom za život, da je približimo EU i rešimo ekonomske probleme. Jedino ova koalicija i (lider naprednjaka Aleksandar) Vučić imaju tu viziju i zbog popularnosti i podrške imaju mogućnost da to urade'', rekao je Ljajić. On je dodao da će ogromna podrška koju Vučić ima biti iskorišćenja za sprovođenje reformi i da se izborimo protiv korupcije i kriminala. Ljajić je istakao i da stranka na čijem je čelu nije menjala politiku i dodao da je za nju najbitnije biti dobar čovek. On je istakao i da nikada kvalitetnije ljude ta stranka nije imala u jednom odboru. ''Bili smo stranka u kojoj su uglavnom bili stariji ljudi, a imali smo omladinu koja je bila za nama. Sada će omladina biti predvodnik, a mi ćemo biti iza njih da ih pomazemo, savetujemo, ispravljemo greške'', rekao je Ljajić i poručio okupljenima da se ne plaše grešaka i da preuzmu odgovornost, jer Novi Pazar mora na njima da počiva i oni mora da ga vode. On je naveo i da je SDPS jedina stranka koja je u potpunosti promenila krvnu sliku svog rukovodstva, a da se nisu odrekli nijednog čoveka. ''Spremamo se za izbore. Želimo da pobedimo i da u Pazaru imamo najmanje 50 odsto glasova. Jedan procenat manje smatraću velikim neuspehom'', rekao je Ljajić.

Potpredsednik SNS Nebojša Stefanović preneo je okupljenima pozdrave lidera naprednjaka Aleksandra Vučića, uz napomenu da je njegovo prisustvo u Novom Pazaru želja da ih uveri da će, radeći zajedno stvoriti bolju budućnost za zemlju u kojoj će kriminalci biti u zatvoru, vredni ljudi imati priliku da rade i razvijaju svoje firme i u kojoj će biti vladavine prava. ''To je nešto što moramo da uradimo za sve nas'', poručio je Stefanović, dodajući da se danas ne živi dobro u Srbiji, da standard stanovnika nije dobar i da još puno toga mora da se uradi. Zato, prema njegovim rečima, više ne sme da se čeka ni sekund. ''Potreban nam je čist mandat, nova vlada koja će naporno raditi za građane, a ne za sebe kao što su to neki radili. Naporno radeći za građane, omogućićemo da svaki čovek u zemlji ima jednaku šansu za budućnost i da može jednako bolje da živi u zemlji, gradu, na svojoj opštini'', rekao je Stefanović, dodajući da to duguju svakom građaninu. Napominjući da ljudi žele da se bore za bolji zivot, da pokažu entuzijazam i energiju, on je naveo da ta koalicija mora da iskoristi priliku da pokaže da je na takvom putu niko ne može zaustaviti i da Srbija hoće da se izbori i protiv narko dilera, korupcionaša, da pođe brže u EU. Prema njegovim rečima, to je šansa da se spasi ekonomija, razviju mala i srednja preduzeća, da se ponovo tekstil iz Novog Pazara prodaje svuda i u regionu i da ljudi u tom gradu bolje zive. ''Moramo da razvijamo preduzetnički duh, da vratimo poverenje ljudima da se isplati da se radi. Nova vlada, nova koalicija može da iznese teret tih reformi koje će biti teške, da pokaže čitavoj zemlji da se isplati učiti, raditi, biti pošten, jer to su vrednosti koje moramo da gajimo'', rekao je Stefanović.
