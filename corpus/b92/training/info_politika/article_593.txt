> Izvor: B92
> Datum: petak 7.02.2014
> Rubrika: info_politika
> Naslov: "Mladi su potpis SNS za budućnost"
> Članak:

Beograd -- Nikola Selaković predstavio grupu mladih iz Srbije, koji su prvi put kandidati za poslanike liste „Aleksandar Vučić –budućnost u koju verujemo“.
Potpredsednik GO SNS je istakao da su oni „potpis SNS za budućnost Srbije“.
Selaković je, na stepeništvu Doma Narodne skupštine, predstavio mlade za koje je rekao da prvi put učestvuju u političkom životu Srbije i da su, verujući u liderstvo šefa naprednjaka Vučića i ono za šta se bori SNS, spremni da grade bolju i lepšu sliku o Srbiji angažovanjem u parlamentu.
Prema njegovim rečima, na izbornoj listi SNS ima više od 40 kandidata mlađih od 35 godina. Ovi mladi su deo one Srbije koji je svestan šta može da donese boljitak, poboljša ekonomske mere, donese nova radna mesta, a posebno za njih, odnosno za mlade. Ovo je naš potpis za budućnost Srbije za razliku od potpisa koji su stavili Dragan Djilas i Zoran Zzivković, a koji znači povratak u vreme korupcije i stranputice", kazao je Selaković novinarima. On je dodao da takvu Srbiju, kako je naglasio, kakvu simbolizuje potpis Đilasa i Živkovića, treba ostaviti u prošlosti. Selaković je zaključio da su mladi koje je predstavio mali, ali odabran deo Srbije koji, u politici koju predstavljaju Vučić i SNS, vidi izlaz iz učmale slike Srbije i gleda ka budućnosti. On je naglasio da je SNS privukao pažnju mladih, jer ima u proseku najmlađe rukovodstvo na političkoj sceni Srbije. Potpredsednik Izvršnog odbora Aleksandar Jovičić rekao je da je cilj mladih da kao budući poslanici doprinesu tome da se reforme u društvu sprovedu brže, zaustavi odliz mozgova i nastavi borba protiv korupcije i kriminala. On je pozvao mlade da podrže SNS na predstojećim izborima i da se uključe u politički život Srbije. SNS je sa koalicionim partnerima prva predala listu za vanredne parlamentarne izbore 16.marta.


