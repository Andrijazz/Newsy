> Izvor: B92
> Datum: petak 17.01.2014
> Rubrika: info_politika
> Naslov: Tadić očekuje smenu Đilasa
> Članak:

Beograd -- Počasni predsednik DS Boris Tadić izjavio da je spreman da ponovo stane na čelo stranke i da očekuje da GO na sednici iskaže nepoverenje lideru Draganu Đilasu.
"Spreman sam da obavljam dužnost predsednika Demokratske stranke ako me kandiduju", rekao je Tadić, nekadašnji predsednik DS-a i bivši predsednik Srbije, i istakao da se nikada nije zalagao za koaliciju DS-a i Srpske napredne stranke.
Tadić je Radio-televiziji Srbije rekao da je skoro 60 stranačkih odbora i 1.500 članova pokrenulo inicijativu za smenu Đilasa zbog loših izbornih rezultata i da je on (Tadić) spreman da stane iza tih ljudi ako ga kandiduju za novog predsednika DS-a. U slučaju da Glavni odbor DS-a na sutrašnjoj sednici u Novom Sadu ne usvoji izveštaj Dragana Đilasa o radu u protekla tri meseca, pokreće se procedura izbora novog rukovodstva, rekao je Tadić, nekadašnji predsednik Srbije i DS-a. Na konstataciju da on očekuje da Glavni odbor DS-a ne usvoji Đilasov izveštaj, Tadić je odgovorio: "Tako je". Tadić je rekao da postoji opasnost da DS ponovi loše rezultate i na izborima za Skupštinu grada Beograda i na vanrednim parlamentarnim izborima za koje je kazao da će biti raspisani. Upitan o tome što ga protivnici kritikuju da se zalaže za to da DS bude u koaliciji sa SNS "kao privezak", Tadić je ocenio da su to maliciozni komentari i da DS mora da ostane velika stranka, ali da je za to potreban bolji izborni rezultat, nego što ga stranka postiže na čelu s Djilasom. "Moramo da sprečimo da DS postigne slab rezultat i da izgubi svoj kredibilitet i uticaj. DS mora da ostvari bolji izborni rezultat da bi bila velika stranka", rekao je Tadić i kao primer stranke za koju je kazao da je izgubila uticaj, pomenuo Demokratsku stranku Srbije. Tadić je ocenio da sutrašnja sednica Glavnog odbora DS "nije 'Dan D', ali svakako je bitan". Po njegovim rečima, Srbiju uskoro očekuju prevremeni poslanički izbori, a DS mora da spreči da na njima prođe loše. Na pominjanje stavova potpredsednika DS Miodraga Rakića, Tadić je rekao da je Rakić njegov blizak saradnik, ali da to ne znači da imaju uvek isto mišljenje. "Pitanje ko će voditi Demokratsku stranku nije pitanje funkcije i funkcionera... Demokratska stranka je moja kuća, i ne možemo da dopustimo da se DS uruši", istakao je Tadić. Upitan o inicijativi za jedinstvenu DS, Tadić je rekao da se tom inicijativom želi zaustavljanje diskusije o radu rukovodstva čemu se on protivi jer, kako kaže, to će voditi slabom izbornom rezultatu. Tadić je rekao da veruje da će DS sutra doneti "pravu odluku" i da će stranka potom biti jača. S druge strane, potpredsednik DS Dejan Nikolić izjavio je da su inicijativu za jedinstvenu DS, koju je pokrenuo zamenik predsednika DS Bojan Pajtić, potpisima podržalo skoro 2/3 članova GO DS, odnosno 294 člana od njih 481.

Vlada Srbije koju je predvodila Demokratska stranka, stvorila je uslove za hapšenje i Miroslava Miškovića, i ubica novinara Slavka Ćuruvije, izjavio je večeras bivši predsednik Srbije i počasni predsednik DS. Tadić je Radio-televiziji Srbije rekao da prethodna Vlada Srbije nije uhapsila ubice novinara Slavka Ćuruvije jer za to tada nije bilo dokaza. "Nedostajao je ključni svedok", rekao je Tadić i dodao da su isti ljudi iz Državne bezbednosti koji su nedavno uhapšeni, bili i za vreme prethodne vlade osumnjičeni u okviru istrage ubistva Ćuruvije aprila 1999. Tadić je rekao da Milorad Ulemek Legija nije hteo da u slučaju Ćuruvije sarađuje s vlašću u vreme kada je osuđen na 40 godina zatvora zbog ubistva premijera Srbije Zorana Djinđića, marta 2003. godine. Tadić je rekao da je prethodna Vlada Srbije pokrenula i istragu protiv vlasnika kompanije "Delta" Miroslava Miškovića, kome se sudi za malverzacije prilikom privatizacije putarskih preduzeća i utaju poreza. "Mi smo pokrenuli i istragu protiv Miškovića, a zašto on nije bio uhapšen? Pa zbog toga što nije bilo dokaza!", rekao je nekadašnji predsednik Srbije. Tadić je rekao da bi hapšenje bez čvrstih dokaza imalo kontraefekat i smanjilo poverenje građana u pravosuđe.
