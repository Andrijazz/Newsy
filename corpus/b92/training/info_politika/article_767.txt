> Izvor: B92
> Datum:  
> Rubrika: info_politika
> Naslov: DS: Sudija korumpiran ili neznalica
> Članak:

Beograd -- Funkcioner Demokratske stranke Vladimir Todorić pozvao je sudije da se ograde od loših iz svojih redova.
On je poručio da je odluku o ukidanju presude ubici novosadske manekenke i o vraćanju tog postupka na početak mogao doneti samo korumpirani sudija ili neznalica.
Todorić je reagovao na saopštenje Kolegujuma Apelacionog suda u Novom Sadu, koji smatra da se funkcioner DS komentrisanjem sudskih presuda na neprimeren način meša u rad pravosuđa, vrši politički pritisak i uznemirava javnost. "Presude kada se donesu se smeju i moraju komentarisati. U suprotnom, čemu Ustavom zagarantovana javnost suđenja? Da bi se zgražavali u sebi? Tada biste mogli i dalje da iskazujete 'profesionalnu solidarnost' sa najgorima od vas stvarajući potrebu da se izvršna vlast meša u vaš rad i to sasvim opravdano. Dosta je bilo sa esnafskim moralom", rekao je Todorić, a saopšteno je iz DS. On je pitao da li je ministru pravde Nikoli Selakoviću dozvoljeno da kritikuje sudije, a opoziciji zabranjeno. "Da nema nikakvih problema sa presudom vašeg suda u vezi sramotnog ukidanja prvostepene presude za ubistvo Vladislave Červenko, niko ne bi obraćao pažnju na izjave političara. Javnost nije bila uznemirena zbog moje ili izjave ministra Selakovića već zbog toga kakve sudije dele pravdu u vašem sudu", rekao je Todorić. On je pozvao sudije da, ukoliko misle da to nije tačno, daju ime i prezime sudije koji je potpisao "skandalozno obrazloženje ukidajuće presude, što je inače normalna praksa u demokratskim državama". "Ogradite se od loših iz sudijskih redova, ne branite ih. Ukidajuću presudu je mogao doneti samo korumpirani sudija ili sudija neznalica. Birajte", poručio je Todorić i dodao da nisu građani Novog Sada protestovali protiv odluke suda, jer ih je tamo neki političar na to nagovorio, već ih je na to naterala "skandalozna" odluka suda. Funkcioner DS-a je naglasio da je zvanje sudije časno zanimanje, ali i da to treba opravdati.
