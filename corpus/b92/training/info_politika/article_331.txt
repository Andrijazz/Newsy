> Izvor: B92
> Datum: ponedeljak 27.01.2014
> Rubrika: info_politika
> Naslov: Novac za izbore iz bužetske rezerve
> Članak:

Beograd -- Predsednik Republičke izborne komisije (RIK) Dejan Đurdjević izjavio je da će iz bužetskih rezervi biti obezbeđena sredstva za vanredne parlamentarne izbore.
On je rekao da se još ne zna koliko će koštati jer to zavisi od promenljivih činjenica - broja izbornih lista, glasača i biračkih mesta.
"U ovom trenutku ne možemo da znamo tačnu cenu izbora, jer ona zavisi od varijabilnih činjenica, pre svega od toga koliki će biti ukupan broj birača, a odluku o tome će doneti RIK na osnovu izveštaja Ministarstva pravde i džavne uprave koji vodi birački spisak, jer od boja birača zavisi količina izbornog materijala koji se štampa", rekao je Đurđević. Đurđević je rekao da sredstva u bužetu za izbore nisu planirana jer ovo nije izborna godina tako da će Komisija, kada bude doneta i formalna odluka o raspisivanju izbora, angažovati Službu za finansijsko i materijalno poslovanje Skupštine Srbije da napravi projekciju troškova tih izbora. Prema njegovim rečima, troškovi izbora zavise i od broja izbornih mesta, koje određuje RIK na osnovu predloga opštinskih uprava. RIK je već dobio informacije da su neke opštinske uprave povećale broj biračkih mesta, rekao je on i dodao da cena izbora ipak najviše zavisi od broja kandidovanih izbornih lista. Nakon sednice RIK-a, prve posle najave vanrednih parlamentarnih izbora, Đurđević je rekao da svaka izborna lista predlaže člana i zamenika člana u RIK na svakom biračkom mestu. Dodao je da u Srbiji ima između osam i 8,5 hiljada biračkih mesta. Svaka izborna lista, kako je naveo, može da delegira 17.000 članova biračkog odbora u proširenom sastavu. Đurđević je naveo da će stručne službe Skupštine na osnovu izbora iz 2012. godine napraviti projekciju troškova za vanredne parlamentarne izbore i na osnovu toga uputiti zahtev vladi da odobri sredstva iz tekuće budžetske rezerve. Upitan koliko su koštali prethodni izbori Đurđević je rekao da ne zna, i podsetio da su tada održani i izbori za predsednika države, a ne samo poslanike zbog čega cena ne može da bude ista. Izbori bi, kako je najavljeno, trebalo da budu održani istovremeno kada i izbori u Beogradu, 16. marta, a kao jedan od razloga navedena je i ušteda.
