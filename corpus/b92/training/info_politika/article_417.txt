> Izvor: B92
> Datum:  
> Rubrika: info_politika
> Naslov: Vučević: Skandalozan napad Pajtića
> Članak:

Novi Sad -- Predsednik novosadskog odbora SNS i gradonačelnik Novog Sada Miloš Vučević ocenio da je predsednik Vlade Vojvodine Bojan Pajtić skandalozno napao SNS.
Vučević je rekao da je Pajtić izjavom Radio-televiziji Vojvodine "skandalozno napao SNS" i "prljavo počeo" predizbornu kampanju.
Vučević je na konferenciji za novinare prikazao snimak na kojem Bojan Pajtić u emisiji RTV kaže da su u Vojvodini "birači protiv autoritarnosti i atmosfere koju nameće aktuelni režim, a koja podseća na devedesete, gde je život i smrt građana zavisio od toga da li je vođa ustao na levu nogu, ili to da li će zemlja ići u pravcu evropskih integracija, ili zaratiti sa NATO zavisi od toga da li je 'pater familias' uzeo lekove tog dana ili ne". Vučević je naveo da je Pajtić tom izjavom "najskandaloznije i nezapamćeno u novijoj političkoj praksi Srbije" napao potpredsednika Vlade i lidera SNS Aleksandra Vučića. Vučević je ocenio da Pajtić posle takve izjave, "ne može više da vrši najodgovorniju funkciju u Vojvodini i jasno je pokazao da nije predsednik Vlade svih građana Vojvodine, nego jednog ostrašćenog, političko-tajkunskog miljea i lobija". Novosadski odbor SNS je ponovio da su narušeni legalnost i legitimitet pokrajinske vlasti i da ne stoji Pajtićeva izjava da će pokrajinski izbori biti redovno održani 2016. godine. "Legitimitet je narušen i nakon odluke Ustavnog suda Srbije o neustavnosti pojedinih odredaba Statuta Vojvodine, jer su iz Demokratske stranke lagali građane da je Statut pravno valjan i kvalitetan i svoju politiku bazirali na njemu, a danas se prave da se ništa nije dogodilo. Slagali su građane i o pitanju Razvojne banke Vojvodine i Razvojnog fonda i fonda za kapitalna ulaganja", rekao je Vučević. Na pitanje da li ima naznaka kada će biti pokrajinski izbori, Vučević je odgovorio da ne želi da se bavi "tehničkim detaljima", ali da je prirodno da do toga dođe jer je narušen legitimitet većine pokrajinske skupštine. Dodao je da funkcionisanje Novog Sada neće biti ugroženo zbog predizborne kampanje u Srbiji.
