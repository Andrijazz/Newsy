> Izvor: B92
> Datum:  
> Rubrika: info_politika
> Naslov: Samardžić: Opet obrnuto oko APV
> Članak:

Beograd -- Potpredsednik DSS Slobodan Samardžić izjavio da se prvo mora napraviti Zakon o nadležnostima Vojvodine, pa tek onda Statut Vojvodine.

On je ocenio da se ponovo najavljuje obrnut i potpuno nelogičan redosled.
"Taj zakon se mora promeniti i on je izvor za pravljenje Statuta. Sada se ponovo najavljuju koraci koji idu obratno, kao i 2008. godine, kada su načinjene najveće greške, da se prvo pravi Statut, pa onda zakon prema njemu, što je potpuno nelogično i obratan redosled stvari", rekao je Samardžić agenciji Beta. Samardžić je naveo da Vlada nije napravila zakon već godinu i po dana, od kada je Ustavni sud doneo odluku o nesaglasnosti velikog broja članova tog akta sa Ustavom Srbije. "Poslednjih dana čuju se vesti iz Novog Sada da je napravljena komisija za pravljenje Statuta, koji se u svakom slučaju mora usaglasiti sa Ustavom, ali DSS insistira na ustavno korektnoj proceduri", rekao je Samardžić. Samardžić je najavio da će DSS formirati komisiju za praćenje izrade zakona i Statuta. "I zbog ovih proceduralnih, a i zbog sadržinskih razloga ta dva važna propisa, DSS će formirati komisiju stručnih ljudi i, kao što je dao predlog za preispitivanje ustavnosti zakona i Statuta, tako će i sada pomno pratiti šta se na tom planu radi", rekao je Samardžić.
