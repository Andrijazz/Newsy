> Izvor: B92
> Datum: petak 31.01.2014
> Rubrika: info_politika
> Naslov: Tadić: Ostavka lični čin
> Članak:

Beograd -- Boris Tadić kaže da je podneo ostavku na mesto počasnog predsednika DS i napustio stranku jer se pojavila razlika između planova te stranke i njegove ambicije.
Ostavku na mesto počasnog predsednika DS-a i napuštanje stranke, bivši predsednik Srbije je okarakterisao kao lični čin. "Imam iskustva da mogu da prepoznam šta se radi, tamo gde ima mesta za politiku Zorana Živkovića nema mesta za moju političku filozofiju", rekao je jutros za RTS Tadić.
Tadić je rekao i da je odluka o ostavci njegov lični čin i da o tome nije razgovarao sa predsednikom DS-a Draganom Đilasom. "Video sam da sam u manjini na Glavnom odboru stranke. Imam iskustva u politici da mogu da prepoznam šta se radi. Tamo gde ima mesta za politiku Zorana Živkovića, nema mesta za moju političku filozofiju", objasnio je Tadić. Prema njegovim rečima, potpuno je legitimno što Đilas, kao predsednik stranke, ponovo vraća neke "nove stare ljude". Međutim, kako je dodao, ne radi se o Zoranu Živkoviću, već o politici kojoj se suprotstavljao. Na novim izborima DS će kako kaže, nastupiti sa novom politikom koja uključuje Vesnu Pešić, Srbijanku Turajlić i Zorana Živkovića i da "ne bi bilo u redu da se toj politici pridoda i njegova koja nije saglasna sa njihovom". Tadić je podsetio da su oni bili medju glavnim oponentima njegove politike svih prethodnih godina. Tadić je rekao da, iako je za kompromis, ima trenutaka kad treba raščistiti stvari. "Demokratska stranka treba da izađe sa čistom politikom na predstojeće parlamentarne izbore i da dobije rezultat na osnovu toga", kaže Tadić i napominje da bi podneo ostavku i da nije bilo odluke o izborima. Bivši lider demokrata smatra da DS ne može da bude aranžman svih političkih stranaka. Tadić je ponovo demantovao spekulacije u medijima o formiranju demokratskog fronta i napomenuo da u ovom trenutku ne zna šta će raditi dalje u svojoj političkoj karijeri. Govoreći o tužbi koju je najavio Živković, Tadić je pojasnio da nije rekao da je Živković vršio krivična dela, već da su u vreme kada je on bio premijer bile afere koje su bile veliki teret i naveo kao primer aferu "Bodrum".
