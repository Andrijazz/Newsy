> Izvor: B92
> Datum: sreda 29.01.2014
> Rubrika: info_politika
> Naslov: "Prljava kampanja zavisi od vlasti"
> Članak:

Beograd -- Zamenik predsednika LDP Nenad Milić kaže da je LDP tek juče čuo za Demokratski front i da ne zna koga taj front predstavlja niti protiv koga nastupa.
On je, gostujući u Kažiprstu B92, govoreći o spekulacijama u medijima ko će s kim u predizbornu koaliciju, kazao da u javnosti ima mnogo šuma, ali da ti šumovi ne potiču od Liberalnodemokratske partije. „Mi smo odavno rekli da su koalicije prevaziđena forma, jer smo i sami imali loša iskustva“, istakao je Milić.
LDP će ovoga puta, kako kaže, "razgovarati sa strankama koje su im bliske ideološki, ali će biti reči o potpuno novom obliku saradnje". "Sve ostalo su spekulacije, spinovanja po medijima", dodaje Milić. Na pitanje kakva je to nova saradnja i koje su to stranke ideološki bliske LDP-u, on kaže: "To su, pre svega, razgovori sa Ligom socijaldemokrata Vojvodine i to bi bio neki novi politički odnos, koji do sada nije postojao na našoj političkoj sceni, ali zato postoji u inostranstvu." Takođe, dodaje on, taj oblik saradnje podrazumeva potpuno novi koncept, u kom nije ključno pitanje podela mandata, već zajedniča politika i principi, na osnovu kojih treba rešavati najvažnija pitanja zemlje. "LDP je zainteresovana, kao i do sada, da razgovara sa nama bliskom partijom Žarka Koraća, Asocijacijom slobodnih i nezavisnih sindikata, manjinskim strankama", ističe Milić. Na opasku da je iz LSV juče rečeno da nemaju ništa protiv Demokratskog fronta, iza kog navodno stoji počasni predsednik DS Boris Tadić, Milić kaže da ni LSV ni LDP nisu razgovarali sa tim frontom, kao i da su juče prvi put o tome i čuli. Mi ne znamo koji je to front, protiv koga je, za šta se bori, na čijoj strani...To je s našeg stanovišta početak kampanje i pre samog raspisivanje izbora, smatra Milić. Na pitanje da objasni po čemu bi se saradnja LDP i LSV razlikovala od saradnje stranaka u Demokratskom frontu, on kaže da prvi put u toj saradnji mandati neće biti ključni: "Pokušavamo da se dogovorimo oko važnih političkih ciljeva...Glavna tema nam nije odnos sa SNS i Vučićem, to je tema u kuloarima, spin majstora." Politička grupacija LDP i LSV bi, kako kaže, trebalo da se zasniva "na jasnim političkim principima, formama delovanja, zajedničkom nastupu na pokrajinskim izborima i u samoj Pokrajini, da smo dužni da zajedno nastupamo sa istom politikom, kako na republičkom, tako i na pokrajinskom nivou". Milić kaže i da je za sada rano govoriti o tome što je i sam predsednik LDP-a svojevremeno rekao - da je moguća saradnja te stranke sa SNS, ukoliko bi se naprednjaci zalagali za ono za šta se zalaže i LDP. "Mi ne znamo šta će biti posle izbora. Ima mnogo nepoznanica u svemu tome, tim pre što se ranije pokazalo da su stranke, koje su po istraživanjima imale pred izbore preko 30 odsto, na izborima jedva prebacile 20 odsto", kaže Milić. On ističe da LDP ima svoje krucijalne principe, od kojih ne odstupa, i da može da sarađuje sa svima koji se slože oko tih principa, koji su konstanta politike LDP i suština delovanja stranke: EU integracije, rešavanje pitanja Kosova, ekonomske reforme, reforme javnog sektora i drugih sektora, kao i brojni problemi koji ih prate. "Ne mogu sada da kažem, ko će biti sagovornici LDP, ali ono što možemo da obećamo je da nećemo praviti kompromise oko naših principa", rekao je on i dodao da je saradnja sa SNS moguća samo ako SNS promeni sve ono zbog čega ih je LDP kritikovao, pre svega oko pitanja ekonomske politike, jer smatra da je na tom polju vrlo malo urađeno. Komentarišući izjavu predsednika Srbije da će ova kampanja biti najprljavija, Milić kaže da su do sada sve kampanje bile prema njegovoj stranci veoma prljave. "Suština te prljave kampanje je u tome što nisu mogli da nam ospore politiku, na primer zalaganja za evrointegracije, pa su nam onda izmislili afrere. A to da li će i ova kampanja biti prljava zavisi od vladajućih partija, jer opozicija na to slabo može da utiče. Živimo u zemlji gde dobro znamo kako to funkcioniše", istakao je on.
