> Izvor: B92
> Datum: sreda 29.01.2014
> Rubrika: info_politika
> Naslov: Predizborni pregovori uveliko traju
> Članak:

Beograd -- Razgovori o predizbornim koalicijama uveliko teku. SNS, DS i LDP razgovaraju s mogućim partnerima, SPS bi nastavak saradnje sa JS i PUPS, a DSS ostaje sama.
Potpredsednik Srpske napredne stranke Igor Mirović je na Tanjugovom okruglom stolu "Šta treba učiniti da svi u Srbiji žive bolje", rekao da su naprednjaci započeli razgovore sa nekoliko političkih stranaka, pre svega sa SDPS Rasima Ljajića.
"Želimo da na taj način demonstriramo našu otvorenost i demantujemo sve optužbe DS o tome kako su ovo izbori za jednog čoveka, za jednu političku stranku", rekao je Mirović u Tanjugovom pres centru. On je dodao da je cilj SNS da posle izbora napravi što širu koaliciju i da ne upravljaju sami, već da se i druge stranke okupe oko njihovog programa, daju sugestije... Mirović je rekao i da reforme mogu biti uspešne tek ako se postigne širi politički dogovor, zbog čega naprednjaci žele da posle izbora imaju što više poslanika u Skupštini Srbije. "To je najbolji način demantovanja optužbi, koje najčešće dolaze od kolega iz DS, da smo zatvoreni i da izbore želimo da koristimo za sopstvenu promociju", rekao je Mirović. Potpredsednica SPS Dijana Vukomanović rekla je da je koalicija okupljena oko SPS, koju čine i JS i PUPS, jedina koja je za dva izborna ciklusa održala jedinstvo. Ona je podsetila da je lider JS Dragan Marković juče rekao da je njegovo partnersto potvrđeno, a Vukomanović očekuje i da će PUPS ostati u dosadašnjoj koaliciji. Portparolka Demokratske stranke Aleksandra Jerkov navela je da demokrate imaju nameru da na izbore izađu u širokom bloku u kome bi okupili sve snage koje žele da se suprotstave "svemu lošem što se u Srbiji danas dešava". DS, rekla je Jerkovljeva, o predizbornim koalicijama razgovara sa pojedincima i organizacijama i svima koji žele da se uključe u takvu vrstu borbe da se napravi jasna alternativa onome što se u Srbiji dešava, a što se odnosi pre svega na koaliciju koju je oko sebe okupio lider naprednjaka Aleksandar Vučić. DS, dodala je Jerkovljeva, posle izbora neće ulaziti ni u kakve koalicije sa SNS, što je stav koji je nekoliko puta zauzeo Glavni odbor stranke, i što je potvrđeno na prethodnoj sednici Glavnog odbora. "Ne smatramo da možemo da sarađujemo posle izbora sa onima koji izlaz iz krize traže u otpuštanju ljudi, smanjenju plata i povećanju poreza na hranu", rekla je Jerkovljeva. Govoreći o spekulacijama da počasni predsednik DS Boris Tadić radi na formiranju Demokratskog fronta, Jerkovljeva je rekla da je Tadić sam demantovao da učestvuje u tome. Potpredsednik LDP Bojan Đurić rekao je da su u toku razgovori liberala sa Ligom socijaldemokrata Vojvodine, a za sada je sigurno da će LDP na izbore ići u koaliciji sa Socijaldemokratskom unijom Žarka Koraća i Asocijacijom slobodnih i nezavisnih sindikata. Đurić je rekao da se sa LSV ne razgovara o klasičnoj koaliciji koja bi bila zasnovana na tome koliko bi ko imao mandata u parlamentu, već žele da uspostave partnerski odnos stranke koja je pozicionirana u Beogradu (LDP) i stranke koja je regionalna, vojvođanska (LSV). "Svima je jasno da će u dogledno vreme doći do pokrajinskih izbora, da će tema autonomije Vojvodine, usklađivanja Statuta biti aktuelne i to su pitanja oko kojih pokušavamo da se dogovorimo", rekao je Đurić. On je dodao da će do kraja sedmice sve biti jasno i da će LDP u subotu, 1. februara održati sednicu Glavnog odbora na kojoj će predstaviti političku platformu sa kojom ide na izbore, sve partnere, ime kandidata za gradonačelnika Beograda. Kada je reč o Demokratskom frontu, Đurić je rekao da LDP "ne pristaje na takav način komunikacije, da nikakve razgovore nisu vodili i neće". "Mislim da ne postoji ništa tužnije na srpskoj političkoj sceni nego kad bivši predsednik Srbije Boris Tadić nekome drugom zamera nedostatak kičme i hrabrosti. To je dosta ponižavajuća situacija za sve u ovoj zemlji, to je bio naš predsednik. Ali mi ćemo tu priču zatvoriti - nema govora o takvom modelu", rekao je Đurić. Funkcionerka Demokratske stranke Srbije Sanda Rašković Ivić rekla je da će ta stranka i ovoga puta samostavlno nastupiti na izborima, a posle izbora će biti reči o eventualnim postizbornim koalicijama. Rašković Ivićeva je rekla i da DSS ostaje na stanovištu evroskepticizma i smatra da su izbori bili potrebni, "jer Srbiji preti ekonomski slom".
