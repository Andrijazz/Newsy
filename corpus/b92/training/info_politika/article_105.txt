> Izvor: B92
> Datum: utorak 14.01.2014
> Rubrika: info_politika
> Naslov: "Ružiću, ako ti se ne sviđa - idi"
> Članak:

Beograd -- Prvi potpredsednik Vlade Aleksandar Vučić poručio je Branku Ružiću da "izađe iz Vlade, ako mu se ne sviđa šta radi država".
Prvi potpredsednik Vlade je rekao da je razočaran i da smatra da je skandalozno to što je funkcioner SPS rekao da veruje u nevinost vlasnika Zekstre i predsednika FK Partizan Dragana Đurića i dodao da je to nefer i neprimereno prema svim kolegama koji su radili svoj posao na tom slučaju.
"Ja o krivici ne govorim, jer će o tome govoriti nezavisno sudstvo ove zemlje. Pokušali su da okrenu to na neku sportsku priču, a ja, pošto sam sit tih prevarantskih trikova, jer nije ovde reč o klubovima, imam jednu jednostavnu ponudu za gospodina Ružića. Vratite nam Veterinarski zavod u stanje u kakvom je bio ranije, jedna divna firma, koja je imala bezmalo monopol, koja je vredela mnogo, dok je neki nisu uništili. Neki nisu osiromašili, već su se obogatili u međuvremenu. Evo prekršićemo sve, samo ga vratite, ali nećete, jer hoćete sve da okrenete protiv jednog čoveka", rekao je Vučić. Lider SNS je rekao da "nije postavio pitanje šta je Ružić govorio u Parizu, Rimu i Briselu". "Nemam problem da sam kriv Ružiću kada se njegovi drugovi bave kriminalnim radnjama ili bar tako misle nadležni organi, kada to rade moji drugovi ili neko drugi, ali imam problem da svaki put kada država radi svoj posao stajete na stranu drugih. To mogu da rade neki drugi u javnosti, ali ne i predstavnici države", rekao je Vučić. Vučić smatra da se pojedinci trude da za sve "okrive" njega i "ostave ga samog na poljani", a da ne preuzmu odgovornost ni za šta. "Hoće da kažu 'taj koji hapsi ubice, taj koji hapsi dilere, taj koji hapsi tajkune, to je Vučić, udrite po njemu, a ja sa tim nemam nikakve veze'. Ako ti nemaš veze, ako ti se ne sviđa, nemoj da sediš u ovoj Vladi, a ja ću da budem kriv i preuzeću sve na sebe", rekao je Vučić. Vučić je naveo da nije spreman da komentariše odluke o pritvoru i jemstvu od dva miliona evra izrečene Draganu Đuriću. Inače, nakon hapšenja predsednika FK Partizan, mediji su preneli izjave predsednika JSD Partizan Duška Vujoševića i funkcionera SPS-a i potpredsednika Partizana Branka Ružića koji su naveli da veruju u nevinost Đurića. "Prvo ne radi se o hapšenju, nego o zadržavanju od 48 sati. Najvažnije je da se on odazvao na poziv Specijlanog tužilaštva, a neka pravosudni organi rade svoj posao. Verujem u nevinost Dragana Đurića, ne samo zato što mi je prijatelj, već zato što ne sumnjam da je sve poslove objavljao po zakonu", rekao je Ružić, prenosi "Informer".
