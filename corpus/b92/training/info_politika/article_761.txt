> Izvor: B92
> Datum:  
> Rubrika: info_politika
> Naslov: LDP: Ekonomija na prvom mestu
> Članak:

Beograd -- Predsednik Liberalno demokratske partije Čedomir Jovanović izjavio je da je za tu stranku na prvom mestu razvoj ekonomije.
Jovanović veruje da u društvu postoji potencijal za posao koji će početi da se radi posle izbora.
Jovanović je u Subotici, posetom fabrici "29. novembar", započeo kampanju za parlamentarne izbore, jer su, kako je ocenio Subotica i Vojvodina jedan od ključnih potencijala za izgradnju zemlje.
Jovanović je razgovarao sa nekadašnjim radnicima te fabrike koja ne radi pet godina. "Verujem da mogu ponovo da se otvore propale fabrike. Ako je uspela 'Fidelinka', može da uspe i '29. novembar'. Verujem da može ponovo da krene sve što je stalo u Novom Sadu, Vrbasu, Zrenjaninu, Mitrovici. Verujem da ponovo može da krene fabrika vagona u Kraljevu", rekao je on. Jovanović je rekao da LDP u kampanju ide sa jasnom porukom "Posao, posao, posao". "Verujem da ima potencijala u društvu, verujem u naše ljude, našu pamet, pa onda ako su sve činjenice tako jasne, neka se jednom, ovog puta u vremenu u kom to treba da se desi, donesu ispravne odluke", dodao je on. On je kazao da je Srbiji potreban dogovor o tome kako zemlja može da se pokrene, kako da se reše problemi 60.000 preduzeća u blokadi i otvore nova radna mesta.
