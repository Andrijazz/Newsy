> Izvor: B92
> Datum: ponedeljak 10.02.2014
> Rubrika: info_politika
> Naslov: I tviteraši hoće na izbore
> Članak:

Beograd -- Korisnici Tvitera pokrenuli su "Internet listu" na kojoj se nalaze korisnici Tvitera i to kao učesnici predstojećih beogradskih i republičkih izbora.
Pokretač ove inicijative Zoran Torbica kaže da je to reakcija na činjenicu da na političkoj sceni već 20 godina kruže isti ljudi, sa istim obećanjima, na koja kasnije uglavnom zaborave.
Kako je objasnio, ovako će svaki korisnik Tvitera, koji ima ambiciju da učestvuje u političkoj trci, ali i politički program s kojim će da nastupi, moći da se prijavi na "Internet listu" i da, ukoliko ga tviteraši odaberu, učestvuje na izborima. "Sam koncept 'Internet liste' je da samo tviteraši mogu da pišu program, da predlažu, da budu predloženi i da glasaju", objasnio je Torbica. Uveren da su društvene mreže poslednjih godina pokazale veliki kapacitet da mobilišu građane Srbije za angažovanje u zajedničkom cilju, poput skupljanja pomoći za stanovnike Kraljeva pogođene zemljotresom ili novca za lečenje Tijane Ognjanović, Torbica navodi da se zajednica tviteraša pokazala kao veoma odgovorna i sa dobrim rešenjima, koje su "mudriji političari usvajali". Ideja je, podvukao je Torbica, da tviteraši nakon ulaska u gradski ili republički parlament zastupaju program zbog kojeg su izglasani odgovorno i prema svojoj savesti. "I ljudima koji nisu tviteraši ti programi mogu da se svide. Ovde nemate lidere, i ne može partija da ti kaže kako ćeš da radiš. Ovde svako ima svoj integritet, izložen je javno i mora po savesti da radi. Ako pogreši to će se odmah videti. Kontrola preko društvenih medija je mnogo bolja nego bilo koja druga", smatra Torbica. Kada je reč o programu koji nude tviteraši, Torbica navodi da to može biti bilo koja tema koja muči građane Srbije. "Svako može da kandiduje ono što ga boli i ono što misli da treba da se reši, a drugi tviteraši glasaju prema tome koliko misle da im je to prioritet. Veoma je zanimljivo da sada dominiraju programi koji se bave informatizacijom, odnosno rešavanjem e-uprave, podsticanjem zapošljavanja mladih, samozapošljavanjem, smanjenjem administracije. Vidi se da dosta ljudi razmišlja na isti način", rekao je Torbica. On je dodao i da će konačne liste tviteraša uskoro biti predate Gradskoj i Republičkoj izbornoj komisiji, a da u međuvremenu svako ko ima Tviter može da svoj glas da na sajtovima www.internetlista.rs i www.internetlistasrbija.rs. U Srbiji, prema njegovim procenama, ima između 200.000 i 400.000 korisnika Tvitera, od kojih oko 60 odsto ima između 18 i 40 godina.
