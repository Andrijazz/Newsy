> Izvor: B92
> Datum: sreda 29.01.2014
> Rubrika: info_politika
> Naslov: Odbor traži izmenu odluke USS o BIA
> Članak:

Beograd -- Skupštinski odbor za ustavna pitanja traži od Ustavnog suda da zbog izbora odloži objavljivanje svoje odluke o neustavnosti Zakona o BIA, tj. o tajnom praćenju.
Podsetimo, Ustavni sud Srbije proglasio je neustavim tri odredbe Zakona o Bezbednosno-informativnoj agenciji koje se tiču prisluškivaja i nepovredivosti tajnosti pisama krajem decembra. USS je tada skupštinskom odboru dao četiri meseca da se sporne odredbe zakona usaglase sa Ustavom, ali taj odbor sada traži dodatno odlaganje.
Sednicom Odbora za ustavna pitanja i zakonodavstvo je predsedavao predsednik Narodne skupštine Srbije Nebojša Stefanović, što predviđa Poslovnik o radu parlamenta, jer je predsednik odbora Vladimir Cvijan juče odbio da potpiše eventualnu odluku o tome, navodeći da to neće učiniti u prvom redu zato što počinje predizborna kampanja. Jučerašnju sednicu je osim Cvijana koji je nedavno izašao iz Srpske napredne stranke, napustio i zamenik predsednika Odbora Srđan Miković iz Demokratske stranke, koji je ocenio da je "skandal" da odbor i Skupština traže promenu odluke Ustavnog suda Srbije. Član odbora iz Srpske napredne stranke Veroljub Arsić rekao je da Narodna skupština preko predloga i zaključaka komunicira sa Ustavnim sudom Srbije i da imaju obavezu da se staraju o radu državnih organa. "Imamo moralnu obavezu da se staramo o radu državnih organa i obezbedimo njihovo normalno funkcionisanje", kazao je Arsić na sednici u Narodnoj skupštini. Članica Odbora iz Demokratske stranke Teodora Vlahović rekla je da Odbor nema ovlašćenja da utiče na odluke Ustavnog suda, nakon čega je predsednik Skupštine Nebojša Stefanović pozvao članove Odbora da ne iznose činjenice koje ne postoje. "Mi ne menjamo odluku Ustavnog suda, ona već postoji, ono što mi tražimo je tehnička stvar. Daćemo predlog Ustavnom sudu, a on će da odluči samostalno u skladu sa interesom građana", kazao je Stefanović. Ustavni sud Srbije je 26. decembra utvrdio da članovi 13, 14. i 15. Zakona o BIA koji se odnose na tajno praćenje komunikacije građana, nisu u saglasnosti sa Ustavom. Sud je ocenio da ima osnova da se objavljivanje te odluke u "Službenom glasniku" odloži za četiri meseca da bi Skupština u tom roku uskladila taj zakon sa Ustavom. Po zakonu, Ustavni sud Srbije može da posebnim rešenjem odloži objavljivanje svoje odluke u Sluzbenom glasniku najduže šest meseci od dana njenog donošenja.

Ustavni sud Srbije će se u redovnoj proceduri izjasniti o predlogu skupštinskog odbora da se zbog izbora odloži objavljivanja odluke Suda o neustavnosti odredbi Zakona o bezbednosno-informativnoj agenciji (BIA) o tajnom praćenju komunikacija građana, rečno je danas u tom sudu. Kako je rečeno agenciji Beta, dopis Odbora za ustavna pitanja i zakonodavstvo danas je stigao u Ustavni sud i o njemu će se "Sud izjasniti na sednici Ustavnog suda u redovnoj proceduri". Ustavni sud Srbije je 26. decembra utvrdio da članovi 13, 14. i 15. Zakona o BIA koji se odnose na tajno praćenje komunikacije građana, nisu u saglasnosti sa Ustavom i da ima osnova da se objavljivanje te odluke u "Službenom glasniku" odloži za četiri meseca da bi Skupština u tom roku uskladila zakon sa Ustavom.
