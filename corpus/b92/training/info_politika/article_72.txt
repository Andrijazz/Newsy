> Izvor: B92
> Datum: subota 11.01.2014
> Rubrika: info_politika
> Naslov: Izbori u Beogradu 16. marta
> Članak:

Beograd -- Izbori u Beogradu biće održani 16. marta, izjavio je Tanjugu predsednik Skupštine Srbije Nebojša Stefanović.
"Izbore ću raspisati verovatno krajem sledeće nedelje. Opredelio sam se da izbori budu 16. marta, to je realan datum o kojem smo razgovorali i u skladu sa zakonskim rokovima i onim o čemu smo govorili krajem prethodne godine", rekao je Stefanović.
On je, odgovarajući na pitanje o vanrednim parlamentarnim izborima, rekao da SNS još nije zauzela stav da li će se na izbore ići ili ne. Stefanović je ponovio da je na lideru stranke Aleksandru Vučiću odluka koju će predložiti Predsedništvu, a da očekuje da će to stranačko telo na kome će biti doneta odluka o raspisivanju izbora, biti održano do stranačke izborne skupštine, koja je zakazana za 25. januar. "Očekujem da će predsednik stranke do 25. januara zakazati sednicu Predsedništva na kojoj će predložiti neko od mogućih rešenja i mi ćemo se o tome izjasniti", rekao je Stefanović. On je naveo da Vučić još nije doneo odluku o tome šta će predložiti Predsedništvu, zbog čega se sednica tog stranačkog tela još ne održava. "Vučić još nije doneo konkretnu odluku ni za izbore ni protiv. To je zaista tako, to nije politička igra", rekao je Stefanović.
Sednica skupštine oko 20. januara Stefanović je takođe izjavio da će sledeća sednica parlamenta biti održana oko 20. januara. Stefanović je Tanjugu rekao da još nije održana sednica skupštinskog Kolegijuma na kojoj bi trebalo da bude dogovoren tačan datum nove sednice. "Moguće da će sednica parlamenta biti oko 20. januara", rekao je Stefanović.
Sednica skupštine oko 20. januara
Stefanović je takođe izjavio da će sledeća sednica parlamenta biti održana oko 20. januara. Stefanović je Tanjugu rekao da još nije održana sednica skupštinskog Kolegijuma na kojoj bi trebalo da bude dogovoren tačan datum nove sednice. "Moguće da će sednica parlamenta biti oko 20. januara", rekao je Stefanović.
On je napomenuo da se i juče moglo videti da je Demokratska stranka, kao najveća opoziciona partija, kao i većina opozicije, jasno stavila do znanja da je za vanredne izbore i da postoji atmosfera u društvu da se proveri legitimitet vlasti. "Osim što mi smatramo da je dosta urađeno, očigledno da neke druge stranke ne smatraju da je sve što je urađeno dovoljno i ne smatraju da može da se nastavi na ovakav način", rekao je Stefanović. Potpredsednik SNS-a je rekao da su neverovatne i besmislene izjave u medijima da neka zemlja sa zapada ili istoka pritiska SNS u vezi sa odlukom o raspisivanju izbora. "Ni sa Aleksandrom Vučićem ni sa mnom niti bilo kim ozbiljnim u zemlji ne može niko da vodi razgovor na način da nam kaže da li na izbore idemo ili ne. Takav razgovor ne mogu ni da zamislim", rekao je Stefanović. On je dodao da je ono što se može čuti po medijima, da se neko dogovorio sa Vučićem da li će biti izbora ili ne, kao i navodni dogovori o pozicijama posle izbora, takođe besmislica, navodeći da Vučić još nije doneo odluku.


