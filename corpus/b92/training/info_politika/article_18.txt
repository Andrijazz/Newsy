> Izvor: B92
> Datum: ponedeljak 6.01.2014
> Rubrika: info_politika
> Naslov: Posvađani, pomirite se pa da radimo
> Članak:

Jagodina -- Predsednik Skupštine grada Jagodine Dragan Marković - Palma, poručio je večeras posvađanima u Srbiji da se pomire, jer mora da se radi.
''Vreme je za one koji su posvađani da se pomire", rekao je Marković u Končarevu na ceremoniji paljenja badnjaka kojoj je prisustovao i ministar saobraćaja Aleksandar Antić.
Marković je istakao da je potrebno da u Srbiji ove 2014. godine ''rade svi kao jedan'' i dodao da tako rade svi u Jagodini, sve stranke, jer politika nije uspela da ih posvađa, kao u nekim drugim gradovima. Potrebno je, dodao je Marković, da se prestane govoriti kako je '''neko drugi kriv za nešto, što mi nismo uradili". Prema njegovom mišljenju, "od vitalnog zančaja za svaku porodicu su nova radna mesta". Jagodina je jedini grad u koji je stiglo šest stranih investitora i to, kako je rekao, onih koji imaju firme po celom svetu. '''Do kraja ove godine zaposlićemo 3.000 mladih ljudi i tu nećemo stati, i u ovom gradu uskoro neće radti samo onaj koji ne želi da radi''', dodao je Marković. Poljoprivrednicima, dodao je predsednik Skupštine grada Jagodine, mora da se obezbedi da žive od svog rada, da imaju sigurnog kupca za svoje proizvode, zagarantovanu cenu i redovnu isplatu. Marković je naveo da se "političari seljaka sete samo kad trebaju da glasaju". On je podsetio i da je veoma važna borba protiv bele kuge i da se sve više dece rađa u Srbiji, a političari, kako je dodao, moraju naći načina da se pomogne roditeljima. "Ne smemo dozvoliti da nam i jedno dete uči pored sveće, zato što mu je struja isključena, jer su roditelji ostali bez posla i ne mogu da plate'''', rekao je Marković i istakao da se takvim ljudima mora pomoći. "Hoću da svaka porodica u Jagodini ima troje dece, a ne brinite se, grad će da pomogne", rekao je Marković.
