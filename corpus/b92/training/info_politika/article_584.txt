> Izvor: B92
> Datum:  
> Rubrika: info_politika
> Naslov: "Bratimljenje" vođe Obraza sa SRS
> Članak:

Beograd -- SRS, kojoj je zvanično pristupio vođa "Obraza" Mladen Obradović, uverena je da će na izborima ostvariti dobar rezultat i ući u republički parlament.
Zamenik predsednika SRS Nemanja Šarović je, posle potpisivanja Povelje o bratimljenju sa Obradovićem, rekao da će SRS na tim izborima predstavljati veliko iznenađenje i biti u parlamentu "uprkos prognozama kvazi analitičara i medijskih manipulatora".
On je rekao da su radikali, današnjim pristupanjem Obradovića, započeli proces okupljanja patriotski orijentisanih snaga, najavivši da će im sutra pristupiti i drugi. Šarović je rekao da će kampanja SRS biti zasnovana na obilasku Srbije, razgovorima sa narodom i govorenju istine. Šarović je naveo i da radikali neće potrošiti na desetine miliona evra poput, kako tvrdi, drugih stranaka, koje su u zadnjih 14 godina, koliko vode Srbiju, gradjanima nudile samo obećanja od kojih nije bilo ništa. Šarović je ponovio da se radikali zalažu za prekid pregovora sa EU, poništenje Briselskog sporazuma i okretanje ka Rusiji. "Naš cilj je da zaposlimo Srbiju, a to možemo da učinimo samo kroz blisku saradnju sa Rusijom", rekao je Šarović istakavši da na tom polju, prethodne vlasti, osim verbalnih nisu imali nikakvih konkretnih učinaka. Obradović je izrazio uverenje da će srpski narod podržati patriotski orijentisane snage i da će svetosavski nacionalisti biti u Skupštini Srbije. On je rekao i da je potpisivanje današnje povelje o bratimljenju SRS i "Obraza" bilo očekivano jer je SRS uvek bila na strani "Obraza" u vreme najvećih progona, što je "Obraz vraćao podrškom Vojislavu Šešelju".
