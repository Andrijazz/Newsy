> Izvor: B92
> Datum: nedelja 9.02.2014
> Rubrika: info_politika
> Naslov: Pešićeva: Vlada nema rezultate
> Članak:

Beograd -- Da je Vlada htela da radi, ne bi dala ostavku, kaže Vesna Pešić. Jelena Trivan: Opozicija učinila da nema alternative. Dragomir Anđelković: SPS kočio reforme.
Smatram da je DS pod velikim pritiskom, i ja sam tu strateška podrška, rekla je Vesna Pešić u Utisku nedelje.
Deluje malo neprijatno kad se opozicija kriminalizira, i na to gledam kao na gubljenje jednog demokratskog kapaciteta, i čini mi se da je to ugroženo, objasnila je sociološkinja Vesna Pešić.
Gostujući u istoj emisiji Jelena Trivan je sebe večeras predstavila kao bivšu političarku i sadašnju analitičarku. Rekla je da je ona danas "zbunjena građanka", koja je zbunjena nad opozicijom, koja je učinila da u Srbiji nema alternative. Objasnila je da je iz DS izašla pre godinu dana kad više nije razumela šta je program te stranke. "Nisam pristupila bloku Tadića jer ne znam šta je program te stranke", rekla je Trivanova. Ipak, poručila je da ljudi uvek treba da izađu na izbore i da se opredele za opciju koja će Srbiju odvesti u EU. Analitičar Dragomir Anđelković je rekao da se mogu očekivati fer uslovi pred izbore, jer danas nema jednoumlja, što se prema njegovom mišljenju vidi po dnevnim novinama i nedeljnicima, gde se mogu videti različiti naslovi. "Imate dnevne novine koje podržavaju vlast, ali i nedeljnike koje kritikuju vlast", rekao je on dodajući da je pre nekoliko godina postojalo jednoumlje, a da je jedini medij koji je bio drugačiji bio Pečat. Trivanova tvrdi da su uslovi isti kao i uvek, jer i ova vlast, kao i prethodna, nije izgradila institucije koje bi kaznile prljavu kampanju usmerenu ka političkim protivnicima. "Iste traljave institucije, istrage se objavljuju u medijima..." Najnormalnije je u ovoj zemlji da članovi Saveta za borbu protiv korupcije izađu na ulice i izriču kazne, rekla je ona. Anđelković se saglasio sa tim, ali je i rekao da za godinu i po nije moglo da se uradi toliko, naspram prethodnih 12. On je istakao da je aktuelna Vlada poboljšala položaj Srbije, što se tiče borbe protiv korupcije, ali da je Srbija rangirana i dalje vrlo nisko što se toga tiče u svetu, niže nego u vreme Slobodana Miloševića. Pešićeva smatra da su uslovi pogoršani. Na saopštenje DS se odmah reaguje saopštenjem, kad izađe Radulović i kaže nešto preti se državnim organima, rekla je ona pomenuvši i cenzuru na internetu kao i pojedinih emisija. Sve me to pomalo zastrašuje, rekla je ona. Komentarišući to koliko je Vlada Srbije, koja je sada u tehničkom mandatu, mogla da uradi za godinu i po, Vesna Pešić je rekla da nije slučajno što mandat vlade traje četiri godine. Ona se zapitala zašto Vlada nije sačekala još tri godine, pa da se vide njeni rezultati, oko spornih privatizacija i ostalih slučajeva. "Beograd na vodi - samo crteže smo videli, pa zašto niste sačekali još tri godine pa da se vidi i neka lopata", rekla je ona. "Da je Vlada htela da radi, ona ne bi dala ostavku... Da je radila, videli bismo neke rezultate", kazala je Pešićeva. "Vlada nije pala, parlament nije pao, imali su većinu da rade", kazala je ona.

Anđelković je, reagujući na ovaj stav, rekao da ova Vlada ima rezultate, spomenuo je potpisano strateško partnerstvo sa Rusijom, početak pregovora sa EU... To je dobar početak, rekao je i dodao da se ni kod jednog političara iz okruženja Aleksandra Vučića nije pojavila nikakva afera. Vesna Pešić je na to rekla da je za nju velika afera o Univerzal banci. "Nastavlja se neka vrsta "tadićizma", imate strašno visoke rejtinge, a nikakve rezultate, ili toliko mršav rezultat", rekla je ona. Vlast je imala dužnost da izađe i kaže zašto je dala ostavku, naglašava ona. "Samo reči, reči, šeici, pare... Tri milijarde su već "stavili" u budžet, a da papir i ne postoji", dodala je Pešićeva. "Hoćemo brže i bolje, a šta brže i bolje, ko ih je kočio - to nemamo pojma", rekla je sociološkinja i to ocenila "političkim šarlatanstvom".

Anđelković je rekao da se ovim izborima "briše" politička maskarada i da će se dobiti vlada u kojoj će se tačno znati ko je za šta odgovoran. On je rekao da je SPS umešan u razne stvari i da je kočio reforme, a da su izbori potrebni da bi Vlada funkcionisala bolje. Važno je na kojim principima Vlada funkcioniše, ko ima kontrolu, mi smo do sada imali haos, kaže Anđelković. Jedna stranka koja je umešana u kriminal, koja je bila u vlasti kad su se te privatizacije događale, ne može da bude na mestu premijera i ministarstva unutrašnjih poslova, rekao je on. Na pitanje da li onda takva stranka ipak može da bude u Vladi, rekao je da su izbori matematika, a da bi on lično najzadovoljniji bio da novu Vladu formiraju DSS i SNS. Na pitanje da li je Vučić, koji je rekao da SNS neće voditi prljavu kampanju, "stvorio" Tadića koji će da "napada" Đilasa, ili Čedu Jovanovića koji će napadati Dačića, Anđelković kaže: "Zašto bi SNS stvorio nekog ko bi mu sutra bio konkurent, nije Vučić stvorio Tadića, tu nema političke logike." Anđelković je rekao da je primetio da je Đilas, kad je počela priča o Beogradu na vodi, s osmehom odlazio tamo. On je mišljenja da nije Đilas taj koji je odbijao susrete, da bi pre rekao da je lider naprednjaka to činio, i da nije isključeno i da on bude u Vladi sa Vučićem. Inače, Anđelković je naglasio da nije član SNS, i da je u emisiji kao analitičar.

Vesna Pešić kaže da je nju u proteklom periodu najviše iznerviralo što je vlast, kako je rekla, toliko podržavala što neki ljudi izlaze iz DS. Kad su izlazili neki ljudi iz Babušnice, to se podržavalo, kajroni su išli, kao da se Demokratska stranka raspada, kazala je ona. Ona je ocenila da je Boris Tadić taj koji je pocepao DS i zamerila mu što nije sačekao da prođu ovi izbori. Prema njenom mišljenju, skandalozna je Tadićeva odluka da izađe iz stranke, pred ove "vanredne izbore za koje ne znamo čemu služe". Ja sam očekivala da će DS ozbiljno da razmotri svoje greške, zbog kojih je ona izgubila prošle izbore, očekivala sam da će da se konsoliduje, da postane investicija za neke buduće regularne izbore, rekla je ona, naglašavajući da je mislila posle GO DS da će stranka ostati jedinstvena. Oni su jedina stranka koja se za sada izjasnila da su protiv ove vlasti, ali svakako bi bilo dobro da DS izađe sa jednim operativnim programom, i svakako bi bilo dobro da da izađe i kaže - problemi su ovo, rešenja su ono, rekla je Pešić govoreći o svojoj odluci da demokratama bude "strateška podrška". Trivanova je rekla da se DS pocepala onda kada je 60 odbora tražilo promenu rukovodstva. Za sebe je ponovila da je izašla pre godinu, kad više nije bila za ono što je bio program stranke. Rekla je da su mnogi iz stranke otišli iz tog razloga, a ne zato što je Tadić pocepao DS.

Jelena Trivan, nekadašnja funkcionerka DS i poslanica te stranke, primećuje da trenutne koalicije koje se nude građanima na izborima ne povezuje zajednički program, navodeći primere Nove stranke i DS i SPO i SNS-a. "Ispada onda će DSS biti jedina opozicija". Trivanova je rekla da je, na osnovu svega onoga što je videla u poslednje vreme u javnosti, zaključila da stranke nemaju političke programe, nemaju političke ideje, a da, kako je rekla, imaju samo političku trgovinu. Do sada su izašli samo sa tim sa kim će ići u koaliciju, a ne s programom, rekla je. Kupleraj koji već dugo traje na političkoj sceni je dobro podmakao, rekla je i dodala da se o političkim vrednostima uopšte ne razgovara. Ipak, kazala je da ne zastupa ono što su na proteklim izborima zastupali "beli listići". "Ovo što govorim treba da bude opomena strankama - da se izađe sa političkim programima", kazala je. Politika je posao a ne hobi i zabava i stranke treba više da porade na obučavanju kadra, nego što traže estradne zvezde. Politika je ozbiljan posao, rekla je Trivanova. Jelena Trivan je ponovila da nije podržala Borisa Tadića, jer još nije izašao sa programom, ali da je njeno "srce na strani Borisa Tadića":
