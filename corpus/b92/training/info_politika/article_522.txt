> Izvor: B92
> Datum: utorak 4.02.2014
> Rubrika: info_politika
> Naslov: "Đilas imao plan za svoje firme"
> Članak:

Obrenovac -- Jedini razvojni program koji je bivši gradonačelnik Beograda Dragan Đilas imao je program u kome su se razvijale njegove firme, izjavila je Zorana Mihajlović.
Komentarišući najavu Đilasa o razvojnom programu DS za Srbiju, potpredsednica SNS je rekla da mu je "program bio odličan, jer je 2005. imao prihod od svojih firmi od tri milijarde dinara, a 2012. godine čak 12 milijardi dinara i tu je za Nobelovu nagradu".
Ona je istakla da je Đilas imao još jedan program "uništavanja javnih i komunalnih preduzeća u Beogradu" i navela da se i tu pokazao kao "ekspert". Mihajlovićeva je novinarima u Obrenovcu rekla da je Đilas vladao Beogradom pet godina, dodajući da smatra da je Beograd sit svakojakih razvojnih programa iz kojih je grad izašao sa dugom i obavezama od gotovo milijardu evra. "Stvari u Beogradu moraju da se menjaju", poručila je ona, naglasivši da je neophodno da se napravi ambijent za uspešno funkcionisanje malih i srednjih preduzeća, kao i da veliki projekti počnu istinski da se realizuju.

Potpredsednica SNS izjavila jei da je jedan od najvažnijih ciljeva te stranke i buduće vlade da zadrži mlade da ostanu da žive i rade u Srbiji. "Verujemo da sa svim što smo uradili u prethodnih godinu i po dana, gde smo pokazali da prave vrednosti moraju da se poštuju, da mora da se poštuje rad i završena škola, poručujemo mladima da smo spremni da učinimo sve da ih zadržimo u Srbiji", poručila je Mihajlovićeva prilikom obilaska Opštinskog odobra SNS u Obrenovcu. Cilj je da mladi ostanu u Srbiji, da zaradjuju i tako doprinesu i svojoj zemlji i sopstvenim porodicama, rekla je Mihajlovićeva. Ona je istakla da je SNS predthodnih godinu i po dana u vlasti mnogo radila, ali da ta partija nije zadovoljna brzinom reformi i da želi da se ide mnogo brže napred. "Hoćemo da napravimo ambijent za brži dolazak investitora i mislimo da to možemo. Želimo da smanjimo broj neophodnih dozvola i da velike projekte, kao što je Beograd na vodi i ostale velike infrastrukturne projekte, pokušamo da ubrzamo koliko je god u našoj moći", dodala je Zorana Mihajlović.
