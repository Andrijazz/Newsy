> Izvor: B92
> Datum: petak 14.02.2014
> Rubrika: info_politika
> Naslov: Srbija doprinosi mirovnim misijama
> Članak:

Beograd -- Državni sekretar MUP Vladimir Božović, koji je boravio u poseti SAD, istakao je da su UN veoma visoko ocenile učešće Srbije u međunarodnim mirovnim misijama.
On je, u izjavi Tanjugu, istakao da su u razgovorima sa predstavnicima UN vojni i policijski mirovnjaci u međunarodnim mirovnim misijama ocenjeni izuzetno profesionalno, i da daju doprinos međunarodnom miru i bezbednosti.
Božović je objasnio da je razgovarano i o novom strateškom okviru za međunarodne misije UN, gde Srbija, kako je kazao, želi aktivno da učestvuje. On je sa Trond Egil Vitom, policijskim savetnikom u Stalnoj misiji Norveške pri UN, razgovarao o modelu učešća Republike Srbije u mirovnim misijama, uz napomenu da Ministarstvo unutrašnjih poslova može da obezbedi visoko profesionalan kadar, ali da se zbog budžetskih poteškoća traži pomoć Norveške kao partnera. Vit je izrazio spemnost da se takav model partnerstva razmotri i kao koncept detaljno razradi, kako bi mogao da bude primenjiv u budućnosti. Spremnost Srbije da učestvuje u mirovnim operacijama UN je, kako je dodao, naišla na pozitivan efekat, i svetska organizacija je predložila da Beograd bude domaćin jednog međunarodnog skupa o policijskim i vojnim mirovnim operacijama, koji bi trebalo ove godine da se organizuje. Božović je, u razgovoru sa predstavnicima UN, ocenio je da se broj pripadnika UNMIK i Euleks-a ne treba smanjivati jer privremene institucije na Kosovu i Metohiji, tužilaštvo i policija nisu spremni da se obračunavaju sa problemima organizovanog kriminala i korupcije. UN, prema njegovim rečima, cene visoko mišljenje Srbije i njen objekativan pristup u realnom prikazivanju stanja na Kosovu i Metohiji kroz prizmu briselskog sporazuma. Božović je dalje naveo da su, tokom Molitvenog doručka, kongresmeni i senatori pozdravili napore nove vlade Srbije i izrazili očekivanje da će brže i bolje biti nastavljeno sprovođenje unutrašnjih reformi, borba protiv organizovanog kriminala i korupcije, kao i dijalog Beograda i Prištine. Takođe je naveo da je novi direktor FBI Džejms Komi obavestio srpsku delegaciju da je povećan budžet ove institucije i da možemo očekivati značajno unapređenje saradnje kroz zajedničke obuke, studijske posete i slično, kao i zajedničko angažovanje u borbi protiv organizovanog kriminala, terorizma, viskotehnološkog krinminala. Na sastanku sa zamenikom direktorke Agencije za borbu protiv ilegalne trgovine narkoticima  DEA Tomasom Hariganom, istaknuta je dobra saradnja nadležnih službi, ali i zainteresovanost za nastavak saradnje na što višem nivou s obzirom na činjenicu da je takozvana balkanska ruta transporta narkotika i dalje veoma značajna. Pokrenuto je pitanje lociranja i hapšenja Darka Šarića i ostalih odbeglih članova njegove kriminalne grupe. Božović se sastao i sa predstavnicima Svetske banke iz posebnog tima za ulaženje u tokove novca stečenog kriminalom i korupcijom sa kojima je razgovarao o borbi protiv korupcije i merama za oduzimanje imovine stečene krivičnim delom, koje je pozvao da pruže podršku Srbiji i programima kojima se, u skladu sa Nacionalnom strategijom za borbu protiv korupcije i Akcionim planom strategije, jačaju kapaciteti Jedinice za finansijske istrage u oblasti oduzimanja imovine stečene krivičnim delom i ulaženja u tokove novca. Novac bi se, posle toga, vraćao u budžet Republike Srbije. Božović je imao sastanak i sa specijalnim predstavnikom Interpola pri UN, Vilijamom Eliotom, sa kojim je razgovarao o prihvatanju dokumenata Interpola i inicijativi da MUP angažuje sekondiranog oficira za vezu. Na sastanku sa direktorom Kancelarije za borbu protiv terorizma UN, dr Jehangir Khanom i Abdulrazak Alsadom, Božović je predstavio dosadašnje napore i rezultate Republike Srbije u borbi protiv terorizma, istakavši spremnost da Srbija i njene stručne službe daju svoj značaj u borbi protiv terorizma u okviru modela UN za koji smatramo da je najbolji u borbi protiv terorizma.
