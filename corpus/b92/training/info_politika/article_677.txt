> Izvor: B92
> Datum: ponedeljak 10.02.2014
> Rubrika: info_politika
> Naslov: SNS: Teret teškog života nose mladi
> Članak:

Pančevo -- Srbija je na prekretnici po pitanju ekonomskih reformi, a najveći teret teškog života nose mladi, ocenila je članica Predsedništva SNS Aleksandra Tomić.
Ona je na tribini  u Pančevu ocenila da bi masovnije zapošljavanje moglo da se ostvari kroz energetski sektor i zelenu ekonomiju, na čemu su, kako je navela, insistirali i vlada i parlament u prethodnih godinu i po dana.
"Izdato je više od 212 energetskih dozvola i sklopljeni su ugovori za ulazak stranih direktnih investicija, čime su stvorene mogućnosti za otvaranje više od 1.000 radnih mesta. Prioritet SNS i cele Srbije je da mladi dobiju posao na ovih 1.000 radnih mesta, jer bez toga nema budućnosti, rekla je Tomićeva, a saopštio je SNS. Ona je naglasila da je Pančevo nekada bilo ekološka crna tačka, a da je danas "ekološko zeleno ostrvo", jer se u njegovoj široj zoni nalaze novi investicioni projekti, poput nove farme vetrogeneratora. Pančevo se, naglasila je Tomićeva, nalazi na prostoru koji je bogat prirodnim resursima, zahvaljujući kojim bi mladi mogli da razvijaju preduzetništvo, jer je to budućnost privrednog razvoja Srbije.
