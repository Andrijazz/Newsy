> Izvor: B92
> Datum: petak 10.01.2014
> Rubrika: info_politika
> Naslov: Nemačka ne vidi potrebu za izborima
> Članak:

Beograd -- Ambasador Hajnc Vilhelm kaže da su eventualni prevremeni izbori u Srbiji unutrašnje pitanje zemlje ali smatra da ne bi bili blagonaklono prihvaćeni u Nemačkoj.
Ambasador Nemačke u Beogradu smatra da i u drugim evropskim zemljama vanredni izbori ne bi doprineli imidžu Srbije kao stabilne zemlje.
"Ne verujem da bi to u Nemačkoj i drugim evropskim zemljama bilo prihvaćeno sa mnogo entuzijazma, jer otvarate pregovore, a potom, pet nedelja kasnije, održavaju se novi izbori, što znači da gubite vreme", rekao je on.
Energija bi, u slučaju izbora, bila usmerena na predizbornu kampanju i formiranje nove vlade, dok bi pristupni pregovori i dijalog s Prištinom bili u zastoju, a Srbija nema vremena za gubljenje, smatra nemački diplomata. "Iz moje perspektive, ne vidim potrebu za prevremenim izborima", rekao je Vilhelm i dodao da bi, prema njegovom mišljenju, jedini razlog za sazivanje izbora bio taj da sadašnja vlada nije u stanju da sprovede reforme. "To je pomalo i opasno, jer bi stvorilo utisak da ovde vlada nestabilnost, a ovde nema nestabilnosti. Ovo je stabilna vlada", ocenio je nemački diplomata. Odluke SNS o vanrednim izborima još nema, iako je najavljeni rok bio 10. januar. Lider naprednjaka Aleksandar Vučić kaže da će se na odluku "sačekati još malo". Atmosferom iščekivanja vanrednih izbora u Srbiji bavi se i britanski "Ekonomist" primećujući da se u Srbiji političari međusobno bore, umesto da slave početak pregovora sa EU. Hajnc Vilhelm je u intervjuu za Tanjug rekao i da Nemačkoj zasad niko ne razmišlja o eventualnoj suspenziji bezviznog režima za građane Srbije.
