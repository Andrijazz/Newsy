> Izvor: B92
> Datum: utorak 21.01.2014
> Rubrika: info_politika
> Naslov: Konstituisana SO Voždovac
> Članak:

Beograd -- Potvrđivanjem mandata odbornicima i izborom Aleksandra Mirkovića iz SNS na mesto predsednika Skupštine opštine, konstituisana vlast na Voždovcu.
Mirković je na mesto predsednika Skupštine opštine izabran sa 45 glasova za, dok je protiv bilo osam odbornika, uglavnom iz Demokratske stranke.
Pored Mirkovića, izabran je i njegov zamenik Milan Rajković iz SNS, koji je do sada obavljao funkciju predsednika Skupštine opštine. Na konstitutivnoj sednici za sekretara skupštine izabran je Branko Nedeljković iz Demokratske stranke Srbije, a za njegovog zamenika Bojana Radaković iz SNS. Novoizabrani predsednik voždovačke skupštine rekao je novinarima da očekuje da će do kraja nedelje ili do sredine sledeće sedmice biti poznat kandidat za predsednika te beogradske opštine, kao i da će biti izabran u zakonskom roku. Podsetimo, od 56 odborničkih mesta u Skupštini opštine Voždovac, SNS je osvojila 36 mandata, DS sedam, koalicija SPS-PUPS-JS pet mandata, DSS četiri, a SDPS tri, dok ostale izborne liste nisu prošle cenzus na lokalnim izborima održanim 15. decembra prošle godine. Prema Zakonu o lokalnim izborima, mandat odbornika počinje da teče danom potvrđivanja mandata, a o potvrđivanju mandata odlučuje skupština na konstitutivnoj sednici.
