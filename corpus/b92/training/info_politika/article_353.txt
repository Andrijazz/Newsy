> Izvor: B92
> Datum: utorak 28.01.2014
> Rubrika: info_politika
> Naslov: SPS podržava Dačića za Nobela
> Članak:

Beograd -- SPS pozdravlja odluku socijaldemokrata u Evropskom parlamentu da podrže kandidaturu lidera te stranke Ivice Dačića za dobijanje Nobelove nagrade za mir.
U saopštenju SPS navedeno je da su evropski socijalisti na taj način prepoznali i podržali svu hrabrost, odvažnost i državničku mudrost Dačića, koju je iskazao tokom pregovora sa predstavnicima Prištine i Evropske unije u rešavanju životnih problema građana na Kosovu i Metohiji, uspostavljanju mira i stvaranju uslova za normalan život i rad i njihovu bolju budućnost. "Evropska unija je taj doprinos već prepoznala i vrednovala otpočinjanjem pregovora o budućem članstvu Srbije u EU", smatraju u toj stranci. Tom podrškom evropskih socijaldemokrata priznat je i doprinos ukupne politike SPS u rešavanju za Srbiju i region Jugoistočne Evrope izuzetno važnog pitanja na principima i vrednostima savremene evropske i mirotvorne politike, zaključuje se u saopštenju.
