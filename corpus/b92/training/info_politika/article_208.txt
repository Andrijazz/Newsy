> Izvor: B92
> Datum: nedelja 19.01.2014
> Rubrika: info_politika
> Naslov: Popović kandidat za gradonačelnika
> Članak:

Beograd -- Predsednik DSS Vojislav Koštunica izjavio je da je veoma važno da u vlasti u Beogradu bude DSS kao garant da će biti vođena dobra, poštena i odgovorna politika.
On je poručio da je Aleksandar Popović najbolji kandidat za gradonačelnika.
"Uveren sam da je Aleksandar Popović najbolji kandidat za gradonačelnika Beograda i zato je naša velika obaveza da svi zajedno pomognemo najboljem kandidatu na ovim izborima", rekao je Koštunica na 11. Skupštini DSS u Centru "Sava". Koštunica je rekao da je pravo vreme da ta stranka bude odlučnija, jača, otvorenija i spremnija da se hrabro uhvati u koštac sa svojim političkim neistomišljenicima. Prema njegovim rečima, danas je potrebno da DS S pokaže novu energiju i novu snagu. "Uveren sam da se svi mi koji smo došli na ovu skupštinu slažemo da DSS ima najbolju, razložnu, odgovornu i ostvarljivu politiku. I uveren sam da ova politika zaslužuje mnogo veće poverenje gradjana naše zemlje", istakao je Koštunica.

Koštunica izjavio je danas da je glavni zadatak te stranke da pridobije Srbiju za ideju političke neutralnosti, kao i da se pokrene javna rasprava o tome kolika je korist od evropskih integracija. "Suviše mi kao narod i država imamo spornih pitanja sa Evropskom unijom da bi mogli da izbegnemo referendum o tom pitanju. Na kraju krajeva, ima li nešto bolje i prirodnije od toga da čujemo glas naroda da li želi da Srbija bude u EU", rekao je Koštunica na 11. Izbornoj skupštini DS S-a u beogradskom Centru "Sava". Koštunica, koji je jedini kandidat za predsednika stranke, upitao je sve zagovornike evropskih integracija šta je sporno u tome da se pokrene razgovor o budućnosti zemlje i zbog čega Srbija početkom 2015. godine ne bi raspisala referendum na kojem bi narod odlučio da li treba i dalje da ide putem evropskih integracija ili da proglasi političku neutralnost. On je članovima DSS-a poručio da njihov cilj treba da bude da porodice, komšije, kolege i prijatelje ubede u to da je politička neutralnost, a ne Evropska unija, pravi put koji otvara vrata budućnosti Srbije. "Politička neutralnost je najbolja garancija ekonomskog prosperiteta zemlje i stavljanja van snage Sporazuma o stabilizaciji i pridruživanju sa EU, jer on ekonomski razara našu zemlju", rekao je Koštunica. Lider DSS-a je rekao da nema nikog drugog osim te partije ko narodu otvoreno treba da kaže istinu da su evropske integracije pogubne po nacionalne, državne i ekonomske interese Srbije. On je ocenio da nije moguće da je u ekonomskom interesu Srbije da gubi više od milijarde evra skidanjem carina na uvoz robe iz Evropske unije u trenutku kada je privreda na kolenima i da skida carine sa poljoprivrednih proizvoda i tako uništava celu poljoprivredu. "Pogledajmo samo briselske sporazume koje je Evropska unija nametnula Srbiji. Da li u našoj istoriji ima gorih sporazuma od ovih koje je Srbija potpisala? Mi smo upozoravali vlast da je ovim sporazumima pristala da se ukine srpska državnost na Kosovu i Metohiji. A zašto je vlast pristala da uništi državu Srbiju na Kosovu? Naravno, zbog Evropske unije", rekao je Koštunica. Govoreći o predstojećim izborima u Beogradu, zakazanim za 16. mart, Koštunica je rekao da je uveren da je Aleksandar Popović najbolji kandidat za gradonačelnika Beograda. "Dobro je što ovu skupštinu držimo uoči izborne kampanje za Beograd, jer da bi postigli što bolji rezultat, mi moramo ispravljati greške koje kao stranka pravimo. Važno je da DSS bude u vlasti u Beogradu, jer je to garant da će biti vođena dobra, poštena i odgovorna politika", rekao je predsednik DSS-a. Govoreći o dosadašnjim rezultatima DSS-a, on je rekao da je upravo ta stranka zaslužna što je Srbija vojno neutralna i što njeni vojnici ne ginu širom sveta za tuđe interese, da je obezbedila da kroz Srbiju prođe Južni tok, za uspostavljanje specijalnih paralelnih veza s Republikom Srpskom, za odbacivanje Ahtisarijevog plana i obaranje Statuta Vojvodine pred Ustavnim sudom. "Ali, ono što je najvažnije, naša je velika zasluga što smo jedinstveno okupili svih 250 poslanika Srbije da glasaju za novi Ustav, koji je narod svojom slobodnom voljom izglasao na referendumu. Svako vidi i svako zna da je Ustav poslednja brana dezintegraciji zemlje", ocenio je Koštunica. Koštunica je izrazio žaljenje zbog toga što na izbornoj skupštini nije bilo više kandidata za predsednika, jer bi i to pokazalo demokratičnog stranke na čijem je čelu.
