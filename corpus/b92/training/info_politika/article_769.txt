> Izvor: B92
> Datum:  
> Rubrika: info_politika
> Naslov: Vučić: Zorana da bude marljivija
> Članak:

Beograd -- Prvi potpredsednik Vlade Aleksandar Vučić izjavio je da se on ne meša u rad nezavisnih institucija i da očekuje da one donose zaključke u skladu sa zakonom.
Vučić je to izjavio povodom optužbi Agencije za borbu protiv korupcije da je ministarka energetike Zorana Mihajlović zloupotrebila javnu funkciju u predizbornoj kampanji.
"Ali ću od Zorane da tražim da bude još marljivija, da radi još više, a građane ću da primam i ja, i to radim svaki dan, ona je to radila godinu, godinu i po dana i to mora da nastavi da radi da se ne bi videle promene", rekao je Vučić novinarima u hotelu "Hajat". "Nisam razumeo šta je tu naročiti problem, ali poštujem rad nezavisnih institucija i neka one donose zaključke u skladu sa zakonom i to je dobra stvar, to je stvar koja dobro govori o institucijama u našoj zemlji", dodao je Vučić. Kako je rekao, on je ponosan na činjenicu što Mihajlovićeva razgovara sa narodom i što može da odvoji vreme da razgovara sa građanima. "Neki drugi koji je trebalo to da čine nikada nisu imali vremena da prime bilo koga sa ulice, a kamoli da sa običnim narodom razgovaraju i podele njihove muke", rekao je vicepremijer. U medijima se pojavila informacija da je Agencija za borbu protiv korupcije pokrenula postupak protiv Mihajlovićeve zbog zloupotrebe ministarske pozicije u stranačke svrhe. Sama ministarka je juče odbacila optužbe Agencije da je zloupotrebila javnu funkciju i javne resurse u predizbornoj kampanji. "Optužbe Agencije za borbu protiv korupcije da sam kao ministar, navodno, zloupotrebila javnu funkciju i javne resurse u aktuelnoj predizbornoj kampanji, apsolutno ne stoje i govore da je ova institucija više zainteresovana za privlačenje pažnje javnosti senzacionalističkim naslovima u medijima, nego za praćenje zakonitosti rada nosilaca javnih funkcija", navela je Mihajlovićeva u pisanoj izjavi. Ona je istakla da o tome najbolje govori činjenica da je o optužbama koje joj upućuju saznala iz medija, budući da joj se tim povodom Agencija još nije zvanično obratila.
