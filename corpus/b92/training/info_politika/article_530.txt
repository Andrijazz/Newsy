> Izvor: B92
> Datum: utorak 4.02.2014
> Rubrika: info_politika
> Naslov: Đilas: Atmosfera poput devedesetih
> Članak:

Beograd -- Predsednik DS Dragan Đilas kaže da će na predstojećim izborima samo glas za listu koju će voditi DS biti glas protiv režima sa SNS na čelu.
Đilas je rekao da iz DS izlaze oni koji nisu prihvatili politiku i stavove i da je siguran da to jača stranku i povećava podršku.
"Boris Tadić je prošlost DS i ne bih da govorim o njemu. Njegovi postupci u poslednjih 15 dana najbolje pokazuju kakav je čovek. Siguran sam da ćemo dobiti podršku svih onih koji su se godinama borili za modernu i evropsku Srbiju", rekao je Đilas.
Demokratska stranka na ove izbore izlazi sa timom ljudi koji iza sebe imaju rezultate, istakao je Đilas i dodao da ta stranka izlazi na izbore "pod baražnom paljbom". "Taj tim će raditi na programu za razvoj zemlje, a on podrazumeva da se formira 20 privrednih centara i da se u njih uloži 500 miliona evra, da se zakonom ograniče bankarske kamate i provizije, da se ukine solidarni porez, da se zaključe petogodišnji ugovori sa poljoprivrednim proizvođačima kako bi im se garantovao otkup, da se kreditira primarna poljoprivredna proizvodnja da bi se poljoprivrednici finansijski ojačali i prestali da budu taoci trgovaca i nakupaca", rekao je Đilas i dodao da je plan DS da se uvede besplatna primarna zdravstvena zaštita. Govoreći o bivšem ministru privrede Saši Raduloviću, Đilas je ocenio da je "njegova dijagnoza stanja srpske ekonomije dobra", kao i da se neki od njegovih predloga poklapaju sa predlozima DS. "Generalno, sa njegovim neoliberalnim stavovima i predlogom zakona o radu i otpuštanjima hiljada ljudi se ne slažemo. U ovom trenutku ne postoji nikakva komunikacija između gospodina Radulovića i DS", kaže Đilas. On je podvukao da "teze o navodnom raspadu DS koje se nevešto poturaju u tabloidima" jačaju DS i povećavaju podršku građana.
