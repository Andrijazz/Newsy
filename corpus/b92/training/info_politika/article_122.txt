> Izvor: B92
> Datum: sreda 15.01.2014
> Rubrika: info_politika
> Naslov: "Postoji tenzija između SNS i SPS"
> Članak:

Beograd -- Analitičar Dušan Janjić smatra da postoji tenzija između SPS i SNS, ali da to ne znači da će doći do raspada Vlade.
Ministar za EU Branko Ružić nije bio dostupan medijima nakon kritike koju mu je juče uputio vicepremijer Aleksandar Vučić, Ružićev partijski šef i premijer Ivica Dačić tvrdi da je vlada jedinstvena, političari mahom "ne bi o toj temi".
Jedino je Janjić i bio spreman da o toj temi danas razgovara, prihvatajući tezu da tenzije između SNS i SPS postoje, ali ne i da bi sukob Vučića i Ružića mogao imati ozbiljnijih posledica, posebno ne kao okidač za vanredne izbore ili novu reknstrukciju vlade. "Postoji tenzija između SPS i SNS, ali i sve veće uverenje da je SPS nepotreban. Međutim, to ne znači da će biti raspada vlade", rekao je Janjić, uz lično uverenje da će Ružić posle izjave da veruje u nevinost vlasnika "Zekstre" Dragana Đurića povodom privatizacije Veterinarskog zavoda, morati da nađe način da se od nje i "opere". Janjić je uz to konstatovao i da Vučić ima pravo da bude ljut i na druge političare i druge članove vlade, koji, kako je sam rekao, pokušavaju da ga ostave na livadi kod svakog delikatnog slučaja, i to je, smatra Janjić, tačno. Mi smo svedoci da se kontinuirano povodom svakog slučaja, pa i Zekstre, pojavljuju političari koji pre istrage zauzimaju stavove o nevinosti ljudi, kaže Janjić i dodaje da u tome prednjače ljudi iz SPS, te da je to i razumljivo, jer su bili apsolutna vlast devedesetih kad su "nastajali mnogi moćnici". Potpredsednica socijalista Slavica Đukić Dejanović danas se saglasila i sa svojim stranačkim liderom, ali i s vicepremijerom da po pitanju borbe protiv kriminala i korupcije ne sme biti nesuglasica u Vladi. "Mislim da je prvi potpredsednik vlade bio vrlo jasan da nema pojedinaca koji su bitniji od interesa države i da takve bitne odluke o izborima ne mogu zavisiti od eventualnih stavova pojedinaca", rekla je Slavica Đukic Dejanovic, ne želeći posebno da komentariše nesuglasice između Vučića i Ružića. Potpredsednica naprednjaka Zorana Mihajlović danas je takođe izbegla odgovor o tom problemu, a bez odgovora novinari su ostali i kod šefa poslanika SNS Zorana Babića. U međuvremenu, premijer Dačić je u pisanom saopštenju poručio da u Vladi Srbije postoji potpuno jedinstvo i saglasnost da je borba protiv kriminala i korupcije prioritet u radu i da je u najboljem interesu Srbije da se beskompromisna borba protiv kriminala i korupcije nastavi. "Oko toga u Vladi nema dilema ni nejedinstva, ni na nivou stranaka, niti članova Vlade. Gradimo bolju Srbiju, bez kriminala i korupcije i od toga nema odustajanja", navodi se u izjavi premijera. Vučić je, podsetimo, juče rekao da je izjava Ružića povodom privođenja Đurića "skandalozna i nefer" i poručio mu: "Ako ti se ne sviđa šta radi država, nemoj da sediš u vladi". Vučić je rekao da je razočaran Ružićevim reagovanjem. Ružić je nakon hapšenja Đurića rekao da veruje da je Đurić nevin, ne zato što mu je prijatelj, već zato što ne sumnja da je sve što je radio, radio po zakonu. Za analitičara Dejana Vuka Stankovića Vučićeva izjava je još jedan korak ka vanrednim izborima.
