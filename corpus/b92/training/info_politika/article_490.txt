> Izvor: B92
> Datum: ponedeljak 3.02.2014
> Rubrika: info_politika
> Naslov: I Homen napustio DS
> Članak:

Beograd -- Slobodan Homen i Janko Veselinović napustili su danas Demokratsku stranku, piše Blic. Reč je podsetimo o funkcionerima koji su od ranije bliski Borisu Tadiću.
Homen je nekada bio vođa studentskog pokreta Otpor, u DS se uključio tokom 2004. godine da bi u vladi Mirka Cvetkovića bio državni sekretar u Ministarstvu pravde.
Homen je bio član GO DS-a i poslanik u sada već raspuštenom parlamentu. Janko Veselinović, bio je zamenik šefa poslaničke grupe DS u Skupštini Srbije.
U obrazloženju ostavke na članstvo u koju je Tanjug imao uvid, Homen je naveo da je DS u prethodnom periodu izgubila prepoznatljivu unutarstranačku demokratiju, politiku, dugoročnu viziju napretka Srbije, a time i devalvirala osnovne vrednosti i principe funkcionisanja DS i smanjila mogućnost da kao nacionalna demokratska institucija učestvuje u donošenju ključnih državnih odluka, reformama i putu Srbije ka EU. "Želim vam sreću na predstojećim izborima, kao i kadrovsku i stratešku reformu, reformu stranke u što skorijoj budućnosti", rekao je Homen. Janko Veselinović je obrazložio da je DS napustio, iz kako je naveo, više razloga, a prvi je da novo rukovodstvo nije uvažavalo primedbe članstva, opštinskih i gradskih odbora o neophodnosti promena u stranci. Među razlozima za istupanje naveo je i "katastrofalnu" kadrovsku politiku aktuelnog rukovodstva i nedoslednost po pitanju javnih i nejavnih politika u DS. On je u razlozima za istupanje, u koje je Tanjug imao uvid, naveo da "novo rukovodstvo nije uvažavalo primedbe koje su dolazile od članstva, opštinskih i gradskih odbora o neophodnosti promena u stranci koje bi otklonile posledice koje su je dovele u poziciju da glasači gube poverenje u nju, što se pokazalo posle izbora novog rukovodstva, na svim održanim izborima". Prema njegovim rečima, kadrovska politika je "katastrofalna" i na ključna mesta u stranci postavljeni su oni koji nisu u mogućnosti da odgovore zadacima.

Veselinović je rekao i da u DS aktivno radi više od 15 godina, da je to jedina stranka čiji je bio član i da ne bi bilo prirodno da pred tim problemima zatvori oči. Kao treći razlog zbog koga istupa iz stranke, Veselinović je naveo činjenicu da postoji velika nedoslednost po pitanju javnih i nejavnih politika u DS. Kako kaže, rukovodstvo stranke u poslednje vreme javno se zalaže protiv određenih koalicija, protiv kojih je i on prvi istupio posle poslednjih parlamentarnih izbora, a 'nejavno' se prave koalicije sa tim istim strankama. On je naveo da su oni koji su najglasniji protiv tih koalicija u skupštinama gradova i opština sa pomenutim strankama, a da je, sa druge strane, kada je trebalo kritikovati vlast, te kritike izgovaralo tek nekoliko ljudi iz DS. "Sa tih nekoliko ljudi bio sam nekada veoma usamljen... Za 116 radnih dana Skupštine Srbije u prošloj godini govorio sam 294 puta, nikada ne hvaleći vlast, već sam je kritikovao", rekao je Veselinović i dodao da mu je zasmetala činjenica kada su neki članovi GO DS "prvi put od formiranja 'hrabro' kritikovali aktuelnu vlast". Kao četvrti razlog za istupanje iz stranke, Veselinović je naveo što su članovi DS koji nisu imali funkcije, a koji su bili najzaslužniji za ranije izborne rezultate, retko imali priliku da posle poslednjih stranačkih izbora razgovaraju o problemima u stranci. "Sadašnje rukovodstvo to ne može da učini, a siguran sam da će situacija posle izbora biti još gora. Ne želim da statiram", naveo je Veselinović i kao peti razlog za istupavnje iz DS naveo da želi da učestvuje u stvaranju nove organizacije koja neće imati prethodne modele ponašanja i u kojoj će se vrednovati samo rad i kvalitet.
