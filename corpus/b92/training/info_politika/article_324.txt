> Izvor: B92
> Datum: ponedeljak 27.01.2014
> Rubrika: info_politika
> Naslov: "Ove godine i pokrajinski izbori"
> Članak:

Beograd/Novi Sad -- SNS očekuje da se u ovoj godini, osim parlamentarnih izbora, odigraju i vanredni pokrajinski izbori za skupštinu AP Vojvodine, kaže Miloš Vučević.
"Nesporno je da su vladajuća većina u Vojvodini i kabinet Bojana Pajtića izgubili ne samo legitimitet nego i legalitet nakon odluke Ustavnog suda Srbije po pitanju ustavnosti i zakonitosti Statuta AP Vojvodine", izjavio za Danas Miloš Vučević, gradonačelnik Novog Sada i član Predsedništva Srpske napredne stranke.
"Ne želim da se bavim tehničkim pitanjima, niti matematikom, već nepobitnim činjenicama. Najbitnije je da građani Vojvodine odluče koga žele da ih predstavlja u narednom periodu. Činjenica je, međutim, da je Pajtić svoju politiku bazirao na donošenju Statuta, lagao je građane Vojvodine da je Statut u skladu sa Ustavom i zakonom i na kraju doživeo krah te politike." Na pitanje s kim će SNS u koaliciji izaći na parlamentarne izbore, rekao je da su u toku razgovori, okje obavlja lider SNS, i da će se to znati vrlo brzo "U toku sledeće nedelje nas očekuje prikupljanje potpisa, predaja lista i preuzimanje dokumentacije." Na pitanje šta će jednoj tako moćnoj stranci, za koju se predviđa da ima oko 40 odsto podrške, neke male stranke poput SPO, SDPS ili Vulinovih socijalista, Vučević kaže: "Ne bih stranke delio na velike i male. SNS je više puta ponavljala da nam je potreban jedan širi društveni konsenzus za promene koje treba da se dogode. I sami da dobijemo podršku natpolovične većine građana Srbije ne bismo bili sami u vlasti. Mi želimo podršku što važećeg društvenog fronta". Upitan koliko SPO sa svojim nevelikim uticajem tu može da vam pomogne, Vučević je odgovorio da "nije nebitan uticaj stranke koja na političkoj sceni funkcioniše više od 20 godina". "Sigurno je da imaju kvalitet čim sa njima razgovaramo kao sa budućim koalicionim partnerom." Na pitanje da li je SNS-u taj široki politički front potreban za promenu Ustava Srbije, Vučević kaže: "To je jedno od pitanja koje će biti otvoreno u narednom periodu, imajući u vidu da nas čekaju dalji pregovori sa EU. To pitanje, međutim, do sada nije kandidovano kao primarna tema."
