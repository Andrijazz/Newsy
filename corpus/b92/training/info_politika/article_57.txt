> Izvor: B92
> Datum: petak 10.01.2014
> Rubrika: info_politika
> Naslov: "Ako izbora bude na jesen SNS gubi"
> Članak:

Kragujevac -- Veroljub Stevanović kaže da bi SNS pobedila na izborima ako budu održani uskoro a da SNS-a nigde neće biti ako izbori budu na jesen jer predstoji strašna kriza.
"Realno, ako izbori budu sada, narod još uvek ne razume, jer mu se servira sve i svašta, od hapšenja do šarenih laža i ostalog, i pobediće naprednjaci. Ako izbori budu na jesen, nigde ih neće biti", rekao je gradonačelnik Kragujevca.
Stevanović, čija je stranka Zajedno za Šumadiju u savezu sa Ujedinjenim regionima Srbije Mladjana Dinkića, rekao je da mnogo argumenata ukazuje na izbore, a da je on medju retkima koji misle da izbori neće biti održani na proleće. "Predstoji strašna kriza, ova godina biće jako teška. Pitanje je koliko će im se dati da raspišu izbore, a da nisu završili do kraja poslove o Kosovu i sve ostalo. Po meni, teško da će biti izbori, a oni bi to jedva čekali", rekao je Stevanović. Stevanović je naveo da postoje stalni pokušaji da se skupštinska većina u Kragujevcu promeni ali da je gradska vlast stabilna i da se pokušaji naprednjaka u tom gradu ne mogu nazivati prekomponovanjem, nego "otimanjem vlasti". "To što rade ne znam kako se zove, da li je korupcija ili nešto gore, ali kada stavite u džep 50 radnih mesta i 500.000 evra, a zatim to nudite odbornicima kroz direktnu kupovinu, kako se to onda zove, a navodno se borite protiv korupcije", rekao je Stevanović.
