> Izvor: B92
> Datum: petak 10.01.2014
> Rubrika: info_politika
> Naslov: SNS traži Pajtiću spisak zaposlenih
> Članak:

Novi Sad -- Gradski odbor SNS u Novom Sadu zatražio je da vrh pokrajinske vlasti objavi "spiskove sa imenima 4.00 ljudi za koje tvrde da su prošle godine dobili posao".
Novosadski naprednjaci su spiskove zatražili od predsednika Vlade Vojvodine Bojana Pajtića i pokrajinskog sekretara za privredu Miroslava Vasina, postavljajući pitanje koliko je zaista ljudi zaposleno u okviru pokrajinskih programa zapošljavanja.
"Vasin uporno zasipa građane izmišljenim pričama o navodnom ekonomskom napretku u Vojvodini ", navodi se u saopštenju i dodaje da je među njihovim obmanama "posebno bezobzirna tvrdnja" o tome da je u pokrajini smanjena nezaposlenost, zahvaljujući merama Pajtićeve vlade. SNS tvrdi da su, na osnovu javnog poziva poslodavcima za dodelu subvencija za otvaranje novih radnih mesta u Vojvodini, prošle godine Pajtić i Vasin podelili privatnim preduzećima 460 miliona dinara, kao i da je za taj novac, na osnovu potpisanih ugovora, posao trebalo da dobije 4.000 nezaposlenih. U saopštenju se dodaje da to što su privatnicima podelili više od četiri miliona evra "jedinio dokazuje da olako troše tuđ novac ", a da "nema dokaza da su pare poklonjene privatnicima pomogle ljudima da dobiju posao ". Novosadski SNS ističe i to da Pajtić i Vasin nikada nisu objavili ni jedno ime, od onih "koji su navodno dobili posao preko njihovog propagandnog programa za zapošljavanje, čija je osnovna svrha da se stalno pumpaju džepovi bogatih ljudi, a ne da se pomaže narodu u oskudici". Naprednjaci zato traže da pokrajinska vlada objavi spiskove 4.000 ljudi koji su, kako tvrde njeni čelnici, dobili posao u subvencionisanim preduzećima jer, kako je navedeno, prema zaključenim ugovorima o podsticajima, ta preduzeća su morala da dostave spiskove novozaposlenih kao uslov za dobijanje subvencije. "Ukoliko Pajtić i Vasin ne objave te spiskove biće to jasan dokaz da je cifra od 4.000 navodno novozaposlenih obična laž i da su subvencije potrošene na nedozovljen način", navodi se u saopštenju. Novosadski odbor SNS je u saopštenju ponovio da su Vojvodini potrebni vanredni izbori za pokrajinsku skupštinu i da Pajtić mora da podnese ostavku.
