> Izvor: B92
> Datum: subota 1.02.2014
> Rubrika: info_politika
> Naslov: ZZS: Podrška inicijativi LSV-a
> Članak:

Beograd -- Zajedno za Srbiju pozdravlja inicijativu LSV o razgovoru o "uspostavljanju ravnoteže na političkoj sceni Srbije kojom dominira jedna politička opcija".
"Mi smo spremni za te razgovore, imamo spremljene razvojne projekte i jasan stav o potrebi prekomponovanja državnog aparata i pretvaranja Srbije u regionalnu državu, a sve sa ciljem boljeg života naših građana", ističe se u saopštenju ZZS-a.
Prema stavu ZZS-a, jedna faza u razvoju Srbije je završena otpočinjanjem pregovora o pristupanju Evropskoj uniji, što je bio "proklamovani cilj politike koji su zastupali svi oni koji danas treba da sednu za sto i definišu novi cilj na kome će zajedno raditi". Svet i Srbija su se promenili i potrebno je da definišemo novu politiku koja treba da se zasniva na razvoju zasnovanom na domaćim resursima koje ne koristimo, napominje ZZS. Takva politika će obezbediti građanima Srbije bolji životni standard, stvoriće mogućnosti za usvajanje evropskih vrednosti i pre članstva u EU, a time ćemo, kako smatra ZZS, i proces pregovaranja učiniti bržim i bezbolnijim. U tom pravcu, neophodno je da se svi na političkoj sceni ponašaju odgovorno, racionalno i pristojno i zbog toga ćemo predložiti da se potpiše protokol o ponašanju u toku predizborne kampanje, najavljuje ZZS. Uvredama, besmislenim optužbama i jalovim polemikama, objašnjava ZZS, nećemo pomoći društvu da se izbori sa ekonomskom krizom koja nas izjeda. Verujemo da će se u narednih nekoliko dana oformiti jasna politička alternativa koja će se bazirati na programima i koja će "probuditi novu energiju građana Srbije, potrebnu za sledeću etapu razvoja naše domovine", zaključuje ZZS.
