> Izvor: B92
> Datum: sreda 5.02.2014
> Rubrika: info_politika
> Naslov: DS:Novi Sad vode ljudi sa prijavama
> Članak:

Novi Sad -- Gradski odbor DS u Novom Sadu pozvao gradonačelnika da odgovori zašto više od godinu dana grad vode oni protiv kojih su podnete prijave. SNS: Nemoralne optužbe.
U saopštenju DS je pitala Vučevića da li je Odsek za suzbijanje privrednog kriminala podneo krivičnu prijavu protiv člana gradskog veća Bele Kurine (54) zbog sumnje da je sudu priložio falsifikovan izveštaj lekara specijaliste kako bi izbegao svedočenje na pretresu povodom kupovine glasova na izborima 2012. u Novom Sadu.
DS je podsetila i da je pomoćnik gradonačelnika Novog Sada Miroje Jovanović, u emisiji RTV-a od 9. januara 2014, rekao da sumnja da su prijave protiv ljudi osumnjičenih za kupovinu glasova na izborima 2012. godine završile "u fijokama". Novosadske demokrate navele su da je među gradonačelnikovim ljudima i pomoćnik Vladimir Jelić, bivši direktor JKP Novosadska toplana, protiv koga je podneta krivična prijava zbog sumnje da je, dok je bio direktor tog preduzeća, ukrao i prodao toplanu Mišeluk u Novom Sadu. "Jelić, međutim, i dalje radi na mestu pomoćnika gradonačelnika za komunalni sistem i energetiku. Ako se ovako ponašaju članovi vladajuće koalicije, šta možemo očekivati od uličnih i sitnih kriminalaca koji haraju gradom?", upozorio je DS. DS je pozvao Vučevića da odgovori zašto više od godinu dana grad vode oni protiv kojih su podnete krivične prijave, da preuzme odgovornost za sve urađeno, a da zbog nesposobnosti da probleme uoči i reši podnese ostavku.

Novosadski odbor Srpske napredne stranke (SNS) ocenio je večeras kao "nemoralne" optužbe Gradskog odbora Demokratske stranke (DS) da Novim Sadom upravljaju ljudi s krivičnim prijavama, i dodao da je to još jedan pokušaj DS da "odbrani svoju sramnu vlast" iz prethodnog mandata. SNS u saopštenju kaže da je toko mandata sadašnjeg gradonačelnika Miloša Vučevića (SNS) otkriveno najviše korupcionaških afera u Novom Sadu. "Pored Borislava Novakovića (funkcionera DS), optuženog za višemilionske malverzacije i direktnu saradnju sa tajkunima, i pored bahatih saradnika bivšeg gradonačelnika Novog Sada Igora Pavličića kojima su 'čuvana leđa', DS ima obraza da traži ostavku Vučevića koji je sav svoj rad usmerio na borbu protiv korupcije", piše u saopštenju. Dodaje se da je osnovni cilj SNS borba protiv kriminala i korupcije i da u toj borbi neće biti zaštićeni ni članovi vladajućih, ni opozicionih stranaka.
