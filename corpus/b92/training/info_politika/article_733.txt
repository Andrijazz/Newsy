> Izvor: B92
> Datum: sreda 12.02.2014
> Rubrika: info_politika
> Naslov: Dinkić: Opozicija pomaže Vučiću
> Članak:

Beograd -- Predsednik Ujedinjenih regiona Srbije Mlađan Dinkić ocenio je da opozicija podeljena izlazi na izbore i time samo pomaže predsedniku SNS-a Aleksandru Vučiću.
Dinkić je za novi NIN kazao da žali što nije uspeo da ubedi lidere 5. oktobra (2000. godine) da zajedno izađu na izbore.
"Žalim za jačom alternativom SNS-u. Ovako, lideri opozicionih stranaka prvi put izlaze u četiri kolone i rade u korist Vučića", rekao je predsednik URS.
Prema njegovim rečima, kod ljudi postoji i strah, koji se ne može razbiti ako se druga strana ne okupi u jednoj koloni. "Na lokalnim izborima se najbolje vidi kako se u kampanjama SNS-a unosi strah u ljude", naveo je Dinkić koji je do rekonstrukcije Vlade Srbije bio ministar finansija i privrede, u koaliciji sa naprednjacima i socijalistima. Prema njegovim rečima, Vučić koji misli da dobije skoro apsolutnu većinu, razmišlja o široj koaliciji samo da bi podelio odgovornost. "SNS je brzo dobila veliki rejting zahvaljujući Vučiću, ali taj rejting nije pratio i rast kvaliteta njihovih kadrova", naveo je predsednik URS. Njegovo pitanje opozicionim liderima bilo je, kako tvrdi, šta će se promeniti nakon ovih izbora ako nema alternative SNS. "Kad sam video da svako tu vodi računa samo o sebi, odlučili smo da idemo sami i da pokažemo da možemo sami", naveo je Dinkić čiji će URS samostalno nastupiti na parlamentarnim izborima 16. marta.
