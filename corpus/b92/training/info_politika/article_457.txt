> Izvor: B92
> Datum: subota 1.02.2014
> Rubrika: info_politika
> Naslov: "Srbiji je dosta kukumavčenja"
> Članak:

Beograd -- Lider LDP Čedomir Jovanović poručio je da je 4. februar krajnji rok za dogovor sa potencijalnim partnerima o zajedničkom izlasku na izbore.
On ocenjuje da su predstojeći izbori velika šansa koja se retko ukazuje, ali i da nijedna stranka niti samo jedan čovek sam može da promeni stvari u Srbiji.
"Nema tako velikog vođe bez obzira na širinu njegovih pleća koji može sam poneti Srbiju iz ovog živog blata na neku stenu, niti stranke koja je u stanju da to sama uradi. Ako je ostavimo samu, proći će kao i mi 2003. godine", rekao je Jovanović na sednici Glavnog odbora stranke. On je naveo da je 4. februar dan do kada bi trebalo da se postignu dogovori o zajedničkom izlasku na izbore sa LSV, SDU, ASNS i predstavnicima Mađara i Bošnjaka, odnosno njihovih regionalnih stranaka. On se osvrnuo i na odnose sa DS i najavljenim blokom Borisa Tadića ocenivši da se sada vidi zašto su bili tako "bolno jasni" kada su rekli da u DS nisu u stanju da se staraju o sebi, a da kada i nešto progovore onda je to kleveta na račun LDP. Jovanović je rekao i da o toj stranci neće ružno da govori, da njeno rukovodstvo, ako želi, može da nastavi da radi onako kao i do sada, ali da od birača DS koji se slažu sa idejama koje danas baštini LDP traži da im pomognu, jer nameru da se Srbija menja na bolje LDP ne može da ostvare bez tih demokrata.

Govoreći o najavi demokratskog bloka Tadića, Jovanović je rekao da očekuje jasnu poruku, odnosno izvinjenje zašto je dozvoljeno da se zbog jedne fotelje u stranci razori politički život u zemlji. "To treba da uradi Tadić, a ne da bude glumac kao što je to najčešće bio u prethodnih 10 godina", rekao je Jovanović. On je naveo da Tadić insinuira da je LDP prepreka za stvaranje građanskog bloka "koji treba da skoči za grkljan Nikoliću i Vučiću koje je on napravio". Jovanović je upitao naprednjake da li žele da nastave po starom, a ako to žele onda "neka to čine sa Dačićem, Đilasom, Tadićem..." On je podsetio na razgovor koji je imao sa Vučićem prilikom formiranja vlade kada mu je rekao da "spusti gard": "I on i ja znamo kakva je ovo zemlja i siguran sam da ćemo se sresti mnogo brže nego što to on čak može da zamisli, u nekom poslu koje će nametnuti vreme. Jednostavno je što se toga tiče bar za mene, a o tome ćemo zajedno odlučivati".

Govoreći o liderima stranaka, on je rekao da je zemlji dosta "kukumavčenje" koje se može čuti od lidera pojedinih stranaka. "Tadić treba da se žali Tadiću, jer je sam sebi napravio najviše štete. Đilas neka se žali tabloidima koje je pravio da unište nas, ali su ostali gladni, pa danas jedu njega. Vučić neka bude srećan pred onim što stoji u ovom trenutku naspram njega - zavere o kojima govori nisu ništa. Dačić neka se žali Rusima, a Koštunica neka ide na Kosovo pa neka se tamo želi", poručio je Jovanović. On je naveo da ne može niko da krivi i kritikuje LDP zato što želi da uđe u vlast ističući da samo tako može da se menja država. "Mi želimo podršku da udejmo u vlast voljom naroda i da menjamo zemlju. Vreme je za to, dosta je priče bilo da smo u pravu", rekao je Jovanović. On je poručio da Srbiji nije potreban izborni cirkus i da LDP u njemu neće učestvovati dodajući da građani Srbije to ne zaslužuju. Jovanović je rekao da liberali svoju ideju poštene, demokratske, evropske i moderne Srbije neće iskompromitovati.


