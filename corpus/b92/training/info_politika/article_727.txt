> Izvor: B92
> Datum: sreda 12.02.2014
> Rubrika: info_politika
> Naslov: Nikolić: Važna nam EU, ali i Rusija
> Članak:

Beograd -- Predsednik Srbije Tomislav Nikolić istakao je da je članstvo u EU važan cilj za Srbiju, ali da joj je podjednako važno i očuvanje odličnih odnosa sa Rusijom.
"Uvereni smo da će proces priključenja Srbije Evropskoj uniji dati dodatnu vrednost uzajamnim vezama Republike Srbije i Ruske Federacije”, rekao je Nikolić tokom razgovora sa zamenikom ministra spoljnih poslova Ruske Federacije Aleksejem Jurjevičem Meškovom.
Nikolić i Meškov saglasili su se da je potrebno više promovisati zajedničke projekte koje su pokrenule ruske i srpske kompanije, pre svega zbog toga što bi njihov pozitivan ishod bio dobar znak za brojne ruske investitore koji su zainteresovani da ulažu u srpsku privredu, saopštila je pres služba predsednika. Govoreći o realizaciji projekta "Južni tok", predsednik Srbije je izrazio zadovoljstvo što se sve odvija prema planu i istakao potrebu da se efikasno rešavaju svi tehnički problemi koji bi se mogli pojaviti. Zamenik ministra spoljnih poslova Ruske Federacije rekao je da "Južni tok" nije samo gasovod, već predstavlja i mehanizam kojim će se drastično poboljšati ekonomski i privredni uslovi u zemljama kroz koje će proći.

Meškov se danas sastao i sa ministrom spoljnih poslova Srbije Ivanom Mrkićem. Njih dvojica su ocenili da Srbiju i Rusiju povezuju dobri i prijateljski odnosi i založili su se za njihovo dalje unapređenje. Mrkić i Meškov su, kako je navedeno u saopštenju Ministarstva spoljnih poslova Srbije, razmotrili pitanja vezana za bilateralnu saradnju, kao i aktuelne međunarodne teme. "U srdačnom razgovoru obostrano je ocenjen visoki nivo dobrih i prijateljskih odnosa između Republike Srbije i Ruske Federacije", navelo je MSP. Mrkić i Meškov su istakli opredeljenje obeju zemalja za intenziviranje odnosa u svim oblastima od zajedničkog interesa, kao i za nastavak političkog dijaloga na visokom nivou.
