> Izvor: B92
> Datum: sreda 12.02.2014
> Rubrika: info_politika
> Naslov: Ožegović: Pomoći zanatlijama
> Članak:

Beograd -- Kandidat LDP-a za gradonačelnika Beograda Željko Ožegović istakao je da su beogradske zanatlije važan deo privrede grada.
Lokalna vlast, prema njegovim rečima, ima obavezu da učini sve kako bi zanatlije uspešno poslovale.
Ožegović, koji je u okviru kampanje LDP za izbore u Beogradu razgovarao sa obućarom Vladanom Stanimirovićem rekao je da će predložiti da Grad učini sve da se smanji broj taksi koje zanatlije plaćaju, kao i da se dodatno stimuliše zapošljavanje u zanatskim radnjama kroz pomoć pri nabavci opreme i otvaranju radnji. "Beograd bi morao da ima i kacelariju za podršku zanatlijama, gde bi svi registrovani, ali i oni koji tek planiraju da se bave tim poslom, mogli da dobiju stručnu pomoć, pravni ili knjigovodstveni savet, pomoć za pronalaženje odgovarajućeg lokala", smatra Ožegović. Novi Zakon o zanatstvu morao bi da potpuno uredi stanje u toj oblasti, dodao je Ožegović ukazavši da je to neophodn kako bi se smanjio rad u crnoj ili sivoj zoni. "Tako ćemo smanjiti nelojalnu konkurenciju za sve one zanatlije koje redovno izmiruju svoje obaveze prema državi", rekao je Ožegović. On je dodao i da će inicirati da se neiskorišćeni poslovni prostor da udruženjima starih zanata, kako bi to postalo mesto gde bi zanatlije mogle da prodaju svoje proizvode i da se na taj nacicn održe na tržištu. "Vreme je da uspešan i pošten Beograd dobije pomoć koju zaslužuje", poručio je Ožegović.
