> Izvor: B92
> Datum: nedelja 26.01.2014
> Rubrika: info_politika
> Naslov: Vučić: Nema dogovora o novoj Vladi
> Članak:

Beograd -- Potrebne su brže reforme, a to možemo s čistim mandatom, kaže Vučić. On demantuje napise u pojedinim medijima da je već dogovoreno ko će biti u novoj Vladi.
Podsetimo, Predsedništvo SNS jednoglasno je podržalo Vučićev predlog o raspisivanju vanrednih parlamentarnih izbora.
"Ključni motiv za ovu odluku je što već dugo vremena govorimo o atmosferi u društvu, opozicija govori da nismo dobro radili... Potrebne su brže reforme, možemo to sa novim, punim mandatom", rekao je lider SNS i prvi potpredsednik Vlade Srbije gostujući u Utisku nedelje na TV B92. Na pitanje da li će sledeći put doći u emisiju kao premijer, rekao je da to zavisi od građana Srbije. Na konstataciju da su se u javnosti pojavile spekulacije da je već dogovoreno ko će biti u novoj Vladi Srbije i da će u njoj ponovo biti ministara iz SPS, s tim što će on (Vučić) zauzeti mesto premijera, rekao je da to nije istina. "Nije istina da smo se bilo šta dogovorili, niti ću dogovoriti bilo šta dok se izbori ne završe..." "Na građanima je da odluče da li žele brže promene, ili su nezadovoljni ovim što smo uradili", rekao je Vučić. Na pitanje da li je premijer Dačić loše obavljao posao šefa vlade, rekao je da to nikako ne može da kaže. "Neki kažu da želimo više vlasti... Kako više vlasti, kad ste govorili o diktaturi u Srbiji?", kaže lider SNS. "Ne možete da vladate u Srbiji i da bilo šta uradite bez čistih rezultata... Pred nama su, posle svega što smo uradili, teške reforme...Ako ljudi žele da slušaju lepe priče, u redu, neka glasaju za drugog", kaže lider naprednjaka. "To sam rekao i juče: sledi mučna i teška kampanja, jer će se svi ujediniti u borbi protiv nas, i ne mislim da je sve izvesno", rekao je na pitanje da li je pobeda SNS izvesna. Rekao je da ne veruje u istraživanja koja pokazuju da SNS ima 45 odsto podrške građana, ali ni u priče da su sva istraživanja nameštena. Vučić kaže da je sa svojim koalicionim partnerima postigao neke istorijske rezultate i da neće govoriti loše o njima. On je dodao i da ima problema u sopstvenom kabinetu, među svojim ljudima i u stranci. Na pitanje kako se odlučio za izbore, kada je donedavno govorio da postoje drugi prioriteti, kaže da je sačekao da prođe prva međuvladina konferencija u Briselu i da je nakon toga tek počeo da razmišlja da li izbori mogu da ukoče neki proces kroz koji Srbija treba da prođe: "Dugo sam razmišljao o tome da li zaustavljamo neke važne procese, razgovarao sam sa predstavnicima MMF, Svetske banke, sa ljudima koji učestvuju u pregovorima sa Prištinom, zbog Poglavlja 35", rekao je i dodao da je ocenjeno da nema prepreka. Rekao je i da MMF dolazi u februaru u Srbiju, da je prihvatio da oni dođu pre finiša kampanje "kako bi pokušali da zaključimo sporazum. Mislim da je to važno za zemlju i da će dodatno obezbediti finansijsku i investicionu sigurnost", kazao je Vučić i dodao da bi to omogućilo da Svetska banka odobri 500 miliona evra za Srbiju u aprilu. "Prelomio sam, pre svega, zbog atmosfere u kojoj sam video da je došlo do zasićenja, kod građana naših i u Vladi", rekao je prvi potpredsednik Vlade Srbije. Nema problema u Vladi, tvrdi Vučić i dodaje da je nesuglasica bilo i pre godinu dana, ali da zbog toga ni tada nisu raspisani izbori. "Potrebna je nova snaga", kaže Vučić. "Počela su osporavanja u opoziciji, govore - nemate legitimitet...", rekao je lider SNS ističući da će biti lakše da izađu sa programom sa čistim mandatom, s obzirom na to kakve su promene pred zemljom. Lider SNS je ocenio da je odluka koju je doneo, a koju je prihvatilo Predsedništvo njegove stranke, i veliki rizik. On je ponovio da mu je premijer Dačić nudio da preuzme funkciju predsednika Vlade Srbije, ali da je on to odbio, jer je hteo da na to mesto dođe voljom naroda, glasanjem.

Na pitanje da li SPS koči borbu protiv korupcije i kriminala, on kaže da tu borbu niko ne može da koči, ali i da je Ružićeva izjava o Đuriću, tog dana kad je Đurić priveden, bila problematična. "Ta izjava ministra je veoma loša, štetna po zemlju", rekao je Vučić. Podsetimo, ministar i potpredsednik SPS Branko Ružić rekao je da veruje u nevinost vlasnika Zekstre i predsednika FK Partizan Dragana Đurića. Vučić je ministru Ružiću tada, podsećamo, poručio da može da ide iz Vlade, ukoliko mu se ne sviđa šta radi država. Na konstataciju da su mnogi rekli da je time prekršio Ružićevo pravo na slobodu govora, ali i prezumpciju nevinosti, što se tiče Đurića, Vučić je rekao da misli da nije napravio grešku i da nije u redu da član Vlade, na dan kad je uhapšen čovek osumnjičen za velike malverzacije, najteža krivična dela, kaže da je to što je Vlada uradila besmisleno, jer je po njemu taj čovek nevin. Rekao je da je to video kao glas ne protiv njega, već protiv svih onih ljudi koji su učestvovali u istrazi o 24 predmeta o spornim privatizacijama. "Neki su svoju glavu na panj stavili zato što im mnogi od tih veoma moćnih ljudi to nikada neće zaboraviti", rekao je vicepremijer. "Mislim da nisam ništa pogrešio, bio sam čak blag, bojažljiv i obazriv", rekao je Vučić podsetivši da je sa ministrom Ružićem, zaduženim za evrointegracije, bio zajedno u Briselu, i da mu se nije izvinio.

Na pitanje da li je razgovarao sa ministrom privrede Sašom Radulovićem o njegovoj ostavci, rekao je da se ostavka desila u trenutku kad je Vlada pala. "Pa, svi su ministri u ostavci...Kad sam mogao sa njim da razgovaram ova dva dana?", kaže Vučić. "Mislim da je uneo neke potrebne novine, mislim da je imao dobrih ideja, mislim da je neke stvari postavio na dobre noge", rekao je on o ministru Raduloviću. "I dalje sam saglasan sa mnogim stvarima koje kaže i mislim da treba da čujemo i sindikate", rekao je Vučić. On je kazao da je sa ministrom Radulovićem razgovarao poslednji put neposredno pre nego što su u Vladi prošli zakoni o privatizaciji i stečaju. Komentarišući izveštavanje pojedinih medija o privatnim životima političara, kao i o maloletnoj kćerki ministra Radulovića, rekao je da je bio zgrožen i da "nije normalan onaj ko to objavljuje". Komentarišući zašto zakoni o privatizaciji, stečaju, radu nisu doneti, rekao je da će biti doneti posle razgovora sa sindikatima. "Zakon o radu nije ušao u proceduru, on je u formi nacrta, nije u formi predloga, nije prošao ni Vladu...A zakoni o privatizaciji i o stečaju su u skupštinskoj proceduri, iz koje nisu povučeni." Vučić odbacuje optužbe da se reforme zaustavljaju, da zakoni nisu doneti jer se izašlo u susret sindikatima zbog straha od posledica koje bi to imalo po rezultate na predstojećim izborima. Rekao je da ima više hrabrosti i odgovornosti od svih, ali i da je spreman da čuje sindikate.

Govoreći o projektu "Beograd na vodi", rekao je da je to nešto što će da promeni lice grada, da zaposli ljude i da Beograd postavi na mesto regionalnih centara. Vučić je ocenio da bi realizacija tog projekta bila velika stvar za našu zemlju. "Daću sve što mogu, ako SNS pobedi na izborima, da se taj projekat ostvari", dodaje. Na konstataciju da srpski biznismen Milan Beko tvrdi da je deo projekta pokraden od njega, njegovog projekta, da je to projekat "Arapi na vodi protiv Srba na vodi", i da se radi o nečemu što je suprotno propisima EU, a da je deo toga i to što nije sproveden međunarodni konkurs, Vučić je rekao: "Mi nismo sklopili nikakav pravni posao, kad to budemo sklopili objasnićemo proceduru". Dodao je da tvrdnje Milana Beka nisu tačne i da će procedura biti poštovana, kao i da je sve po propisima EU. "Može država da stoji iza takvog projekta...Sve će biti po zakonu i svi će moći to da vide". "To je projekat od nacionalnog značaja - po kriterijumu Vlade, po kriterijumu da će neko da uloži tri milijarde dolara, a čini mi se da gospodin Beko i gospodin Mišković ipak nemaju te tri milijarde." "Ako imaju tri ili tri i po milijarde, daćemo Miškoviću i Beku, daćemo na konkurs, ali niko nema te pare...Volimo više Miškovića nego Arape, samo dajte tri milijarde", rekao je Vučić. On je istakao da je to mesto danas ruglo grada.
Odgovarajući kratko na pitanja gledalaca, a upitan šta misli o tome što je lider radikala Vojislav Šešelj još u Hagu, rekao je da ostaje pri svom starom stavu da nije fer da se neko toliko dugo drži u procesu. Na pitanje jednog gledaoca zašto nisu ispitane malverzacije u FK Crvena zvezda, rekao je da policija radi svoj posao i vrši istragu u slučaju oba naša najveća kluba. Rekao je i, odgovarajući kratko gledaocu, da je Kosovo deo Srbije.
Odgovarajući kratko na pitanja gledalaca, a upitan šta misli o tome što je lider radikala Vojislav Šešelj još u Hagu, rekao je da ostaje pri svom starom stavu da nije fer da se neko toliko dugo drži u procesu. Na pitanje jednog gledaoca zašto nisu ispitane malverzacije u FK Crvena zvezda, rekao je da policija radi svoj posao i vrši istragu u slučaju oba naša najveća kluba. Rekao je i, odgovarajući kratko gledaocu, da je Kosovo deo Srbije.
Vučić je rekao da je Vlada Srbije otpočinjanjem pregovora o članstvu u EU zaokružila godinu i po teškog, napornog ozbiljnog i odgovornog rada. Očekujem da u narednom periodu postignemo razultate koji će dovesti do toga da građani mogu već krajem 2014. da kažu da žive bolje, da zaposlimo mlade ljude, rekao je potpredsednik Vlade Srbije. Upitan da li je moguća vlada sa LDP-om, rekao je da je ne očekuje i da je potrebno sačekati izbore. On je istakao da je neophodno učiniti teške reforme, ali i izrazio uverenje da će nova Vlada Srbije da oformi širi društveni konsenzus o svim pitanjima. Šira podrška u Vladi i u parlamentu će biti potebna za sve ono što nam predstoji, zaključuje Vučić.


