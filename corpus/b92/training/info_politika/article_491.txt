> Izvor: B92
> Datum: ponedeljak 3.02.2014
> Rubrika: info_politika
> Naslov: LSV: Građanski blok alternativa SNS
> Članak:

Novi Sad -- LSV razgovara o zajedničkom nastupu na izborima sa LDP, a spremna je da razgovara i sa blokom oko Borisa Tadića, kaže zamenik predsednika LSV Bojan Kostreš
On je rekao da smatra da treba svi zajedno da sednu za sto i probaju da naprave "građanski blok" kao alternativu SNS-u.
Kostreš je u izjavi Tanjugu naveo da je LSV u kontaktu i sa DS, ali da to ne vidi kao realnu opciju, kao i da Liga skoro godinu razgovara o nekom novom obliku saradnje sa LDP, ali da do sada nisu uspeli da u potpunosti naprave dogovor. "Ako se bude razgovaralo o izbornim koalicijama, spremni smo da razgovaramo sa svim strankama koje pripadaju tom građanskom bloku i imaju iste ideje i poglede na društvo i neka značajna politička pitanja kao mi. Ne isključujemo razgovore ni sa grupacijom oko Tadića, a morali bismo svi da pokušamo da sednemo za isti sto i probamo da napravimo alternativu SNS i onome što ona čini u ovom trenutku u biračkom telu", rekao je Kostreš. Upitan o porukama iz LDP da je 4. februar krajnji rok za dogovor sa potencijalnim partnerima o zajedničkom izlasku na izbore, Kostreš je rekao da liberali imaju pravo da definišu sopstvene rokove, ali da je mnogo važnije da probaju da postignu dogovor, nego da to vremenski ograniče. "Upoznati smo s tim pozivom putem medija i mislim da to nije način na koji treba da se komunicira sa koalicionim partnerima. Ali sa druge strane, oni imaju puno pravo da u tom pravcu razvijaju svoju strategiju", rekao je Kostreš, izrazivši nadu da 4. februar neće biti krajnji rok i da, ukoliko se do tada ne dogovore, to neće biti definitivni razlaz. "Ne vidim šta je problem da se dogovaramo dan ili dva duže, ali ne sporim odluku Glavnog odbora LDP, niti njihovo pravo da takve uslove postave", istakao je Kostreš. Na pitanje kako vidi buduću saradnju sa Tadićem i Jovanovićem, s obzirom na to da su njih dvojica isključili mogućnost saradnje, Kostreš je rekao: "Hajde da probamo da sednemo da razgovaramo svi zajedno. Ako ne uspemo da se dogovorimo, onda ćemo verovatno postići neke bilateralne sporazume, a o tome će odlučivati Glavni odbor LSV. Predsednik stranke je ovlašćen da vodi takve pregovore i mi ćemo doneti takvu odluku vrlo skoro". Kostreš je podvukao da "zbog situacije u kojoj se sada društvo nalazi" treba da pokušaju da se dogovore i da ne prave zidove i ograde. O postizbornim koalicijama kaže da je još rano govoriti, "naročito zato što je LSV tradicionalno na drugoj strani u odnosu na stranke za koje se pretpostavlja da će formirati vlast posle izbora". Kostreš kaže i da još nije primetio da se vodi predizborna kampanja, jer se trenutno sve svodi na to ko će sa kim, a ko sa kim neće. "Nadam se da će kampanja, kako bude odmicala, dobiti suštinu i da ćemo početi da govorimo o stvarima i temama koje interesuju građane i da ćemo u davati rešenja i odgovore na najznačajnija pitanja u društvu", rekao je Kostreš. On očekuje da se, nakon izbora, stabilizuje građanska opcija u Srbiji, da se definitivno zakuca put Srbije ka EU, da počnemo da se bavimo unutrašnjim reformama i radnjama neophodnim kako bi se pokrenulo donošenje novog Ustava, jer se aktuelni "pokazao kao krajnje neefikasan i loš". Kostreš je naveo i da je LSV na proteklim izborima 2012. godine ostvarila istorijski rezultat, najveći od kada stranka postoji što je više nego dobar pokazatelj da imaju podršku građana Vojvodine i da oni imaju poverenje u nju kao autentičnu vojvođansku grupaciju. "Sa druge strane, građanska opcija u Srbiji je u rasulu i mislim da nikada nismo lošije stajali i sada je normalno da svako pokušava da sa nama ojača svoju poziciju na predstojećim izborima", zaključio je Kostreš.
