> Izvor: B92
> Datum: utorak 14.01.2014
> Rubrika: info_politika
> Naslov: Poslanici duguju 1,2 miliona dinara
> Članak:

Beograd -- Poslanici aktuelnog i prethodnog saziva Narodnoj skupštini nisu vratili 1,2 miliona dinara od dnevnica.
Oni su taj novac dobili za službena putovanja u inostranstvo, a nisu ih potrošili ili za njih nemaju „pokriće“. Zbog ovog duga generalni sekretar im je već uputio opomene pred tužbu.
Zaključno sa prošlom godinom, prema podacima koji su dostavljeni "Novostima", na spisku dužnika su 44 parlamentarca, od kojih su 29 iz ovog saziva. Svi duguju 8.049 evra, 3.125 američkih dolara, 149 švajcarskih franaka i 28 britanskih funti. Listu dužnika predvodi poslanik Dragan Šormaz (SNS) koji nije vratio 1.284 dolara i 465 evra, dok bi Konstantin Samofalov (DS) trebalo da vrati 1.031 dolar i 401 evro. Od bivših parlamentaraca najveći dužnici su Miloš Jevtić (DS) koji na blagajnu nije doneo 1.182 evra i Željko Ivanji (G 17) kome parlament još vodi dug od 1.036 evra i tri franka. Na spisku poslanika koji, takođe, nisu izmirili obaveze prema parlamentu nalaze se i Meho Omerović (SDPS) koji nije vratio 523 evra i 69 dolara, Vesna Marijanović (DS) koja bi trebalo da vrati 426 evra, Đorđe Stojišić (LSV) duguje pet evra više, Aleksandra Đurović nije "opravdala" 337 evra i šest dolara, od Miloša Aligrudića (DSS) Skupština potražuje 316 evra, a od Srđana Šajina (SNS) 260. Generalni sekretar Skupštine Srbije Jana Ljubičić kaže za "Novosti" da je ona krajem prošle godine svim poslanicima koji duguju uputila opomenu pred tužbu. "Nadam se da će svi izmiriti obaveze. Ukoliko ne budu platili, bićemo primorani da ih tužimo ", ističe Ljubičić. Poslanik naprednjaka Dragan Šormaz potvrdio je za "Novosti" da je dobio opomenu i kaže da će narednih dana razgovarati sa nadležnima u Skupštini kako bi se ustanovilo koji troškovi nisu opravdani: "Ne znam odakle toliki dug. Imam sve račune i videću da li možda nešto nije proknjiženo. Ako se ispostavi da je dug zaista toliki vratiću sve do poslednje pare", kaže Šormaz. I nekadašnji poslanik G 17 Željko Ivanji rekao nam je da će uskoro otići do parlamenta kako bi proverio odakle mu toliko dugovanje: "Čuvam svu dokumentaciju i možda se potkrala neka greška. Kada je reč o tri franka koja mi pripisuju, to sam pokušao da vratim još kada sam bio poslanik, ali nisu primali metalni novac", rekao je Ivanji.
