> Izvor: B92
> Datum: utorak 28.01.2014
> Rubrika: info_politika
> Naslov: Kalkulacije ko bi s kim na izbore
> Članak:

Beograd -- Start izborne trke označio je početak grupisanja. Kalkulišu i "veliki" i "mali". Veliki, jer im trebaju glasovi manjih stranaka, a manji traže garant za vlast.
Najpoželjniji koalicioni saveznik - naprednjaci otvorili su konkurs za mesta na izbornoj listi koju će predvoditi. Potpredsednik SNS Nikola Selaković kazao je danas, u Kažiprstu B92, da su naprednjaci raspoloženi za razgovor sa svima koji dele njihovu viziju Srbije.
"Dobrodošli su svi koji u politici, ideji i viziji moderne i napredne Srbije SNS prepoznaju svoju viziju takve Srbije", kazao je Selaković i dodao da i kada bi njegova partija na izborima dobila više od 50 odsto mandata ne bi mogla sama da vlada. Prvi koji su potvrdili u savez sa naprednjcima su Vulinov Pokret socijalista i Ljajićev SDPS "Načelno, znači da je postignut dogovor oko osnovnih ciljeva principa i zadataka buduće vlade i programa koji nas je ujedinio. Što se tiče mandata i stvari o kojima postoji interesovanje u javnosti time se još nismo bavili", kazala je Tanja Matić iz SDPS-a. Svoje koalicione potencijale je među prvima ponudio i SPO, ali za sada se čeka odgovor naprednjaka na tu ponudu. S druge strane, u višegodišnjem savezu SPS- PUPS-Jedinstvena Srbija za sada ne treba očekivati izmene, uprkos glasinama da bi penzioneri mogli biti viđeni i na listi koju vode naprednjaci. "O tome ćemo u tom slučaju razgovarati i to nama godi, jer je to najjača politička partija. Ukoliko bude takvih razgovora predsednik će o tome obavestiti stranačke organa i o tome ćemo razgovarati", rekao je Moma Čolaković, poslanik PUPS-a. On je zaključio da je vladajuća koalicija dobro funkcionisala u prethodnom mandatu od godinu i po i u tom pogledu je istakao puno razumevanje SPS i SNS za stečena prava penzionera, razumevanje za njihov materijalni i socijalni položaj, kao i drugih ugroženih kategorija građana. Drugi front svih snaga koje žele da se suprotstave bloku koji predvodi SNS predvodiće DS. Iz ove stranke poručuju da su u savez sa njima dobrodošli svi koji žele da Srbija bude moderna i evropski uređena zemlja. "Intenzivno razgovaramo sa mnogima koji bi u taj front mogli da pristupe i svakako da ćemo u narednim danima izaći i sa platformom i sa imenom onih koji će u tom frontu učestvovati", kazala je Aleksandra Jerkov, portparolka DS. I dok iz LDP za sada ne otkrivaju da li će na sledeće izbore sami ili u koaliciji, u URS-u navode da će o tome odlučivati na sledećoj sednici stranačkog glavnog odbora sledećeg vikenda. U međuvremenu, kako B92 nezvanično saznaje, Boris Tadić je odlučio da predvodi Demokratski front, u kome će biti deo DS, Dušan Petrović i Nenad Čanak, dok se sa LDP pregovara.
