> Izvor: B92
> Datum: sreda 29.01.2014
> Rubrika: info_politika
> Naslov: Rodić:Posle izbora još jače reforme
> Članak:

Beograd -- Ministar odbrane Nebojša Rodić poručio je da će Srbija, nakon vanrednih parlamentarnih izbora, nastaviti još intenzivnije i agresivnije započete reforme.
Kako je saopštilo Ministarstvo odbrane, Rodić je to izjavio na završetku radne posete Vašingtonu i nakon susreta u Kongresu, gde je razgovarao sa kongresmenima iz Ohaja, Majklom Tarnerom i Bredom Venstrupom.
Ministar Rodić upoznao je oba kongresmena o aktuelnoj političko-bezbednosnoj situaciji u regionu i unutrašnjim političkim dešavanjima u Srbiji. Rodić je istakao da se Ministarstvo odbrane zalaže za unapredjenje regionalne saradnje u oblasti bezbednosti i da se do sada susreo sa gotovo svim ministrima odbrana zemalja regiona, tokom kojih su pokrenuta mnoga pitanja i dogovorene oblasti od zajedničkog interesa. "Region opterećuju gotovo identični problemi i odnose se pre svega na ekonomiju i privredu, te je unapredjenje medjusobne saradnje i komunikacije u svim oblastima od izuzetne važnosti za rešavanje problema, jer će time doprineti i održavanju mirne i stabilne situacije", kazao je Rodić. Po pitanju Kosova i Metohije, ministar je upoznao oba kongresmena o kompleksnosti i osetljivosti političko-bezbednosne situacije i neophodnošću zadržavanja postojećeg nivoa angažovanja KFOR, kao ključnog garanta stabilnosti i bezbednosti svih gradjana Kosova i Metohije. U daljem toku razgovora, ministar je upoznao kongresmene sa postignutim rezultatima bilateralne vojne saradnje, koja se i dalje konstantno unapredjuje i koja predstavlja najbolji deo sveukupnih odnosa Srbije i Sjedinjenih Država. Uspešnoj saradnji u velikoj meri doprineli su i rezultati postignuti u okviru Programa državnog partnerstva Srbije i Savezne države Ohajo, odnosno saradnje Vojske Srbije i Nacionalne garde Ohajo. Uz zahvalnost za dosadašnju ekspertsku podršku i pomoć, ministar Rodić je izrazio očekivanje da će Vlada Sjedinjenih Država nastaviti da i u narednom periodu još više pomogne kroz Program državnog partnerstva, ali i druge programe bezbednosne pomoći. Ministar Rodić pozvao je kongresmene da posete Republiku Srbiju i bazu "Jug", kako bi se lično uverili u dosadašnju realizaciju Master plana na kome već dugi niz godina zajedno rade pripadnici Vojske Srbije i Nacionalne garde Ohajo. Kongresmen Tarner je preneo zadovoljstvo postignutim rezultatima u oblasti bilateralne vojne saradnje, posebno po pitanju saradnje Vojske Srbije i Nacionalne garde Ohajo. Pozdravio je napore koje Ministarstvo odbrane ulaže u razvoj regionalne saradnje i izrazio nadu da će Vlada Sjedinjenih Država nastaviti sa stalnim pružanjem podrške svim aktivnostima koje doprinose održavanju mira na prostoru Balkana. Kongresmen Venstrup je čestitao na početku pristupnih pregovora Srbije sa Evropskom unijom. Preneo je da visoko ceni napore i konstruktivnu ulogu Srbije u procesu stabilizacije kroz dijalog sa Prištinom, ocenivši da je to jedini način za postizanje trajnog mira i bezbednosti. Konstatovao je da će uticati da Vlada Sjedinjenih Država nastavi sa podrškom Srbiji u svim segmentima.
