> Izvor: B92
> Datum: subota 4.01.2014
> Rubrika: info_politika
> Naslov: U martu glasanje o statutu APV
> Članak:

Beograd -- Predsednik Skupštine Vojvodine Ištvan Pastor izjavio je da očekuje da će u martu pokrajinski poslanici glasati o predlogu statuta Vojvodine.
Njime će se rešiti sva pitanje finansiranja pokrajine.
"Mislim da je realistično da tu do 25. januara, održimo još jedan sastanak i definišemo sva važna pitanja za operativno, radno, stručno telo koje bi, potpuno sam ubuđen, u roku do mesec i po dana, moglo da napravi nacrt statuta," kazao je Pastor za Radio-televiziju Srbije. On je naveo da je "tehničko pitanje" da li će to biti novi tekst ili izmene i dopune postojećeg Statuta, čiji su pojedini delovi proglašeni protivni Ustavu. Pastor je istakao da eventualni parlamentarni izbori ne bi smeli da ometaju i prekinu rad na izradi novog Statuta. Ustavni sud osporio je u julu 2013. godine 22 odredbe Zakona o nadležnostima Vojvodine, među kojima i da ne može da ima glavni grad i predstavništva u Briselu. "Što se tiče pokrajine, tu nema elemenata za vanredne izbore, što se tiče republike, tu su odluke, čini mi se, već manje-više donete, samo treba da se saopšte. Ali i kada se spremamo za izbore život teče i moramo da radimo", rekao je Pastor. On je istakao i da je dobar znak da se "stvari pomeraju sa mrtve tačke", to što je krajem decembra održan prvi sastanak radne grupe koja je raspravljala o finansiranju Vojvodine, a koju je formiralo Ministarstvo finasija.
