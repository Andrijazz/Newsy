> Izvor: B92
> Datum: ponedeljak 20.01.2014
> Rubrika: info_politika
> Naslov: Vuković ne veruje u dve liste DS
> Članak:

Beograd -- Đorđe Vuković iz Cesida kaže da je sukob Đilas-Tadić dobio novu dimenziju i dodaje da ne veruje da će se na predstojećim izborima DS pojaviti s dve liste.
Komentarišući zbivanja na sedenici Glavnog odbora DS, koja je održana u subotu, a na kojoj je predsednika DS Dragana Đilasa i njegov izveštaj podržalo dve trećine odbora, dok je uz "struju" Borisa Tadića stala svega jedna trećina, Vuković za Radio B92 kaže da sada nema sumnje da je sukob Đilas- Tadić sada dobio novu dimenziju.
"Nema sumnje da sukob koji je izbegnut pre nekih više od godinu dana, kada se Boris Tadić povukao iz očekivane brobe sa Draganom Đilasom, sada ima novu dimenziju u sporu koji je nastao. Sada smo videli da Đilas i dalje ima većinu u GO i da je to neki odnos dve trećine naprema jednoj trećini, onih koji su podržali njegovu politku. Ali, ne može se samo reći da su te dve trećine podržale Đilasovu politku jer neki od njih ne moraju da podržavaju njegovu politiku ali misle da je sada još uvek rano da se uđe u novi proces glasanja i biranje novog rukovodstva", ističe on. Vuković dodaje da ćemo sada najverovatnije biti svedoci toga da će DS na predstojeće gradske, a možda i republičke izbore, ako ih bude, ići sa postojećim rukovodstvom, a onda ćemo videti, shodno rezultatima DS na izborima, šta se dalje može očekivati. On ne vreuje da će DS na te izbore ući podeljena, u smislu da postoje eventualno dve liste. Vuković ocenjuje i da je sve u vezi sa sednicom GO u subotu u stvari treba posmatrati kao unutarstranačku demokratiju i da tome ne treba pridavati preveliki značaj i očekivati da će se DS podeliti. Takođe, zaključuje on, ni Tadića nije uopšte tako nešto pomenuo.
