> Izvor: B92
> Datum: utorak 28.01.2014
> Rubrika: info_politika
> Naslov: LDP:Pet odbornika DS prešlo kod nas
> Članak:

Aleksinac -- Pet odbornika DS u Skupštini opštine Aleksinac prešlo je u LDP i formiralo samostalnu odborničku grupu, rekao je danas član Predsedništva LDP Raica Milićević.
Milićević je, na konferenciji za novinare održane u Nišu, rekao da se prelazak članova DS očekuje i u drugim sredinama na jugu i istoku Srbije i to u Bujanovcu, Brusu, Zaječaru, kao što se to, dodao je, dogadjalo u Nišu, Leskovcu ili Vlasotincu u prethodnom periodu.
Šef odborničke grupe LDP u aleksinačkoj skupštini je Milan Veljković koji je bio dugogodišnji predsednik Opštinskog odbora DS u Aleksincu i član te stranke oko 15 godina. Milićević i Veljković su rekli da je osnovni razlog napuštanja DS što je ta stranka napustila politiku Zorana Đinđića i što tu politiku u Srbiji danas dosledno sprovodi LDP i Čedomir Jovanović. U aleksinačkoj opštini na vlasti su Srpska napredna stranka, socijalisti sa svojim koalicionim partnerima i Ujedinjeni regioni Srbije. Od 10 odbornika DS u Aleksincu, u njihovim redovima ostala su četiri, rekao je Veljković. LDP na prethodnim lokalnim i parlamentarnim izborima nije prešla cenzus u Aleksincu, a Milićević i Veljković na narednim vanrednim parlamentarnim izborima očekuju dobar rezultat. Demokratska stranka je međutim demantovala ove navode.
