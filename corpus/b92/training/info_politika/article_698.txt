> Izvor: B92
> Datum: utorak 11.02.2014
> Rubrika: info_politika
> Naslov: “Bilo je partijskog zapošljavanja”
> Članak:

Gornji Milanovac -- Funkcioner Demokratske stranke i direktor Doma zdravlja u Gornjem Milanovcu Dobrosav Lazarević kaže da je bilo partijskog zapošljavanja u tom gradu.
On je priznao da su demokrate i socijalisti, dok su bili zajedno na vlasti u Gornjem Milanovcu, zapošljavali ljude po partijskoj pripadnosti.
Lazarević je novinarima kazao da su te dve stranke tada na lokalu zapošljavali svoju rodbinu i prijatelje na osnovu internog sporazuma. Prema njegovim rečima, tačno se znalo koliko ko od njih može da zaposli ljudi u opštini, javnim preduzećima i ustanovama. "Znalo se koliko kome pripada i ako dođe nečije ime, mora mu se obezbediti radno mesto, a ja sam izbegavao da primam nove radnike zbog finansijske situacije, jer je tek bio formiran Dom zdravlja i uspevali smo da pozitivno poslujemo", rekao je Lazarević. Dodao je da je trpeo stalni pritisak od bivšeg zamenika predsednika opštine, sadašnjeg predsednika Milisava Mirkovića, zamenika predsednika Skupštine opštine Dragana Đorđevića i drugih lokalnih moćnika iz SPS-a. "Nisam mogao da se oduprem da se preko reda i prava zaposli snaha zamenika predsednika Skupštine opštine Dragana Đorđevića, istaknutog člana SPS-a, iako je kao lekar predstavljala višak, ali su zapretili rušenjem koalicije", izjavio je Lazarević. Funkcioneri SPS-a su ranije optuživali Lazarevića za zapošljavanje kadrova DS-a.
