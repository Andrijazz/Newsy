> Izvor: B92
> Datum: sreda 12.02.2014
> Rubrika: info_politika
> Naslov: Trivanova: Agencija krši zakon
> Članak:

Beograd -- Jelena Trivan kaže da nije od koristi da političari kritikuju rad nezavisnih institucija, ali i da one ne smeju biti nezavisne od zakona i morala.
Bivša portparolka DS i narodna poslanica Jelena Trivan, koja je danas aktivna u nevladinom sektoru, oglasila se povodom polemike koju je izazvala prijava Agencije za borbu protiv korupcije protiv ministarke Zorane Mihajlović, ocenjujući da to nije prvi put da funkcioneri iz medija saznaju o postupcima, te da članovi agencije često i sami krše zakon komentarišući postupke.
Trivan je u izjavi dostavljenoj medijima istakla da ponašanje agencije odmaže poverenju u institucije i borbu protiv korupcije. "Borba za nezavisne institucije neće biti moguća ukoliko same te institucije ne poštuju zakone koji uređuju njihov rad i ukoliko vodeći postupke preko medija postaju politički činioci", navela je Trivan. Prema njenim rečima, svakako nije od koristi kada političari kritikuju rad nezavisnih institucija, ali one ne smeju biti nezavisne od zakona i morala. Ministarka energetike Zorana Mihajlović uputila je danas dopis direktorki Agencije za borbu protv korpcije u kojem traži objašnjenje za navode da je zloupotrebila ministarsku poziciju u stranačke svrhe. Mihajlovićeva je novinarima u Aranđelovcu rekla da je za postupak Agencije za borbu protiv korupcije čula u medijima. "Institucije treba da funkcionišu, ali mi kao funkcioneri u vladi treba da budemo informisni o tome, a ne da preko medija razgovorama jedni sa drugima", rekla je Mihajlović. Ona je naglasila da posao ministra sada radi istim intenzitetom kao i prvog dana. "Iako je tehnička vlada ne možete sada da zaustavite poslove", rekla je Mihajlović. U medijima se pojavila informacija da je Agencija za borbu protiv korupcije pokrenula postupak protiv Mihajlovićeve zbog zloupotrebe ministarske pozicije u stranačke svrhe. Direktorka Agencije Tatjana Babić ranije danas je na pitanje da li se prati ponašanje javnih funkcionersa u kampanji rekla da je ta Agencija počela da prati kako se funkcioneri ponašaju u predizbornoj kampanji, ali da za sada posmatrače ima samo u Beogradu. Mihajlovićeva je prethodno i u pisanoj izjavi odbacila optužbe da je zloupotrebila javnu funkciju i javne resurse u predizbornoj kampanji.
