> Izvor: B92
> Datum: sreda 8.01.2014
> Rubrika: info_politika
> Naslov: Nikolić dodelio 85 ordena
> Članak:

Beograd -- Predsednik Tomislav Nikolić dodelio je prošle godine 62 odlikovanja, a ukupno 85 od kada je izabran za šefa države, piše Danas.
Imajući u vidu da je Ministarstvo odbrane dva puta odlikovano „za revnosnu službu“ u 2012. godini, kada je dodeljeno ukupno 170 pojedinačnih manjih medalja, to je ukupno 253 ordena za godinu i po. U kabinetu predsednika, međutim, kažu za "Danas" da još nemaju plan o ovoj godini, odnosno o tome ko će biti sledeći dobitnik nekog od zvaničnih ordenja.
Na spisku ovogodišnjih dobitnika ordenja od predsednika Srbije nalazi se ukupno 17 šefova država, mahom bivših socijalističkih i komunističkih zemalja. Reč je o predsednicima Slovačke, Kipra, Grčke, Rumunije, Ruske Federacije, Moldavije, Tadžikistana, Azerbejdžana, Belorusije, Jermenije, Gruzije, Kazahstana, Turkmenistana, Ukrajine, Uzbekistana, Kirgizije, a posthumno je odlikovan i predsednik Venecuele Ugo Čaves. Jedini visoki zvaničnik neke od zapadnoevropskih zemalja kojeg je Nikolić "častio" je premijer Španije Marijano Rahoj. Među odlikovanima su i ruski režiser Nikita Mihalkov, penzionisani američki general Remzi Klark, ministar spoljnih poslova Rusije Sergej Šojgu, predsednik Upravnog odbora Fonda B92 Veran Matić, kao i brojni književnici, između ostalih Peter Handke, Harold Pinter, Per Jakobsen, Patrik Beson... Predsednik Nikolić odlikovao je do sada i Narodnu biblioteku Srbije, Osnovnu školu "Lazar Savatić", Prvo beogradsko pevačko društvo, Istorijski muzej i Institut za fiziku. Politički analitičar Dragomir Anđelković ističe za "Danas", kada je reč o izboru predsednika država za dodelu odlikovanja, da se vodi računa o tome da li su zvaničnici iz zemalja koje su priznale nezavisnost Kosova ili nisu. "Kada bi odlikovao nekoga iz države koja je priznala Kosovo, to bi bio ozbiljan udarac za Srbiju. Mislim da izbor odlikovanih predsednika država nema nikakve ideološke prizvuke, već to odražava samo odnos prema tome kakvu politiku vode prema Kosovu. Mnoge od tih zemalja su i aktivno lobirale među drugim zemljama da ne priznaju Kosovo. U svakom slučaju, bilo bi nenormalno da se odlikuju zvaničnici iz država koje priznaju samoproglašenu nezavisnost KiM", napominje Anđelković. Profesor Fakulteta političkih nauka Vukašin Pavlović, s druge strane, navodi za "Danas" da "misli kao i jedan veći deo javnosti", odnosno da dodela najviših državnih odlikovanja treba da bude restriktivnija i izbalansiranija. "Ne treba da postoje ograničenja, već treba da budu pokriveni svi regioni sveta. Jeste da je autonomno pravo predsednika Republike da odlučuje kome će dodeliti ordenje, ali treba voditi računa o opštim načelima spoljne politike Srbije", napominje Pavlović.
