> Izvor: B92
> Datum: nedelja 2.02.2014
> Rubrika: info_politika
> Naslov: Dačić:Priznanje Srbiji za rezultate
> Članak:

Minhen -- Evropski, ali i svetski zvaničnici odali su veliko priznanje rukovodstvu Srbije za postignute rezultate, rekao premijer Ivica Dačić na konferenciji u Minhenu.
"Svi učesnici konferencije, od vodećih američkih senatora, preko državnog sekretara SAD Džona Kerija, do evropskih zvaničnika, tradicionalno prijateljskih zemalja, kao što je Rusija, izrazili su veliku podršku onomo što radi rukovodstvo Srbije i odali su veliko priznanje za rezultate koje smo postigli", rekao je Dačić.
Dačić koji je danas učestvovao u panelu Dijalog Beograda i Prištine, zajedno s visokom predstavnicom EU za spoljnu politiku i bezbednost Ketrin Ešton i sa Hašimom Tačijem, razgovarao je s njima o nastavku dijaloga 12. februara u Briselu. Dačić je rekao da je s Tačijem razgovarao o nekim spornim pitanjima koja treba da u narednom periodu budu rešena. "Neće biti zastoja u pregovorima sa Prištinom, niti u dijalogu u Briselu, što je direktno povezano sa napretkom u evrointegracijama", kazao je premijer. Eštonova je na panelu odala priznanje Dačiću i Tačiju, istakavši da postignuti sporazumi predstavljaju njihovo, a ne njeno dostignuće. Ona je ukazala je potrebno da lideri pokazuju spremnost za kompromis i dodala da je postignuti između Beograda i Prištine jedan od dobrih, napisala je na Tviter nalogu portparolka visoke predstavnice Maja Kocijančič. Premijer je podsetio da se 10. februara u Njujorku održava sednica Saveta bezbednosti UN, posvećena pitanju Kosova. Dačić je naglasio da je minhenska konferencija pandan ekonomskoj konferenciji u Davosu i da je ovo skup gde se raspravlja o političkim i bezbedonosnim temama, a da je za Srbiju od posebnog značaja jer je centralna tema ove godine pitanje Kosova i dijaloga sa Prištinom. On je razgovarao sa više svetskih državnika koji su prisustvovali konferenciji počev od generalnog sekretara OEBS-a (Lamberto Zanijer) koji je, kako kaže, za Srbiju važan zbog organizovanja parlamentanih izbora na KiM. On je dodao da su postignuti rezultati mnogo veći i značajniji nego što je to neko očekivao u prethodnom periodu od godinu i po dana. Premijer kaže da je na konferenciji iskoristio priliku da razgovara i sa predstavnicima nove nemačke vlade, vezano za pitanje azilanata i mogucnosti da Srbija bude stavljena na listu sigurnih zemalja. "To bi dovelo do smanjenja broja azilanata, ubrzavanja procedure za rešavanje tih pitanja, a samim tim bi otklonilo opasnost da Srbija postane zemlja gde bi se uvela suspenzija vizne liberalizacije", pojašnjava Dačić. On je dodao i da su ovo teme o kojima mora da se razgovara i u vreme izborne kampanje, jer vlada mora da radi svoj posao. Kako prenosi Hina, premijer je pozvao Srbe na KiM da učestvuju na predstojećim parlamentrnim izborima, dok je Tači obećao punu saradnu prištinske vlasti sa srpskom zajednicom koja je ključna za sprovođenje sporazuma o normalizaciji odnosa Beograda i Prištine. Dačić je rekao da glavno pitanje kako Srbe na severu Kosova uveriti da budu konstruktivni i da je saradnja u njihovom interesu. On je podsetio da će se izbori za gradonačelnika Kosovske Mitrovice ponoviti 23. februara, dok je Tači novoj gradskoj upravi obećao punu saradnju oko rešavanja praktičnih, svakodnevnih problema, prenosi Hina. Dačić je podsetio da je problem na Kosovu vekovni i da se ne sme pretvoriti u zamrznuti sukob, kao i da je svestan da će saradnja s Kosovom biti ključna za napredak u pristupnim pregovorima koje je Srbija otvorila sa EU. Tači je rekao da su se potpisivanjem sporazuma o normalizaciji Srbija i Kosovo "oslobodili prošlosti" i da su danas u boljim odnosima nego pre godinu i po dana, navodi izveštač Hine iz Minhena. Dačić je u subotu rekao da je do sada u Minhenu imao niz bilateralnih sastanaka, između ostalih i sa predstavnicima EU, visokom predstavnicom za spoljnu politiku i bezbednost Ketrin Ešton, komesarom za proširenje Štefanom Fileom, predsednikom Evropskog saveta Hermanom van Rompejem, kao i sa veoma značajnim sagovornicima koji mogu da utiču na rešavanje problema koje Srbija ima u dijalogu sa Prištinom. "Glavna tema će biti dijalog između Beograda i Prištine, gde ćemo nastupati Ketrin Ešton, Hašim Tači i ja, ali, u očekivanju tog susreta, imao sam niz bilateralnih sastanaka, počev od generalnog sekretara OEBS-a, što je za nas veoma bitno zbog najavljenih parlamentarnih izbora i njihovog održavanja, odnosno glasanja naših građana sa Kosova i Metohije, pa do naših prijatelja iz regiona, susreta sa crnogorskim premijerom, slovenačkim premijerom, hrvatskim predsednikom, ministrom spoljnih poslova i zamenikom premijera BiH Lagumdžijom itd.", rekao je Dačić. Dačić je istakao da očekuje da će nastavak konferencije biti prilika da se još jednom pokaže koliko je slika o Srbiji promenjena i koliko je to važno kao mogućnost i šansa da Srbija ipak dođe do nekog dobrog rešenja velikog problema i konflikta koji postoji u vezama s Prištinom. On je podsetio da je Minhenska konferencija jedan od najznačajnijih političkih događaja u svetu svake godine, a da se ove godine obeležava 50 godina od održavanja prve konferencije, koja okuplja najviše svetske zvaničnike i predstavnike različitih država, često i međusobno suprotstavljenih.
