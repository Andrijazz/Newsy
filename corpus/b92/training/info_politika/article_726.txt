> Izvor: B92
> Datum: sreda 12.02.2014
> Rubrika: info_politika
> Naslov: SNS: Prioritet zapošljavanje mladih
> Članak:

Aranđelovac -- Prioritet za SNS u novoj vladi biće povećnaje broja zaposlenih i stvaranje mogućnosti za zapošljavanje mladih kako bi ostali u zemlji, kaže Zorana Mihajlović.
Potpredsednica SNS-a Zorana Mihajlović je novinarima posle sastanka sa članovima opštinskog odbora SNS-a u Aranđelovcu rekla da je vlada uspela da zaustavi dramatičan rast nezaposlenosti, ali da ta stranka nije zadovoljna i da će u narednom periodu pokušati da poveća broj zaposlenih.
"U narednom periodu pokušaćemo da povehamo broj zaposlenih i stvorimo uslove da se otvaraju porodične firme i mala i srednja preduzeća i da sa te finansijske stabilizacije koju smo napravili idemo napred", rekla je Mihajlović. Kako bi se to postiglo, naglasila je, mora da postoji dobra koordinacija između vlade i lokalnih samouprava, a u onim opštinama u kojima je SNS preuzela odgovornost vodi se računa o ambijentu za stvaranje mogućnosti za otvaranje preduzeća, kao i o mladima. Potpredsednica SNS je rekla da se uverila da je tako u Zaječaru, kao i u Aranđelovcu i u prilog tome navela da je u budžetu opštine Aranđelovac za 2014. godinu izdvojen novac za zapošljavanje mladih. "To je ono što će SNS u novoj vladi posebno staviti kao tačku jedan svog programa - da mladima omogućimo da u Srbiji rade i da ostanu u svojim mestima, a ne da idu iz zemlje", naglasila je Mihajlović. Predsednik opštine Aranđelovac Bojan Radović rekao je da u budžetu opštine za ovu godinu postoje podsticajne mere za zapošljavanje, a putem subvencija koje su planirane za poslodavce koji zapošljavaju nove ljude. Radović je rekao da je u prethodnom periodu za nešto više od jedne građevinske sezone više od pet miliona evra uloženo u infrastrukuru bez dinara zaduženja. "Vraćamo sve kredite, čak smo ušli i u reprogram spornih kredita. Mnogo smo radili i možemo da govorimo o rezultatima tog rada, a nadam se da će 16. marta ljudi prepoznati one koji su najviše radili", istakao je predsednik opštine Aranđelovac.
