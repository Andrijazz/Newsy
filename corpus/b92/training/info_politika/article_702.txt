> Izvor: B92
> Datum: utorak 11.02.2014
> Rubrika: info_politika
> Naslov: "SPS je ovde uveo socijalnu pravdu"
> Članak:

Beograd -- Koalicija SPS-PUPS-JS još nije počela predizbornu kampanju, jer smatra da ima bitnijih stvari koje sada treba uraditi, kaže Nikola Nikodijević.
"Mi ovu izbornu kampanju nećemo voditi ni dugo, ni intenzivno. Naša poruka je jasna: mi u ovu kampanju idemo s rezultatima rada u proteklih pet godina", rekao je član privremene uprave Beograda i funkcioner SPS posle otvaranja dečjeg igrališta u Zemunu.
Nikodijević je rekao da je socijalnu pravdu u Srbiju uvela upravo koalicija okupljena oko socijalista kada je došla na vlast 2008. godine i da će se "takva politika nastaviti i posle izbora ukoliko ostanemo na vlasti". Nikodijević je kao uspeh SPS-a naveo i potpisivanje Briselskog sporazuma s Kosovom i početak pretpristupnih pregovora sa EU. Javno komunalno preduzeće "Zelenilo Beograd" saniralo je park u Gornjogradskoj ulici u Zemunu, koji nije obnavljan 40 godina, i napravilo igralište za decu s gumenom podlogom i savremenim rekvizitima, po evropskim standardima. Investitor je bio Gradski sekretarijat za stambene i komunalne poslove Beograda. Pošto se roditelji žale što nema zaštitne ograde, vršilac dužnosti generalnog direktora "Zelenila Beograd" Vladimir Bogićević je obećao da će ograditi deo igrališta uz ulicu.
