> Izvor: B92
> Datum:  
> Rubrika: info_politika
> Naslov: LSV: URS nije bio tema razgovora
> Članak:

Novi Sad -- Zamenik predsednika LSV Bojan Kostreš izjavio da se u ovom trenutku radi na tehničkoj pripremi sastanka lidera stranaka građanskog bloka.
On je napomenuo da Ujedinjeni regioni Srbije nisu bili tema nijednog sastanka na kome se razgovaralo o predizbornoj koaliciji građanskog bloka.
Kostreš je rekao Tanjugu da, kako bi se uopšte razgovaralo o URS-u, neko to treba i da predloži, nakon čega bi Glavni odbor LSV razmotrio to pitanje. "Izuzev natpisa u medijima. nemam informaciju da je bilo ko iz građanskog bloka razgovarao sa URS-om na temu eventualne koalicije", rekao je Kostreš. Zamenik predsednika LSV je dodao da se u ovom trenutku radi na tehničkoj pripremi sastanka lidera stranaka građanskog bloka i da očekuje da bi do tog sastanka moglo doći u narednih nekoliko dana. "Nikakvih novih razgovora i tema u međuvremenu, od održavanja sastanka u Novom Sadu, nije bilo, osim razgovora o pripremi sastanka", kazao je Kostreš. On je pojasnio da ne može precizirati kada bi do sastanka lidera stranaka moglo doći, ali je ponovio da veruje da će to biti vrlo brzo.
