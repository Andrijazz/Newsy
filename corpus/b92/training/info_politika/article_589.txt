> Izvor: B92
> Datum: petak 7.02.2014
> Rubrika: info_politika
> Naslov: Očekujem bolje rezultate nego 2012.
> Članak:

Beograd -- Predsednik LDP Čedomir Jovanović izjavio je da ta stranka na martovskim izborima očekuje bolje rezultate nego 2012.
On je rekao i da će posle izbora u Beogradu, u zavisnosti od rezultata, prvo razgovarati s Demokratskom strankom o gradskoj vlasti.
"Od 2012. do sada pobedile su ideje za koje smo se zalagali svih deset godina žestokog opozicionog rada. Glasači će nagraditi naš učinak u opoziciji. Vreme je za korak dalje. Za LDP koji odlučuje", rekao je Jovanović u intervjuu za sutrašnje izdanje lista "Danas". Na pitanje da li moguće partnerstvo sa SNS posle 16. marta isključuje kritiku naprednjaka u ovom trenutku, Jovanović odgovara da je o SNS i Vučiću rekao mnogo, dok su drugi, "uplašeno ili iz neke računice, mudro ćutali". "Rekao sam o Vučiću sve ono što ovi 'opozicionari' sada samo šapuću: i da tolika moć bez izgradnje institucija klizi u katastrofu, i da ne može da, kao Tadić pre njega, bude sve, od predsednika i premijera, do sudije i šeste Zvezdine zvezde...", rekao je Jovanović. "Skoro sve partije u Srbiji su nas - zbog naših stavova, zbog svojih interesa i sopstvene sujetne reakcije na kritiku - proglašavali zločincima, narkomanima, avanturistima, lopovima, pa čak i tajkunima. I svako od njih je sve to činio uz zdušnu pomoć svojih medijskih kerova. A gotovo svi oni žele samo jedno: da LDP ne dođe u priliku da odlučuje kuda i kako Srbija ide dalje. Znaju da u će, u tom slučaju, mnogi morati da odgovaraju za ovu propast Srbije", kaže Jovanović. Govoreći o Socijalističkoj partiji Srbije predsednik LDP ocenjuje da je boravak te partije na vlasti "uvek s katastrofalnim posledicama" i da će ako SPS ponovo bude u vlasti, "vladati duže nego što je Tito živeo, a svi ćemo biti samo siromašniji i opljačkaniji, pošto je to jedini rezultat SPS otkad postoji". "U odnosu na njihovo ubijanje Srbije, i kuga deluje kao lakša prehlada. LDP želi od toga da izleči zemlju, da je oslobodimo", kaže Jovanović. On je rekao i da je premijer i lider socijalista Ivica Dačić u Briselu "možda, dao Tačiju i više nego što je potrebno, jer pregovori nisu autentično njegova ideja i ne ume s njom", uz tvrdnju da je Dačić sprovodio ideje LDP "koje je ranije strašno pljuvao i tako zaradio glasove svojih 'čedomrziteljskih' glasača". Ceo intervju pročitajte OVDE.
