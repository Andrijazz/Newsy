> Izvor: B92
> Datum: utorak 11.02.2014
> Rubrika: info_politika
> Naslov: Danas:Pritisak ministarke na medije
> Članak:

Beograd -- List "Danas" navodi da su izjave ministarke u ostavci Zorane Mihajlović o pojedinim medijima klasičan primer pritiska vlasti na medije i slobodu govora.
Gostujući u "Jutarnjem programu" TV Pink, Mihajlovićeva je rekla da se protiv SNS vodi prljava kampanja u smislu da postoje kupljeni mediji. Ona je navela da je „u dnevnim novinama, počev od Blica, Danasa, Naših novina i drugih, prema načinu na koji plasiraju informacije, ispada da je SNS kriminalizovana, ali da, naprotiv, nije tako“.
Kako navode sagovornici "Danasa", pritisci na medije "nisu incident, već redovna pojava". "Za mene je ključno pitanje da definišemo prvo ko su mediji u zemlji, a onda kada to uradimo, da se zapitamo zašto mi novinari dopuštamo da budemo u ulozi bubašvaba, a ne novinara. Dakle, zašto dopuštamo pritiske, zbog čega im se ne odupiremo", kaže novinarka RT Vojvodine Danica Vučenić. Predsednik NUNS Vukašin Obradović i predsednik NDNV Dinko Gruhonjić su složni da bi, kada je reč o kriminalizaciji, u fokusu trebalo da budu tabloidni mediji. Predsednik Tranparentnosti Srbija Vladimir Goati kaže da je takva izjava javnog funkcionera opasna i da nosioci izvršne vlasti sebi ne smeju da dopuste takve ocene i žestoke kritike medija, bez konkretnih dokaza. "Danas" navodi da Mihajlovićeva nije želela da odgovori na pitanja tog lista o svojim izjavama, kao i da nije bilo reakcije Ministarstva kulture i informisanja, kao ni UNS-a.
