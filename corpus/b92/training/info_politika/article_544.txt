> Izvor: B92
> Datum: sreda 5.02.2014
> Rubrika: info_politika
> Naslov: SNS do izbora neće o koalicijama
> Članak:

Beograd -- Potpredsednica SNS Zorana Mihajlović izjavila je danas da, dok traje predizborna kampanja, naprednjaci o budućoj koaliciji neće razgovarati.
Ona je takođe rekla i da su vanredni parlamentarni izbori u Srbiji raspisani da bi se ubrzale reforme, jer ekonomija ne može da čeka.
"Niko ne može da vam kaže ni u SNS ni u bilo kojoj drugoj stranci ko će biti koalicioni partneri u budućoj vladi, sačekajmo da se završe izbori, jer uvek su moguća iznenađenja", rekla je Mihajlovićeva.
"Mi smo i juče imali sednicu vlade i niko nijednog trenutka nije pričao ko će biti budući koalicioni partneri nakon zavšetka izbora i to niko ne može da vam kaže", rekla je Mihajlovićeva posle učešća na Tanjugovom panelu o merama za izlazak iz krize. Ekonomija nema vremena da čeka, zato su izbori i raspisani, kako bi se ubrzale ekonomske reforme, što je osnovni razlog, ponovila je Mihajlovićeva. Ona je dodala da je naprednjacima važno da sve što budu radili ubuduće, urade brzo i da Srbija konačno završi sa periodom tranzicije. Ona je na panel raspravi u Beogradu "Šta i ko će nas izvući iz krize", kazala da je Vlada Srbije ostala u istom sastavu sprovođenje reformi bilo bi značajno sporije. "Ne mislimo da je postojao kočničar, ali nije bilo konsenzusa da se reforme sprovedu brže", kazala je Mihajlovićeva. Ona je naglasila da je vlada učinila maksimum s obzirom na svoju strukturu, precizirajući da je najbitnije to što je stabilizovana ekonomska situacija iako su bili nasleđeni ogromni problemi, a počeli su i pregovori sa EU. "Sada su nam potrebne efikasne i brže reforme, jasan i tačan plan prioriteta što do sada nije postojalo. Srbija mora da bude ekonomski, fiskalno i politički stabilna da bi mogla da krene napred", kazala je ona. Prema rečima Mihajlovićeve, SNS želi da se u ovoj godini završi "sve ono što se zove tranzicija u kojoj je Srbija već 20 godina".
