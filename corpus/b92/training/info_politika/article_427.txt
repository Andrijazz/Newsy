> Izvor: B92
> Datum:  
> Rubrika: info_politika
> Naslov: Pajtić podnosi prijavu protiv SNS
> Članak:

Beograd -- Zamenik predsednika DS Bojan Pajtić podneće krivičnu prijavu zbog, kako se navodi, uvreda i govora mržnje koje su protiv njega izneti u saopštenju SNS.
U saopštenju DS-a navodi se da je u tom saopštenju SNS-a Pajtić optužen da "bunca", "halucinira" i "kontroliše sudove i organe gonjenja", da mu je "gimnastika pomutila percepciju", kao i da "previše vremena provodi u gimnastičkoj sali i na kvarcovanju".
Takođe je Pajtić optužen da je Vladu Vojvodine, na čijem je čelu, "podredio svojim korupcionaškim i kriminalnim interesima". DS ocenjuje da je SNS tim saopštenjem uvredila i dva miliona građana Vojvodine jer ih je nazvala provincijalcima. "Jučerašnje saopštenje u kom SNS na vulgaran način, koji je učila od svog bivšeg predsednika Vojislava Šešelja, vređa zamenika predsednika DS-a Bojana Pajtića govori više o toj stranci nego bilo koji politički protivnik", navodi se u saopštenju DS-a.
