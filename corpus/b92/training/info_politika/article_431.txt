> Izvor: B92
> Datum:  
> Rubrika: info_politika
> Naslov: Donosimo glasove, ne odnosimo ništa
> Članak:

Beograd -- Predsednik SDPS Rasim Ljajić kaže da je sa SNS načelno sve dogovoreno i da bi do kraja nedelje trebalo da se potpiše koalicioni sporazum za izlazak na izbore.
Ljajić je, gostujući u Kažiprstu TV B92, rekao da sa Srpskom naprednom strankom još nije bilo govora o izvršnoj vlasti ni na nivou Beograda, ni na nivou republike. On je naveo da 10 poslaničkih manadata jeste okvir o kome se razgovara, ali da tek treba definisati redosled na listi, dok za sada nije bilo razgovora o ministarskim mestima.
"Sigurno donosimo glasove koalicionim partnerima, ne odnosimo ništa", poručio je Ljajić i dodao da, prema istraživanjima, njegova stranka nosi najmanje negativnih ocena, jer kako je objasnio, "SDPS ima stabilno biračko telo, između tri i po i 4 odsto, i značajan broj glasača koje unose u koaliciju". Ljajić je, takođe, naglasio, da je bio protiv Vučića i naprednjaka i radikala kada je "trebalo da bude protiv njih", a da sada imaju "isti cilj, na unutrašnjem planu - reforme, na spoljnom - pridruživanje Evropskoj uniji". "Ukoliko bih sumnjao da SNS dovodi u pitanje ove ciljeve, ne bih bio na toj listi", dodao je on. Lajić navodi i da će središte kampanje biti ekonomija i privredni problemi kao ključni za oporavak zemlje. "Cilj nam je da se fokusiramo da se napravi što bolja, kvalitetnija lista, da imamo što više stručnih ljudi, profesora univerziteta i da kampanja bude fer i demokratska", rekao je Ljajić. On je najavio i da će se lider SNS Aleksandar Vučić i on sutra sastati sa predstavnicima sindikata i poslodavaca. "Želimo da socijalni dijalog praktično već sutra počne, bez obzira na kampanju", rekao je Ljajić navodeći da je za SDPS zakon o radu veoma važan. Govoreći o neophodnosti vanrednih parlamentarnih izbora, Ljajić je ocenio da smo došli do situacije kada je ili trebalo ići na novu rekonstrukciju ili na nove izbore. "Rekonstrukcija nije dala očekivani rezultat. Iako je bila neophodna i učinjena u pravo vreme, morali smo da idemo na izbore, jer dve rekonstrukcije u roku od 6 meseci nemaju smisla". On je, takođe, dodao i da se "u vladi osećala nekoordinacija". Komentarišući ostavku ministra Radulovića i njegovo obrazloženje, koje je izazvalo brojne polemike, Ljajić je rekao da je Radulović sa svojim zamerkama trebalo da u javnost izađe ranije, pa da se onda diskutuje, a ne, kako kaže," kada vlada praktično pada, jer onda to nije borba za reforme". Predsednik SDPS je priznao da nije najbolje sarađivao sa Radulovićem i da su postojali realni problemi u komunikaciji sa ministarstvom privrede, koje je, po njegovom mišljenju, radilo kao "država u državi". Ljajić je naveo i primer stranih investitora, koji su se žalili da sa Radulovićem nisu mogli da nastave pregovore koje su započeli dok je Dinkić vodio resor privrede. Kada je reč o kampanji, Ljajić se nada da neće biti prljava, ali i očekuje oštrije napade na prvog potpredsednika vlade Aleksandra Vučića. "Biće sigurno oštrijih napada na Vučića zbog političkih poena. Biće niskih udaraca, a to je već počelo na sve strane". On dodaje da je to stvar taktike pojedinih stranaka i da bi najbolje bilo da imamo fer i demokratsku kampanju. "Nisam siguran da će se to dogoditi", zaključuje Ljajić. Ljajić je, takođe, izjavio da se presuda o procesu pred Međunarodnim sudom pravde u Hagu po tužbi Hrvatske i protivtužbi Srbije za genocid očekuje za godinu dana i da je uveren da Srbija ne može da izgubi. "Ja sam više nego uveren da mi taj spor ne možemo izgubiti, odnosno da Hrvatska ne može dokazati da je bilo genocida." On je ponovio da veruje da u Hrvatskoj nije bilo političke hrabrosti da se tužba povuče, odnosno da je postojala volja kod političkog vrha, ali i strah od reakcije javnog mnjenja ako se tužba povuče. "Srbija je bila potpuno spremna da bez uslovljavanja povuče tužbu, ali s druge nije bilo te vrste spremnosti", rekao je Ljajić. Prema njegovim rečima, proces pred Međuaraodnim sudom pravde trajaće mesec dana, slučaj prvo iznosi Hrvatska, nakon njih Srbija, a presuda se očekuje za godinu dana.
