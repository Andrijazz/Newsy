> Izvor: B92
> Datum: sreda 15.01.2014
> Rubrika: info_politika
> Naslov: SDPS: Kažnjavati ratne plaćenike
> Članak:

Beograd -- SDPS saopštila je da je skupštini predložila donošenje zakona prema kojem bi odlazak i regrutovanje ljudi iz Srbije za ratove u svetu bio najteže krivično delo.
Zakon bi za počinioce tih novih krivičnih dela predvidjao: za podstrekače i organizatore pridruživanja stranoj oružanoj formaciji kaznu od dve do 12 godina zatvora, a za organizovano učešće u oružanom sukobu kaznu od jedne do pet godina zatvora.
Predloženo je da zakon bude donet po hitnom postupku. SDP čiji je predsednik Rasim Ljajić, navela da je razlog za donošenje takvog zakona sprečavanje učešća državljana Srbije u oružanim sukobima u svetu. Ljajić koji je i potpredsednik Vlade Srbije, zatražio je početkom decembra da se krivičnim delom proglasi organizovani odlazak državljana Srbije na poprišta sukoba, poput Sirije. "Kazna bi trebalo da bude pet godina za organizatore, a tri godine za one koji odlaze", kazao je tada Ljajić agenciji Beta povodom odlaska gradjana iz Sandžaka u Siriju. Po Ljajićevim rečima, slična inicijativa o krivičnoj odgovornosti postoji i u Bosni i Hercegovini.
