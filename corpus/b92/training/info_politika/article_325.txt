> Izvor: B92
> Datum: ponedeljak 27.01.2014
> Rubrika: info_politika
> Naslov: Novi Sad:SNS o bezbednosti, DS, SRS
> Članak:

Novi Sad -- Gradski odbor SNS u Novom Sadu pozvao je Demokratsku stranku i SRS da prestanu da zloupotrebljavaju osetljivu temu bezbednosti grada za politički obračun.
Gradski odbor Srpske napredne stranke u Novom Sadu saopštio je danas da poziva Demokratsku stranku, kao i, kako stoji u saopštenju, njihovu filijalu Srpsku radikalnu stranku da prestanu da zloupotrebljavaju tako osetljivu temu, kao što je bezbednost, za obračun sa političkim protivnicima.
U saopštenju se navodi da "nakon zloupotrebe jednog Udruženja za osobe sa invaliditetom sada "demokrate" idu korak dalje i veliki problem Novog Sada, koji je toliko kompleksan a svakako nadstranački, ponovo koriste kao povod za napad na gradonačelnika Vučevića". "Koliko je Demokratska stranka danas minorna, bezidejna, mala u moralnom smislu i izgubljena govore i činjenice koje negiraju veći deo navoda iz saopštenja Demokratske stranke. Optuživati gradonačelnika Vučevića da je nezainteresovan za rešavanje problema bezbednosti u Novom Sadu je više nego besmisleno", kaže se u saopštenju novosadskih naprednjaka. Iz SNS-a napominju da je upravno aktuelni gradonačelnik svojom aktivnošću najzaslužniji što je Novi Sad dobio načelnika Policijske uprave posle četiri godine i što će Policijska uprava Novi Sad uskoro dobiti povećanje broja policijskih službenika, dodajući da prethodni gradonačelnik Igor Pavličić nije bio sposoban da to obezbedi, "iako je proveo pun mandat na mestu gradonačelnika". Naprednjaci podsećaju i da je Grad prethodnog meseca već osnovao Koordinaciono telo za borbu protiv nasilja u osnovnim i srednjim školama "Za razliku od DS" SNS, ističe se, nikad nije koristila pitanja poput bezbednosti za obračun sa protivničkom strankom, iako je bilo povoda. "Koristiti pogrešne podatke o broju krivičnih dela, uticati na podizanje tenzije koordinisano sa medijima pod svojom kontrolom jeste više nego neodgovorno, ali ne i iznenađujuće za Demokratsku stranku", navodi se u saopštenju. SNS poziva sve relevantne političke faktore u Novom Sadu da se uključe sa idejama i konkretnim predlozima i da daju svoj doprinos u suzbijanju nasilja svih vrsta u Novom Sadu.
