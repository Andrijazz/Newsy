> Izvor: B92
> Datum: sreda 22.01.2014
> Rubrika: info_politika
> Naslov: "Hvala Džonsonu što brani Srbe"
> Članak:

Beograd -- Predsednik Skupštine dijaspore i Srba u regionu Dragan Stanojević zahvalio se gradonačelniku Londona Borisu Džonsonu.
Stanojević se zahvalio Džonsonu jer je javno rekao da Srbi nisu krivi za početak Prvog svetskog rata.
Kancelarija Vlade Srbije za saradnju s dijasporom i Srbima u regionu prenosi da je Stanojević ocenio Borisa Džonsona kao "istinoljubivog čoveka koji želi da se poznate činjenice o Velikom ratu ne iskrivljuju i ne zamenjuju uloge". Gradonačelnik Londona je u članku u Telegrafu, 6. januara kritikovao laburiste zbog pokušaja minimiziranja uloge Nemačke u Prvom svetskom ratu i pripisivanja krivice Srbiji za njegov početak. "Istorijski i društveno-politički položaj Srbije pre jednog veka bio je vrlo nezavidan. Može se reći - katastrofalan. Tek je izašla iz dva balkanska rata, iscrpljena vojno i finansijski, tako da joj je bio preko potreban oporavak, pomoć prijateljskih zemalja i naročito što duži period mira", naveo je Stanojević u pismu Džonsonu. U pismu piše da Srbija tada nije bila u stanju ni da se odbrani od neprijatelja, a kamoli započne osvajački rat, te su "pokušaji nekih današnjih istoričara da se krivica za izbijanje Prvog svetskog rata pripiše maloj Srbiji zlonamerni i štetni jer vredjaju ljudsko dostojanstvo, pa i sam um". "Srbija je u oba svetska rata bila na strani saveznika, to je svima znano. Svedoci smo da se istoriografska tumačenja selektivno prilagodjavaju odnosima snaga a ne snazi činjenica. Učitavaju se tumačenja koja ne odgovaraju utvrdjenim istorijskim činjenicama, ali odgovaraju današnjim političkim potrebama", naveo je Stanojević. Sanojević je u pismu konstatovao da su "Srbi državotvorni narod blizu milenijum godina, s bogatom narodnom tradicijom, hrišćanskom religijom i kulturno-istorijskom baštinom koja pripada evropskoj civilizaciji" i istakao da "Skupštine dijaspore i Srba u regionu... predstavlja četiri miliona raseljenog i od matice odvojenog srpskog naroda u svetu i u zemljama koje neposredno okružuju Srbiju". Direktorka vladine Kancelarije za saradnju sa dijasporom Slavka Drašković protestovala je nedavno zbog negativne izjave o Srbima guvernera Nju Džerzija Krisa Kristija.
