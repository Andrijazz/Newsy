> Izvor: B92
> Datum:  
> Rubrika: info_politika
> Naslov: Pastor:Bolje pisati novi Statut APV
> Članak:

Novi Sad -- Predsednik Skupštine Vojvodine Ištvan Pastor kaže da će se do 25. januara znati da li se piše novi statut Vojvodine ili će se raditi izmene i dopune postojećeg.
"Bilo bi celishodnije da se radi novi, koherentni tekst, jer bi bio pogodniji za praćenje i raspravu", smatra on.
Do 25. januara Odbor za pitanja ustavnopravnog položaja i novoformirana stručna radna grupa treba da održe zajednički sastanak.
Za 10 dana trebali bi da se dogovori i način i dinamika rada na promenama Statuta, rekao je Pastor "Politici". Pastor je, inače, danas imenovao članove Radne grupe za izradu teksta nacrta Statuta AP Vojvodine, saopšteno je iz kabineta predsednika pokrajinskog parlamenta. U Radnu grupu su, na osnovu predloga poslaničkih grupa u Skupštini Vojvodine i poslanika DSS, imenovani Svetozar Čiplić, Vladimir Galić, Vladan Kutlešić, Mirjana Tomić Jovanović, Tamaž Korhec, Miroslav Milosavljević i Slobodan Orlović. Čiplić je izabran na predlog poslaničke grupe DS, Galić na predlog naprednjaka, Kutlešić na predlog socijalista, na predlog LSV imenovana je Tomić Jovanović, Korhec na predlog SVM, Milosavljević na predlog radikala, a Orlović na predlog DSS. Pastor je Radnu grupu imenovao na osnovu zaključaka usvojenih na poslednjoj sednici Odbora za pitanja ustavno pravnog položaja Pokrajine, održane 27. decembra prošle godine. U saopštenju se navodi da će Pastor, najkasnije do 24. januara, sazvati konstitutivnu sednicu Radne grupe za izradu teksta nacrta Statuta Vojvodine, i zajedničku sednicu te Radne grupe, Odbora za pitanja ustavno-pravnog položaja Pokrajine i kolegijuma Skupštine Vojvodine na kojoj će biti utvrđen način daljeg rada, dinamika i rok za izradu radnog teksta nacrta statuta Vojvodine. Podsetimo, Ustavni sud Srbije odlučio je u decembru prošle godine da pojedine odredbe Statuta AP Vojvodine nisu u skladu sa Ustavom Republike Srbije. Pitanje autonomije Vojvodine neće biti rešeno izmenama važećeg Statuta, već ustavnim promenama, izjavio je u sredu potpredsednik Vlade Vojvodine Goran Ješić.
