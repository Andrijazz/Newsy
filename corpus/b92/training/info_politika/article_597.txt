> Izvor: B92
> Datum: petak 7.02.2014
> Rubrika: info_politika
> Naslov: Nedopustivo siromaštvo u Vojvodini
> Članak:

Žitište -- Zorana Mihajlović poručila da je nedopustivo da Vojvodina, kao jedna od najznačajnijih regija, ima "džepove siromaštva" kao što je opština Žitište.
Potpredsednica SNS je prilikom posete Opštinskom odboru SNS u Žitištu ukazala da je nedopustivo i da Vojvodina ima gradove u kojima je prosečna plata ispod nivoa prosečnih plata u Srbiji, kao i da je nedopustivo da Vojvodina bude regija u kojoj raste nezaposlenost, za razliku od centralne Srbije u kojoj, kako je kazala, raste zaposlenost.
"Mi iz SNS smatramo da je moguće napraviti ambijent da se ovde ulaže i otvaraju preduzeća i zbog toga već sada tehnička vlada pravi nacionalni državni plan prioriteta ulaganja po lokalnim samoupravama", rekla je Mihajlovićeva. Po njenim rečima, lokalne samouprave i vlada će zajednički odrediti koji su to delovi Srbije i Vojvodine u koje će se, pre svega, ulagati. Od lokalne samouprave u Žitištu, kako je kazala, očekuje se da će zajednički sa vladom da nađe način kako da se otvore nova radna mesta. "Ovde je ozbiljan problem i pitanje Agroživa. To su stvari koje stoje ispred nas i koje moraju biti rešene u što kraćem vremenskom periodu, kako se ljudi ne bi plašili za svoja radna mesta i kako bi nastavili sa proizvodnjom", zaključila je Mihajlovićeva.
