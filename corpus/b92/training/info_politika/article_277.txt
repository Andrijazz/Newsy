> Izvor: B92
> Datum:  
> Rubrika: info_politika
> Naslov: Pantić: Ne napuštam SNS
> Članak:

Beograd -- Funkcioner SNS Krstimir Pantić izjavio da ne namerava da napusti SNS i da ga Beograd nije upotrebio niti "pustio niz Ibar".
"Odluka da se kandidujem bila je isključivo moja. I kada sam bio zagovornik bojkota i kada sam odlučio da se kandidujem na izborima. Nemam nameru da napuštam SNS, osim ako, kako je to rekao predsednik SNS i potpredsednik Vlade Aleksandar Vučić, stranački organi ne odluče drugačije", rekao je Pantić za sutrašnju Politiku.
Pantić je nedavno podneo ostavku na mesto zamenika direktora Kancelarije Vlade Srbije za Kosovo i Metohiju. On nije potpisao izjavu kojom je trebalo da preuzme dužnost gradonačelnika Kosovske Mitrovice, jer su kako je naveo, na njoj bili grb i druga obeležja Republike Kosovo. Vučić je posle toga rekao da ne podržava Pantića, a da veoma pozitivno ocenjuje rad ministra bez portfelja zaduženog za Kosovo Aleksandra Vulina. Pantić i Vulin su u sukobu. "Po podnošenju neopozive ostavke, Vulin je od mene tražio se povučem sa mesta privremenog organa u severnoj Mitrovici, tako da me Vlada na istoj sednici razrešila i te funkcije. Pošto Vlada nije imenovala novog predsednika privremenog organa, ja ću tu dužnost obavljati do imenovanja novog predsednika. Ne bih voleo da zbog neslaganja sa Vulinom trpe radnici opštine", rekao je Pantić. Pantić je naveo da nikada nije izjavio da je imao Vučićevu podršku za ono što je uradio, niti da ga je Vučcih podržao u odluci da podnese ostavku i ne potpiše izjavu o prihvatanju funkcije gradonačelnika Kosovske Mitrovice. "Izjavio sam da ću se politikom baviti i biti član SNS sve dok Aleksandar Vučić ima poverenja u mene. Tačno je da sam tako izjavio, ali je moja izjava pogrešno protumačena. Prvi potpredsednik je bio vrlo ubedljiv rekavši da nemam njegovu podršku, ali da istovremeno visoko ceni rad Aleksandra Vulina", rekao je Pantić.
