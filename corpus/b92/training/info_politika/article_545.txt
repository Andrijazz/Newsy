> Izvor: B92
> Datum: sreda 5.02.2014
> Rubrika: info_politika
> Naslov: SPS: Na izbore idemo da pobedimo
> Članak:

Beograd -- Predstavnici koalicije SPS-PUPS-JS predali su danas Republičkoj izbornoj komisiji izbornu listu za vanredne parlamentarne izbore 16. marta.
Zamenik predsednika SPS Žarko Obradović, koji je i ovlašćeni podnosilac liste, rekao je novinarima nakon predaje liste da ta koalicija nije želela izbore, ali da ih spremno dočekuje, što potvrđuje, kako je rekao, i više od 30.000 potpisa građana koji su podržali listu.
"Planirali smo da prikupljanje potpisa obavimo ranije i da predamo od 13.000 do 15.000 potpisa, ali smo predali 31.177, što govori o spremnosti koalicije za učešće na izborima", rekao je Obradović. Koalicija SPS-PUPS-JS će na izborima nastupiti u najjačem sastavu i sa politikom koja je već prepoznata, a koja je socijalno odgovorna, levičarska, domaćinska i sposobna da reši nagomilane probleme, kaže Obradović. Prema njegovim rečima, ta politika koaliciju čini drugačijom od ostalih. Obradović je takođe rekao da u prethodnom periodu nije postojao nijedan ozbiljniji problem u međusobnoj saradnji koalicionih partnera i da na ovim izborima učestvuju da bi pobedili, zbog čega traže poverenje građana za nove izazove i poslove koji predstoje. Zamenik predsednika PUPS Milan Krkobabić rekao je da koalicija po treći put izlazi na parlamentarne izbore i da je red da osvoji prvo mesto. Krkobabić je ocenio da to nije preambiciozno, pre svega zbog misije i ciljeva koje koalciija SPS-PUPS-JS ima. "Naravno, cilj nam je da budemo u vladi", rekao je Krkobabić i dodao da je od životne važnosti da 1,7 miliona penzionera i 800.000 građana zaposlenih u javnom sektoru svoj glas daju pravim ljudima. On se našalio da je koalicija SPS-PUPS-JS spremna da, s obzirom na veliki broj prikupljenih potpisa, deo pozajmi drugim strankama, ako im budu potrebni - pogotovo onima koje su u osnivanju. Lider Jedinstvene Srbije Dragan Marković naglasio je da ne veruje da će ta koalicija davati glasove u parlamentu i podsetio da se do sad uglavnom dekretom glasalo za sve ministre. "Do sad smo dekretom glasali za sve ministre, pa smo napravili nekoliko grešaka", rekao je Marković i istakao da je srpska privreda u kolapsu, da je sve što je srpsko prikazano kao najgori proizvod, da su dobavljači i izvođači stranci. Marković je rekao da se koalicija zalaže za dovođenje stranih investitora i razvoj gradjevinarstva u Srbiji, a ne da se radnici šalju u Soči, kako je rekao, "bez hleba i para". On je naveo da koalicija SPS-PUPS-JS na svim izborima postiže sve bolje rezultate jer se protiv "bele kuge" ne bori deklarativno i bori se za socijalnu pravdu. Marković je istakao i da se zalažu za zakone o radu, o stečaju i o privatizaciji, ali ne tako što će radnici biti otpuštani jer, kako je rekao, "onaj ko kaže da ima višak radnika, ne može da se bavi politikom". "Dobićemo najviše glasova otkad koalicija postoji", zaključio je Marković. Lista SPS-PUPS-JS biće druga na zbirnoj izbornoj listi, s obzirom da je juče proglašena lista koalicije okupljene oko SNS.
