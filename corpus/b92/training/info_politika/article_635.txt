> Izvor: B92
> Datum: subota 8.02.2014
> Rubrika: info_politika
> Naslov: "Visok nivo odnosa Srbije i SAD"
> Članak:

Vašington -- Premijer Srbije Ivica Dačić rekao da razgovori koje je imao tokom posete SAD ukazuju na visok nivo odnosa dve zemlje, što Srbiji "može samo da bude od koristi".
Premijer je dodao da je za Vašington bitno da Srbija bude faktor mira i stabilnosti na Balkanu.
Dačić je razgovorao sa zamenikom američkog državnog sekretara Vilijamom Bernsom, koji mu je, kako kaže, preneo da SAD žele razvoj bilateralnih odnosa dve zemlje, da Srbiju smatraju centralnom zemljom u regionu i da zato žele što bolje političke, ekonomske i sve druge oblike saradnje. "Razgovori koje sam ovde imao sa predstavnicima Stejt departmenta, kongresmenima, senatorima i predstavnicima bezbednosnih agencija, pokazuju visok nivo naših odnosa sa SAD i to može samo da nas raduje i u narednom periodu samo da nam bude od koristi", rekao je Dačić. Dačić je istakao i da je za SAD bitno da Srbija bude faktor mira i stabilnosti na Balkanu i da je možda najveći doprinos aktuelne vlade što se slika o njoj veoma promenila pa se čuju reči pohvale i "ljudi sa nestrpljenjem očekuju nastavak drzavne poltiike koju je Srbija vodila u prethodnih godinu i po dana". Predsednik tehničke vlade Srbije je trećeg dana posete SAD razgovarao sa Bernsom i zamenikom generalnog direktora DEA Tomasom Hardiganom o odnosima dve zemlje i različitim oblicima saradnje. Dačić je rekao da je u razgovoru sa Bernsom još jednom istaknuta podrška SAD državnoj politici Srbije, a američki sagovornik je čestitao Srbiji na početku pregovora sa EU. "Istakao je da je 2013. za Srbiju bila veoma značajna i da smo postigli, uz velike izazove, i velike rezultate", rekao je Dačić i dodao da je Berns visoko ocenio rezultate koje je Srbija postigla u dijalogu sa Prištinom i izrazio uverenje da izbori neće uticati na tok pregovora o članstvu Srbije u EU i dijalog sa Prištinom. Dačić je Bernsa obavestio o političkoj situaciji u Srbiji i sa opredeljenjem vlade da predstojeći izbori sigurno ne smeju da utiču na državne poslove. "Potvrda toga su i moji razgovori ovde, iako je u Srbiji u toku predizborna kampanja. Mi naše državne obaveze koje smo preduzeli smatramo prioritetom i u skladu sa tim već 12. februara ćemo nastaviti dijalog sa Prištinom", rekao je Dačić. Prema njegovim rečima, veoma je važno da Srbija ima dobre odnose sa SAD, da se nivo njihovog političkog dijaloga stalno podiže i da postoje dobri odnosi kad je reč o ekonomiji, odbrani, bezbednosti... Dačić je sa Hardiganom razgovarao o nastavku saradnje u operativnim akcijama koje su u toku, ali i o neoperativnim oblicima saradnje kao što su obuke ljudi iz Srbije. "Mnogi naši ljudi su završili i FBI, DEA akademiju u SAD i od velike su korisiti u policijskom sistemu Srbije. Želimo da sa tim bezbednosnim agencijama imamo što bolju saranju, imajući u vidu da su one prisutne širom sveta, a ne samo u SAD", rekao je Dačić. On je dodao da je borba protiv terorizma i narkotika prioritet svake države, pa i Srbije, i da je zato Srbija zainteresovana da ima pomoć američkih bezbednosnih službi u regionu. Dačić je rekao i da postoji mogućnost da u drugoj polovini godine organizujemo regionalnu konferenciju, uz učešće FBI i DEA, gde bi se razgovaralo o borbi protiv terorizma i trgovine narkoticima.
