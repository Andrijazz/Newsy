> Izvor: B92
> Datum: sreda 15.01.2014
> Rubrika: info_politika
> Naslov: Ko će pisati novi Statut Vojvodine
> Članak:

Novi Sad -- Predsednik Skupštine Vojvodine Ištvan Pastor imenovao je članove Radne grupe za izradu radnog teksta Nacrta Statuta Vojvodine, saopštio je njegov kabinet.
Ustavni sud Srbije osporio je krajem prošle godine dve trećine odredaba pokrajinskog statuta, a Radna grupa će imati zadatak da Statut uskladi sa Ustavom Srbije.
Pastor je Radnu grupu imenovao na osnovu predloga poslanickcih grupa u pokrajinskom parlamentu. Demokratska stranka je u radnu grupu predložila bivšeg predsednika Ustavnog suda Svetozara Čiplića, Srpska napredna stranka advokata Vladimira Galića, a Savez vojvodjanskih Madjara profesora prava Tamaša Korheca. Poslanička grupa SPS-PUPS-JS-SDPS predložila je pravnog eksperta Vladana Kutlešića, Liga socijaldemokrata Vojvodine advokata Mirjanu Tomić-Jovanović, Srpska radikalna stranka profesora prava Miroslava Milosavljevića, a Demokratska stranka Srbije profesora prava Slobodana Orlovića. Ištvan Pastor koji je i predsednik Odbora za ustavno-pravna pitanja Skupštine Vojvodine, sazvaće najkasnije do 24. januara konstitutivnu sednicu Radne grupe za izradu radnog teksta Nacrta Statuta Vojvodine. Radna grupa će na konstitutivnoj sednici iz redova svojih članova izabrati rukovodioce Radne grupe. Pastor će sazvati i zajedničku sednicu Odbora za pitanja ustavno-pravnog položaja Pokrajine, Kolegijuma Skupštine Vojvodine i Radne grupe. Na toj zajedničkoj sednici utvrdiće se način rada, dinamika i rok za izradu radnog teksta Nacrta Statuta, piše u saopštenju. Statut Vojvodine donosi Skupština Vojvodine, a da bi stupio na snagu, potrebno je da ga potvrdi Skupština Srbije. Pastor je ranije rekao Tanjugu da očekuje da će u martu "na stolu" biti akt koji se posle toga može razmatrati i usvajati prvo dvotrećinskom većinom u Skupštini AP Vojvodine, a zatim u republičkom parlamentu. Prema njegovim rečima, posle dobijanja "zelenog svetla" od strane republičkog parlamenta, Statut može biti proglašen do 6. juna, kako je naloženo odlukom Ustavnog suda. "Želim da reagujem na neke špekulacije vezane za način usvajanja Statuta. Bez obzira da li će se usvajati novi tekst ili će se usvajati izmene i dopune postojećeg teksta, ne postoji razlika u smislu potrebne parlamentarne većine i uvek je potrebna dvotrećinska većina", rekao je Pastor, navodeći da je iz tog razloga jako važno da postoji širok konsenzus oko pisanja teksta Statuta i sadržine tog teksta.
