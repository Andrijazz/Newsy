> Izvor: B92
> Datum: nedelja 2.02.2014
> Rubrika: info_politika
> Naslov: Jovanović: Rok za Čanka je utorak
> Članak:

Beograd -- Posle sednice Glavnog odbora SDU Žarka Koraća sad očekujem jasan odgovor Nenada Čanka i Lige socijaldemokrata Vojvodine, kaže Čedomir Jovanović.
I Srbija i Vojvodina zaslužuju izvršenje jasnog plana poslova koje svako od nas treba da uradi. Zbog toga je jedino pošteno - umesto predizbornog cirkusa, kalkulisanja, taktiziranja i sebičnog ponašanja političara odgovornih za propast zemlje - ponuditi drugačiju politiku u kojoj LDP pored sebe vidi i LSV, kaže lider LDP
"Ne tražim od Čanka da bira između Tadića i mene. Od njega tražim da podrži politiku koja će zaustaviti propadanje Srbije i Vojvodine tako što će promeniti sve ono što se zbog ljudi u zemlji mora promeniti, u poslu koga osim nas druge stranke ili ne žele ili nisu sposobne da ga urade. Više nije vreme za propalu politiku i političare koji su je vodili. Nema više vremena za gubljenje. Ni jedne sekunde. Zbog Vojvodine i Srbije i velikog posla koji nas čeka, Nenad Čanak mora da donese odluku, a LDP će tu odluku čekati do 4. februara i ni sekundu više", stoji u izjavi Jovanovića dostavljenoj medijima.
