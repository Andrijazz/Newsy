> Izvor: B92
> Datum:  
> Rubrika: info_politika
> Naslov: Curenje informacija mora da stane
> Članak:

Beograd -- Premijer i ministar policije Ivica Dačić poručuje da curenje informacije iz MUP-a mora da se prekine i da to nije stvar međusobne polemike državnog vrha.
"To nije naša (Nikolićeva, Vučićeva i moja) međusobna polemika ili kritika, već naša zajednička želja da se stvari dovedu u red", rekao je Dačić, odgovarajući na pitanje kako gleda na izjavu predsednika Srbije Tomislava Nikolića da iz MUP-a cure informacije i da zato nedavne policijske akcije nisu dale željene rezultate.
Dačić je rekao da nije nikakva tajna da ga je prvi potpredsednik vlade i koordinator službi bezbednosti Vučić upoznao sa nekim saznanjima koja postoje - da odlaze informacije iz nekih "operativnih linija rada policije". "To mora da se prekine", poručio je Dačić na konferenciji za novinare posle sastanka sa generalnim direktorom Direktorata EK za proširenje EU Kristijanom Danijelsom. Budući da se sve, kako je rekao Dačić, svodi na političke odnose, tu nema nikakve polemike između Nikolića kao predsednika Srbije, Vučića kao potpredsednika vlade i njega kao ministra unutrašnjih poslova. "To nije predmet našeg rada. To su operativne linije koje nemaju veze sa političkim funkcijama", naglasio je Dačić. Prvi potpredsednik vlade Aleksandar Vučić danas je rekao da je Tomislav Nikolić potpuno u pravu kada je rekao da su pojedini pripadnici MUP-a obaveštavali narko-dilere o akcijama policije. Predsednika Srbije je pre dva dana kritikovao policijske akcije "Grom", navodeći da zbog curenja informacija iz policije one nisu dale rezultate. Tomislav Nikolić juče nije želeo da detaljnije govori o svojoj oceni. I dok politički analitičari smatraju da je ta izjava kao kritika upućena i Ivici Dačiću i Aleksandru Vučiću, čelnici PU Beograda kažu da je zaista moguće da iz MUP-a informacije cure. Ovo nije prvi put da Tomislav Nikolić kritikuje rad policije. Počeo je to još pre mesec dana i to u intervjuu za TV B92.
