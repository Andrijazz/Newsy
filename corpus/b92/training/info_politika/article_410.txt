> Izvor: B92
> Datum:  
> Rubrika: info_politika
> Naslov: "Ustav Srbije mora da se menja"
> Članak:

Novi Sad -- Predsednik SVM Ištvan Pastor izjavio je da Ustav Srbije mora da se menja, pošto sputava razvoj Srbije i jer Vojvodinu ne tretira kao suštinsku autonomiju.
"Neophodno je da se Ustav menja jer on mora da odrazi maksimalno široki konsenzus u srpskom društvu, da omogući razvoj društva, a ne da ga sputava kao što ga ovaj (ustav) sputava", rekao je Pastor na tribini nevladine organizacije Vojvođanski klub.
Po njegovim rečima, položaj Vojvodine se u novom tekstu Ustava mora izgraditi na potpuno novim principima, a ne na "neprestanom i apsurdnom strahu" od Vojvodine. Pastor je ocenio da pitanje revidiranja Ustava mora doći na dnevni red u narednom četvorogodišnjem periodu. On je naveo da je Ustav Srbije donet za dnevno-političke potrebe i podsetio da nije bilo široke javne rasprave, niti je dat odgovor na pitanje kakva se država želi. "Ustav je donet zbog preambule, što je bio poslednji, davljenički pokušaj da se spreči jednostrano proglašenje nezavisnosti Kosova, pri čemu je za to prošao voz još osamdesetih i devedesetih godina prošlog veka. Ta preambula je zapravo bila melem na nečistu savest", rekao je Pastor. Po njegovim rečima, Ustav iz 2006. godine je donet na bazi dogovora tadašnjih "moćnika": predsednika Srbije i predsednika Demokratske stranke Borisa Tadića, lidera radikala Tomislava Nikolića i premijera Srbije i predsednika DSS Vojislava Koštunice. Pastor je ocenio da evro-integracija Srbije može pomoći da se u javni diskurs nametne približavanje evropskim civilizacijskim vrednostima, te tako i pitanja autonomije Vojvodine. "To jeste naše unutrašnje pitanje. Ali, u zemlji koja se želi približavati EU, svako pitanje je istovremeno i unutrašsnje i internacionalno. Međutim, umesto nas niko ova pitanja neće moći da reši. Moramo da tražimo odgovore unutar Srbije, uprkos činjenici da je i dalje na sceni metod zastrašivanja, da o Vojvodini ne sme da se govori", ukazao je Pastor. Upitao je kako je moguće da postoji strah od Vojvodine, kada u toj pokrajini živi 70 odsto Srba, a pokrajina je u državi koja se zove Srbija. Dodao je da je odluku Ustavnog suda Srbije o osporavanju dve trećine članova Statuta Vojvodine doživeo kao "šamar otrežnjenja" jer je "prekinula nadu da Srbija ide u pravcu razvoja". "Ta odluka je potvrda centralističkog poimanja države i svedoči o doživljaju države koji je bliži 19. nego 21. veku. Delovi obrazloženja odluke Ustavnog suda delovali su mi kao ciničan gest", rekao je Pastor koji je i predsednik Skupštine Vojvodine. Dodao je da Skupština Vojvodine mora uvažiti odluku Ustavnog suda jer je to jedino moguće jer, "ako ne postupimo po odluci Ustavnog suda, s kojim pravom ćemo postavljati pitanja u vezi sa našom ambicijom da se sadašnji Ustav mora menjati", rekao je Pastor. Oštro je kritikovao Demokratsku stranku Srbije (DSS) zbog inicijative da Skupština Srbije prvo uskladi Zakon o nadležnostima Vojvodine koji je Ustavni sud takođe osporio, a da tek potom Skupština Vojvodine uskladi Statut sa Ustavom. "To je pokušaj da se isprazni ono što je ostalo od autonomije, da se dezavuiše čitava priča, da se dokaže da smo mi maloumni i nedorasli, i da će sada ponovo neko da nam diktira šta treba da radimo", kazao je Pastor. Upitao je zašto se DSS oglašava tek sada, i zašto je prethodno pristao da u Radnu grupu Skupštine Vojvodine koja se bavi izmenama Statuta, pošalje profesora prava Slobodana Orlovića koji je potom izabran i za predsednika te Radne grupe koja je danas počela rad. Pastor je rekao da proces usklađivanja Statuta mora da bude završen do 6. juna i poručio da će, u suprotnom, Srbija imati pravni sistem koji će biti delimično urušen. "Ne verujem u to da je bilo kome u interesu da u fazi pregovora sa EU imamo pravni sistem koji će delimično da se uruši, ako se Statut ne uskladi sa Ustavom. To nije samo vojvođansko pitanje, to je pitanje ugleda i kredibiliteta srpske države", kazao je Pastor. On je ocenio da se najveći deo usklađivanja Statuta može obaviti konsenzusom unutar radne grupe i dodao da je molio Radnu grupu da zabeleži pitanja oko kojih ne može da se usaglasi.

Autonomija Vojvodine je pred gašenjem, ocenila je večeras u Novom Sadu predsednica Vojvođanskog kluba Branislava Kostić. "Autonomija Vojvodine je pred potpunim gašenjem. Ako se statut uskladi s postojećim Ustavom (Srbije), to je korak pred gašenje autonomije", ukazala je Kostićeva na tribini. Ona je ocenila da će vojvođanski političari koji dozvole takav tok, ostati upamćeni kao oni koji su "izdali i prodali Vojvodinu" i dozvolili da njena autonomija nestane. "Vojvođani nisu glasali za taj ustav (Srbije) što je dokaz da nisu prihvatili suženu i obesmišljenu autonomiju", navela je Branislava Kostić i upozorila vojvođanske političare da to moraju imati u vidu. Ona je ocenila da je odluka Ustavnog suda Srbije kojom su osporene dve trećine Statuta Vojvodine, više "politički pamflet", nego što je pravnički koncipirana.
