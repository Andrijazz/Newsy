> Izvor: B92
> Datum: subota 25.01.2014
> Rubrika: info_politika
> Naslov: Odluka o izborima nije iznenađanje
> Članak:

Beograd -- Odluka lidera SNS Aleksandra Vučića da predloži vanredne parlamentarne izbore nije iznenađenje, izjavio je programski direktor CeSID-a Marko Blagojević.
U izjavi za Tanjug on kaže da ne veruje da je takva odluka za bilo koga iznenađenje, s obzirom da je već mesecima to politička tema broj jedan u Srbiji.
"Ovo je samo formalizacija nečega o čemu je toliko bilo govora u poslednje vreme i ne verujem da to za bilo koga može da predstavlja bilo kakvo iznenađenje", smatra Blagojević. On je objasnio da do izbora može doći na tri načina - ostavkom premijera, izglasavanjem nepoverenja vladi ili tako što će vlada predsedniku države poslati obrazložen predlog, posle koga on treba da raspusti parlament i raspiše izbore. Blagojeviću treća mogućnost deluje najizvesnije, a upitan kakvu izbornu kampanju očekuje, kaže da ne veruje da će ona biti znatno drugačija od prethodnih, ali da će se možda razlikovati u intenzitetu, jer će trajati kraće nego kampanje na koje smo navikli. "Govori se puno o tome da bi moglo da bude negativnih sadržaja i ja ih očekujem, doduše ne znam koje smo izbore imali a da pri tome negativna kampanja nije bila sastavni deo predizbornog perioda", smatra Blagojević, koji navodi da prema proceni političkih partija negativne kampanje dodatno motivišu birače da izađu na izbore. "Da li će ta kampanja biti prljava i u kojoj meri, to je sasvim drugo pitanje. Zna se do koje meri bi partije trebalo da idu u negativnim kampanjama i do koje mere im te kampanje donose korist, a preko koje meru počinju da prave štetu", rekao je Blagojević. On je izrazio nadu da će političke partije, svaka za sebe, uspeti da pronađu tu meru i da će se držati u nekim prihvatljivim okvirima. Lider SNS Aleksandar Vučić predložiće sutra Predsedništvu stanke raspisivanje vanrednih parlamentarnih izbora, što će biti deseti višestranački, a sedmi vanredni izbori u Srbiji.

Politički analitičar Dragomir Anđelković ocenio je danas da je predlog lidera SNS Aleksandra Vučića o raspisivanju republičkih izbora racionalan i da će doneti stabilnost političkom sistemu, jer bi predizborna atmosfera koja je stvorena u Srbiji u narednom periodu samo izazivala političke turbulencije i usporavala neophodne reforme. Anđelković navodi da je lider naprednjaka veoma dugo bio pod pritiskom svoje stranke da se ide na izbore, i da je do sada bio uzdržan jer je vagao razloge za i protiv njihovih raspisivanja. "Međutim, u društvu je stvorena predizborna atmosfera, a u takvim okolnistima, čak i kada sada ne bi bilo izbora, ona bi ostala, pa bismo narednih meseci imali političke turbulencije, koje su mnogo veći probem od izbora", rekao je Anđelković za Tanjug. On je izjavu Vučića da je došlo vreme da se proveri izborna volja građana ocenio kao racionalnu, dodavši da će brzim i efikasnim izborima problem sa nestabilnom političkom situacijom u Srbiji biti rešen. "Ako ih odlažemo onda generišemo novi problem, odnosno održavamo ovakvo stanje ni na nebu ni na zemlji. Ono nije dobro, ne daje stabilnost sistemu niti je pogodno za ekonomski oporavak", smatra Anđelković. Prema njegovim rečima, raspisivanje izbora neće mnogo uticati na reforme u Srbiji i evrointegracije ukoliko kampanje stranaka ne budu dugo trajale. "Već ovo što se do sada dešavalo na neki način je negativno uticalo na donošenje zakona i sprovođenje reformi, a usredsređivanje na izbore i skidanje sa dnevnog reda tog pitanja samo pozitivno može da se odrazi, da se na neki način, paralelno sa izborima, hvata i zalet za predstojeće ozbiljne ekonomske reforme", rekao je Anđelković. On je dodao i da kampanje neće biti duge, ali da može da se očekuje prljava borba. "Verujem da kampanje i njihovi udarni periodi neće biti previše dugi, ali će sa nekih strana biti prljavi. Oni koji nemaju da ponude nikakve argumente ići će na negativnu kampanju, dok će oni drugi akcenat da stave na ono pozitivno", zaključio je Anđelković.

Politički analitičar Đordje Vukadinović izjavio je danas da je odluka i raspisivanji vanrednih parlamentarnih izbora doneta još pre izvesnog vremena i ocenio da će to biti prvi izbori posle decembra 2000. godine na kojima se ne postavlja pitanje ko će pobediti. "Odluka je doneta još pre izvesnog vremena, samo se tražio najpogodniji trenutak da se to saopšti, a da se ipak može poklopiti sa održavanjem izbora u Beogradu", rekao je Vukadinović za agenciju Beta. Kako je objasnio, na tim izborima pobeda Srpske napredne stranke je izvesna, samo je pitanje koliko će procenata osvojiti. "To su prvi izbori posle decembra 2000. godine na kojima se ne postavlja pitanje ko će pobediti, nego koliko će (SNS) glasova i procenata osvojiti", kazao je Vukadinović. On je ocenio da sama najava izbora ne bi morala da znači i njihovo održavanje, jer to ne zavisi samo od llidera stranke i prvog potpredsednika Vlade Srbije Aleksandra Vučića, nego i od premijera Ivice Dačića i predsednika Srbije Tomislava Nikolića. "Formalno i tehnički gledano, premijer Dačić može da prolongira izbore i do mesec dana, tako da se oni ne održe u isto vreme kao i beogradski, ali je malo verovatno da će se to desiti", naveo je Vukadinović. Predsednik Srpske napredne stranke Aleksandar Vučić izjavio je da će sutra na sednici Predsedništva te stranke predložiti raspisivanje vanrednih parlamentarnih izbora u Srbiji.


