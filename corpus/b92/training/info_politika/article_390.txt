> Izvor: B92
> Datum: sreda 29.01.2014
> Rubrika: info_politika
> Naslov: LSV sutra odlučuje o izborima
> Članak:

Novi Sad -- LSV doneće sutra, na sednici Glavnog odbora, odluku kako će i sa kim izaći na vanredne parlamentarne izbore, rekao je zamenik predsednika LSV Bojan Kostreš.
Stav LSV je da je važno da se sve partije koje baštine građansku ideju ujedine, sednu za jedan sto i razgovaraju, rekao je Kostreš u izjavi Tanjugu
"Treba da napravimo zajednički front, a u ovom trenutku ne bih licitirao ko će biti u tom frontu i ko će biti na njegovom čelu", istakao je Kostreš, dodajući da je bitno "napraviti zajedničku grupu koja će biti alternativa aktuelnoj vlasti, naročito SNS". Kostreš je naglasio da formiranje tog bloka očekuju i građani Srbije koji baštine isti sistem vrednosti. Po njegovim rečima, LSV je spremna da razgovori i sastanak budu održani u Novom Sadu, ukoliko je, kako je kazao, problem da se dogovore o tome gde bi bio održan u Beogradu. "Nije problem da to bude i jedan novi način udruživanja, a ne samo koalicioni", rekao je Kostreš, dodajući da savez sa Borisom Tadićem i strankom Dušana Petrovića dolazi u obzir, ali je istakao "da iz te priče ne treba isključivati ni LDP koji je, kako je rekao, prirodni saveznik, kao i SDU, stranke nacionalih manjina i sindikate. "Ako želimo da napravimo jedan blok koji bi zastupao građansku Srbiju, onda u njemu mora da ima mesta za sve koji dele jednaka ubeđenja, kao i mi", rekao je zamenik predsednika LSV. Na pitanje da prokomentariše ponovno aktuelizovanje priče o koaliciji LSV-LDP-URS, Kostreš je rekao da je LSV spremna da razgovara sa LDP-om jer je to, kako je ponovio, njen prirodni partner, sa kojim je i ranije sarađivala. Na pitanje da li to važi i za URS, Kostreš je rekao da je " prvo pitanje razgovor na bilateralnoj osnovi LSV-LDP, pa onda sve ostalo".
