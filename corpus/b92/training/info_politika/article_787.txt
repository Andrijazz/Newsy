> Izvor: B92
> Datum: petak 14.02.2014
> Rubrika: info_politika
> Naslov: Dačić: Braća Grim su umrla odavno
> Članak:

Beograd -- Premijer Srbije i predsednik SPS Ivica Dačić rekao je da na izborima 16. marta očekuje najbolji rezultat socijalista od 2000. godine.
On je upitao opozicione stranke kako ih nije sramota da njegova stranka i naprednjaci sada ostvaruju ciljeve 5. oktobra.
Dačić je novinarima u Narodnoj biblioteci u Beogradu kazao da se ne bori "da bude prva pratilja na izborima", već da pobedi i naveo da ne treba verovati istraživanjima javnog mnjenja, koja se, kako je kazao, rade po željama naručilaca.
"Je l' vi stvarno mislite da će Boris Tadić osvojiti 10 odsto? Da li vi stvarno mislite da će Čeda Jovanović biti neki faktor i da će Mlađan Dinkić ući u parlament?", kazao je lider SPS-a. Dačić je naveo da "ovo nije bajka" i da su "braća Grim umrla odavno". Svim opozicionim strankama koje ga napadaju poručio je da se više neće osvrtati na "njihove gluposti". "Lako je napadati mene, zašto ne napadaju Vučića? Misle da im je lako da se bore protiv mene - pokazaću im", kazao je Dačić. Predsednik SPS-a je kazao da ga ne zanima koliko će SNS da osvoji glasova, već ga zanima da njegova koalicija dobro prođe na izborima. "Najbolja istraživanja su izbori. Mi nemamo istraživačke agencije, već agencije za stvaranje javnog mnjenja. Imate one koji previše veruju istraživanjima, kao što je bio Boris Tadić, koji je po njima pobedio Tomislava Nikolića u drugom krugu za 16 odsto, i one koji uopšte ne veruju, kao što je bio Slobodan Milošević, koji je izgubio izbore", naglasio je Dačić. Prema njegovim rečima, opozicija na izbore izlazi podeljena u četiri kolone i sada čeka da se pojavi i peta.

Premijer Srbije izjavio je danas da zbog državnih poslova koji mu oduzimju mnogo vremena i pri tom nisu ni mnogo popularni nije ni počeo predizbornu kampanju i najavio još jednu rundu pregovora u Briselu pre izlaska građana Srbije na birališta 16. marta. "Imam problem što mi državne obaveze koje obavljam oduzimaju mnogo vremena, a posao kojim se bavim nije baš mnogo popularan za izbornu kampanju. Bio sam odsutan sedam dana iz zemlje zbog boravka u Vašingtonu i Njujorku, zbog učešća na Savetu bezbednosti, zatim u Briselu, a očekuje nas još jedna runda pregovora u Briselu sa Ketrin Ešton i (Hašimom) Tačijem", rekao Dačić. On je novinarima u Narodnoj biblioteci Srbije, gde je otvorio izložbu "Zaveštanja i darovi" rekao da mu predstoji put u London, na sastanak o investitorima na Zapadnom Balkanu, na kojem će biti prisutni premijeri svih zemalja Balkana, koji organizuje IBRD i niz drugih bitnih međunarodnih aktivnosti. "Kampanja će biti sa mojim veoma skromnim učešćem, ali ću se truditi da održim nekoliko skupova po gradovima i počinjemo u nedelju iz Novog Sada", rekao je Dačić, koji je i lider SPS koji na predstojeće izbore izlazi u koaliciji sa PUPS i JS, kao i 2012. godine.


