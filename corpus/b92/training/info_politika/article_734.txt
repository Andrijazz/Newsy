> Izvor: B92
> Datum: sreda 12.02.2014
> Rubrika: info_politika
> Naslov: Pastor odbacuje kritike DSS-a
> Članak:

Novi Sad -- Predsednik Skupštine Vojvodine Ištvan Pastor izjavio je da je Radna grupa završila rad na usaglašavanju Statuta Vojvodine sa Ustavom Srbije.
On je odbacio kritike Demokratske stranke Srbije da je reč o "protivustavnom" delovanju.
Pastor je agenciji Beta rekao da sada predstoji redigovanje teksta koji je usaglasila Radna grupa, kao i jezičko i lektorsko doterivanje.
"Potpuno je izvesno i sigurno da ćemo do 10. marta imati radni tekst oko kojeg ćemo se usaglašavati pred poslanicima Skupštine Vojvodine. Potpuno je izvesno i da su stvorene sve pretpostavke da Statut bude usvojen do 6. juna, kada stupa na snagu odluka Ustavnog suda Srbije," rekao je Pator. Ustavni sud je krajem prošle godine osporio dve trećine odredaba Statuta Vojvodine i naložio pokrajinskom parlamentu da za šest meseci usaglasi sporne odredbe sa Ustavom Srbije. Inicijativu za ocenu ustavnosti Statuta Vojvodine podneo je DSS. Ištvan Pastor je odbacio i navode DSS-a da ta stranka nije učestvovala u Radnoj grupi, koju je formirao Odbor za pitanja ustavno-pravnog položaja Vojvodine, i naveo da je predsednik te Radne grupe bio profesor prava Slobodan Orlović, koga je za člana tog tela predložio pokrajinski poslanik DSS-a Branislav Ristivojević. "Iako DSS nema poslanički klub u Skupštini Vojvodine, smatrao sam da treba da imaju svog predstavnika u Radnoj grupi. Profesor Orlović je bio predsednik Radne grupe i podneo je lavovski deo posla i tereta, a profesor Ristivojević je takođe, kao član skupštinskog odbora, sadržajno i korektno sarađivao", naveo je Pastor. On je optužio DSS da želi da stvori konflikt oko pitanja autonomije Vojvodine, umesto da se strasti smiruju i uprkos činjenici da je u Skupštini Vojvodine postojao konsenzus oko potrebe usaglašavanja Statuta sa Ustavom. Pastor je rekao da problema sa autonomijom Vojvodine ne bi bilo da je ona u "Koštuničinom ustavu" iz 2006. godine definisana na pravi način, a ne kao "ljuštura" autonomije, koja je izložena milosti i nemilosti mnogih zakona. Prema njegovim rečima, glavni incijator donošenja Ustava Srbije iz 2006. godine bio je predsednik DS S-a Vojislav Koštunica, a "pomagači" su mu bili tadašnji predsednici Demokratske stranke i Srpske radikalne stranke, Boris Tadić i Tomislav Nikolić. Potpredsednik DSS-a Slobodan Samardžić danas je saopštio da ta stranka ne učestvuje u radu radne grupe za izmene Statuta Vojvodine i optužio Ištvana Pastora da "grubo i otvoreno gazi" Ustav Srbije. On je podsetio da DS S insistira da se prvo izradi Zakon o nadležnostima Vojvodine, čije je pojedine odredbe takođe osporio Ustavni sud u leto 2012. godine, pa da se tek potom pristupi izradi Statuta Vojvodine, koji je podzakonski akt. Samardžić je Pastora optužio da je najodgovorniji za "otvoreni udar na pravni poredak zemlje". Ištvan Pastor je rekao da Samardžićeve ocene doživljava kao potvrdu da Skupština Vojvodine dobro radi, jer "ako čovek radi nešto, a DSS ga napada, onda je to potvrda da radite dobro". Radna grupa za izradu radnog teksta Statuta Vojvodine konstituisana je 22. januara, na osnovu predloga poslaničkih grupa u pokrajinskom parlamentu. Demokratska stranka je u radnu grupu predložila bivšeg predsednika Ustavnog suda Svetozara Čiplića, Srpska napredna stranka advokata Vladimira Galića, a Savez vojvođanskih Mađara profesora prava Tamaša Korheca. Poslanička grupa SPS-PUPS-JS-SDPS predložila je pravnog eksperta Vladana Kutlešića, Liga socijaldemokrata Vojvodine advokaticu Mirjanu Tomić-Jovanović, Srpska radikalna stranka profesora prava Miroslava Milosavljevića, a DSS Slobodana Orlovića. Za predsedavajućeg Radne grupe imenovan je Slobodan Orlović, a za njegovog zamenika Svetozar Čiplić. Prema proceduri, Statut Vojvodine usvaja Skupština Vojvodine, a da bi stupio na snagu treba da ga potvrdi i Skupština Srbije.
