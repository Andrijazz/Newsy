> Izvor: B92
> Datum: sreda 15.01.2014
> Rubrika: info_politika
> Naslov: Da li DS u Vojvodini gubi poslanike
> Članak:

Novi Sad -- Nekoliko poslanika DS u Vojvođanskoj skupštini planira da napusti poslanički klub te stranke, saznaje B92.
„Što se tiče Saveza vojvođanskih Mađara, naša pozicija je veoma stabilna u ovoj parlamentarnoj većini koja danas postoji. Ne razmišljamo o prekrajanju te većine i promeni svog stava u odnosu na postojeće stanje, pri čemu smo i nadalje otvoreni za saradnju“, kaže Ištvan Pastor, predsednik Skupštine Vojvodine.
Matematika je još na strani Demokratske stranke iako je, prema nezvaničnim saznanjima B92, nekoliko poslanika koji su izabrani upravo sa liste DS-a spremno da promeni stranu, neki čak i da pređu u Srpsku naprednu stranku. "Bilo bi krajnje vreme da se okrenemo činjenicama i da neko pokaže koji je to poslanik Demokratske stranke promenio dres, umesto što se to paušalno tvrdi. U svakom slučaju, nijedan poslanik DS-a nije obavestio stranku da je promenio dres. Čvrsto verujem u pripadnost naših poslanika ideologiji Demokratske stranke", kaže Miroslav Vasin, predsednik Pokrajinskog odbora DS. Tako nešto ne žele da potvrde ni naprednjaci, ali žele dobrodošlicu onima koji odluče da im se pridruže. "Ja nemam informaciju, makar ne zvaničnu, ovakvih priča ima, ali zvaničnih informacija još o prelasku nekih članova Demokratske stranke nema. Ono što ja znam, vidim, to je da je Demokratska stranka trenutno u svojim previranjima i da ima svojih unutrašnjih problema", rekao je Predrag Matejin, iz Srpske napredne stranke Iz Lige socijaldemokrata Vojvodine i dalje tvrde da ne pregovaraju sa SNS-om, pa zbog toga ne očekuju skori izlazak na birališta. "16. mart uopšte nije realan, ako se o tom datumu govori. LSV nije lojalna političkim partnerima, lojalna je politici. I ukoliko se ta politika bude i dalje sprovodila na osnovu onoga što mi zahtevamo, mi ćemo tu politiku nastaviti da podržavamo", kaže Bojan Kostreš, iz Lige socijaldemokrata Vojvodine Sadašnju koaliciju čini 77 poslanika DS-a, LSV-a i SVM-a. Prekomponovanje vlasti ili vanredni izbori - to su dve opcije opozicije. Za prvu je neophodna podrška 61 poslanika, dok su za drugu možda dovoljni i moralni razlozi predsednika skupštine.
