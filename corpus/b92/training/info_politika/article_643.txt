> Izvor: B92
> Datum: subota 8.02.2014
> Rubrika: info_politika
> Naslov: "Neuspeh Tadića bio bi iznenađenje"
> Članak:

Beograd -- Direktor Ipsos stratedžik marketinga Srđan Bogosavljević smatra da, kakav god uspeh bude postigla koalicija oko Borisa Tadića, to neće biti iznenađenje.
Bogosavljević je ocenio da bi pre moglo iznenaditi ako ta koalicija loše prođe.
"U tom kontekstu se može posmatrati i rezultat koji će postići DS. Mislim da je prostor na, uslovno rečeno, desnici relativno širok, iznenađenje bi mogao da bude rezultat Dveri", rekao je Bogosavljević za "Blic".
On podseća i na činjenicu da je Tadić, ne samo bivši predsednik s kojim je DS imala najzapaženije rezultate, nego i da je ka novoj stranci privukao značajan broj funkcionera DS, tako da je, kako je naveo, nemoguće da demokrate ne budu oštećene. "Ipak, verujem da je dosta verovatno da u zbiru te dve stranke budu vidno jače od onog što bi sama DS bila u stanju da postigne u ovom trenutku", ocenjuje Bogosavljević. Prema njegovim rečima, ovo su specifični izbori u smislu da je postalo moguće da ljudi razmišljaju kome da daju glas, a da u obzir dolazi veći broj stranaka. "Tome u prilog idu relativno česti prelasci čitavih odbora jedne stranke u neku drugu, često ne i ideološki blisku stranku. Zbog toga je situacija takva da, iako se pet stranaka, a tu mislim na SNS, DS, SPS, LDP i DSS, stalno nalaze iznad cenzusa, da i neke od njih budu ugrožene. Tu se može svrstati i lista koju predvodi Tadić. Svi ostali koji su aktivni, a nisu se pojavljivali sa značajnijim rezultatima u raznim anketama i na prethodnim izborima će se boriti za cenzus. Ovo se, pre svega, odnosi na Dveri, radikale, URS i listu bivšeg ministra Radulovića. Kod manjinskih stranaka mi se čini da je samo SVM siguran", smatra Bogosavljević. On ocenjuje i da pomenuti fenomen da ljudi razmišljaju i o većem broju stranaka može da dovede do još izraženijih razlika između rezultata za gradsku skupštinu u Beogradu i za Republički parlament.
