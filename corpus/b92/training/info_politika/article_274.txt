> Izvor: B92
> Datum:  
> Rubrika: info_politika
> Naslov: Stefanović: Ko radi biće nagrađen
> Članak:

Beograd -- Potpredsednik SNS Nebojša Stefanović izjavio da će na sledećoj izbornoj skupštini ta stranka u prvi plan istaći nove kadrove, koji su do sada vredno radili.
"Ono što mi uvek drugačije radimo je to da se trudimo da nagradimo one koji su radili dobro. Hoćemo da pokažemo novu energiju, nove sposobne ljude koji mogu uspešnije da rade svoj posao i da ih nagradimo, ali i da drugima, koji nisu bili tako uspešni, pokažemo da treba da ostanu na mestima na kojima su bili", kazao je Stefanović u Kažiprstu.
Smene na vrhu stranke, promene i unapređenja u tom smislu, dodao je on, jesu prirodan unutarstranački proces. Prema njegovim rečima, suština izborne skupštine SNS je u tome što će stranka predstaviti program za budućnost, jer se time i bavi. "Da menjamo Srbiju nabolje, da uočima slabosti iz prethodnog perioda i ponudimo bolji program", istakao je Stefanović. Na podsećanje da je predsednik stranke Aleksandar Vučić, kada je zakazao izbornu skupštinu stranke, kazao da će to biti prilika da se proveri njegov legitimitet, dok danas on za mesto predsednika nema protivkandidata, potpredsednik SNS kaže da to nije moglo tada da se zna. Tada je, kako kaže, bilo najava da će biti protivkandidata, ali sada je ispalo da ih nema. "Opštinski odbori kandiduju nekoga za predsednika, ali nije niko nikog kandidovao. Vučić ne beži od toga. Sećate se Cvijana. On nije skupio nikakvu podršku, ni mesnog, a kamoli drugog odbora", kaže Stefanović. "Legitimno je da se proveri podrška predsedniku stranke, i to je u redu, ali ne možete naterati nikoga da kandiduje nekoga, ako neće", dodao je on. A na pitanje da li ima drugih problema u stranci, osim Vladimira Cvijana, Stefanović kaže da nema, dodajući da ni slučaj sa Cvijanom ne treba da se smatra problemom, jer je u redu da postoje drugačija mišljenja unutar stranke, kao i izjašnjavanje o stranačkom rukovodstvu. Stefanović je rekao da na izbornoj skupštini SNS očekuje najviše promena u sastavu Glavnog odbora, jer je tu došlo do promena, odnosno jer su se pojavili ljudi koji su u prethodnom periodu mnogo radili, a nisu imali prilike da se uključe u rad stranke na višem nivou. Biće nekih promena i u Predsedništvu stranke, dodaje Stefanović, a na pitanje da li će on ostati potpredsednik, kaže da će videti. Komentarišući spekulacije da je izborna skupština SNS zakazana da bi se okončala priča o raskolu između predsednika Srbije Tomislava Nikolića, nekadašnjeg predsednika naprednjaka, i sadašnjeg predsedniak Aleksandra Vučića, odnosno da bi se sklonili oni koji su na strani Nikolića, Stefanović kaže: "Ta priča mi postaje zamorna. U SNS sve funkcioniše dobro i to pokazuju rezultati na izborima, tamo gde su oni održani. Mi se ne delimo na taj način. Možda drugi žele da nas tako vide, jer se oni tako dele, pa ne znaju ko za koga glasa. Mi se tako ne delimo, imamo ozbiljne i žučne rasprave, koje možda nisu prijatne. Ali mi to radimo u svojoj kući, tj. u svojoj stranci. Kada stanemo iza politike stranke stali smo svi iza nje", izjavio je Stefanović. On dodaje i da je saradnja između Nikolića i Vuićića dobra i da će njih dvojica, ako imaju neke nesuglasice ili dvoumljenja oko nekih pitanja, sesti i razgovarati i doneti odluku za dobrobit zemlje. "Jer nije važno šta pojedinac misli, nego je važno da se donose odluke u duhu zemlje i za dobrobit Srbije, a mi smo odgovorna stranka koja o tome vodi računa", dodao je Stefanović.

Na pitanje da li će biti vanrednih parlamentarnih izbora, Stefanović kaže da je do sada već iznosio svoj stav. Sada se, kako kaže, stvara atmosfera da su ti izbori potrebni, što s jedne strane stvara opozicija, koja na čelu sa DS traži izbore, a s druge strane tome doprinose neki mediji, po kojima, šta god da SNS uradi ništa ne valja. "SNS nije donela konačan stav o izborima, ne znam kada će to biti, jer ne zavisi od mene. Predsednik stranke će odvagati sve razloge i predložiti svoj stav predsedništvu", rekao je Stefanović i dodao da će, kada stranka donese konačan stav o tome, svi stati iza te odluke. On je istakao i da očekuje da će se posle izborne skupštine znati stav o tome, ali je i siguran da će se prilikom odlučivanja voditi računa šta je bolje za Srbiju, odnosno ono što nas čeka da uradimo, poput rešavanja gorućih pitanja ekonomije, evrointegracija... A kada je reč o izborima u Beogradu, zakazanim za 16. mart, Stefanović nije želeo da istakne ime kandidata SNS na tim izborima, uz obrazloženje da će se uskoro na sastanku Predsedništva stranke razgovarati o kandidatu naprednjaka za gradonačelnika, kao i o programu koji će SNS ponuditi Beograđanima, što je, kako ističe, mnogo važnije od imena. "Razmišljamo o kandidatima, ali je pre svega važnije da razmišljamo o tome šta da uradimo za Beograđane, na primer o projektu Beograd na vodi, da se očisti ono ruglo. Ja sam i predsednik Gradskog odbora i smatram da treba da pokažemo Beograđanima da imamo program za glavni grad", rekao je Stefanović. Na pitanje da li bi se odrekao mesta predsednika Skupštine Srbije, ukoliko bi bio kandidat za gradonačelnika, on je odgovorio da se u SNS ne razgovara na tom nivou, već se razmišlja o tome kako da se na strateški način pokrenu projekti i povežu republika i grad. "Imena i fotelje nisu nam prioritet", zaključio je on.

Potpredsednik Srpske napredne stranke je takođe poručio da SNS i njen predsednik Aleksandar Vučić nisu i ne mogu biti kočničari reformi u Srbiji. "Niko u zemlji ne može da kaže da Vučić ili SNS mogu da budu kočničari bilo kakvih reformi", rekao je Stefanović, upitan da li i kako gleda na kritike ministra privrede Saše Radulovića da političke stranke koče reforme. Stefanović je naglasio i da je u oblasti ekonomije, koja nije direktan posao Aleksandra Vučića, dosta urađeno, i da je Vučić učestvovao u privlačenju mnogih investicija. "Treba da vidimo koliko je ko doneo investicija, šta je uradio i šta su rezultati. Iza Vučića i SNS stoje rezultati, a svi ostali, nadam se da će se potruditi da ih stvore ili pokažu", rekao je on. Stefanović, koji je i predsednik Skupštine Srbije, na pitanje kako gleda na kritike Radulovića da se obustavlja usvajanje ključnih zakona za reforme - među kojima su zakoni o privatizaciji, stečaju, koji su u skupštinskoj proceduri, odgovorio je da se čeka zahtev vlade za sazivanje sednice budući da je parlament u vanrednom zasedanju. Govoreći o zakonu o radu, koji je na doradi, Stefanović je rekao da važne odluke ne treba donositi na prečac i da se može sačekati nekoliko dana da se obave dodatni razgovori sa sindikatima. "Hajde da dodatno razgovaramo sa sindikatima, zar razgovor škodi? Možda imaju argument koji nisu najbolje sagledani", rekao je Stefanović.


