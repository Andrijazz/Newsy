> Izvor: B92
> Datum: utorak 4.02.2014
> Rubrika: info_politika
> Naslov: Marković: Imamo dobre kadrove
> Članak:

Beograd -- Koalicije SPS-PUPS-JS će pobediti na izborima jer ima kvalitetne i proverene kadrove, kaže lider Jedinstvene Srbije Dragan Marković - Palma.
"Bez ove koalicije nema budućnosti i tražim od vas da nam pomognete da nastavimo tamo gde smo stali 29. februara kada su raspisani izbori", rekao je večeras Marković na predizbornom skupu u selu Glogovcu kod Jagodine.
Prema njegovim rečima, ta koalicija će pobediti zato što funkcioniše kao jedna porodica, "tri partije, tri lidera, toliko godina u vlasti a nismo se posvađali". "Sve partije su posvađane, vidite i bivši predsednik države gospodin Boris Tadić sada pravi neku novu partiju, izdali ga kumovi, pobratimi, došlo vreme da zbog fotelje izdaš kuma, prijatelja, rođaka, brata, a u Koalaiciji SPS-PUPS-JS takve izdaje nema", rekao je Marković okupljenim građanima u seoskom domu kulture. Marković je ocenio i da je bivši ministar Saša Radulović, "upropastio privredu Srbije" i istakao da ova koalicija "neće nikada više da glasa dekretom za nekog ministra koji iza sebe nema rezultate", poručivši da će se koalicija SPS-PUPS-JS zalagati da kapitalne infrastrukturne objekte grade domaća preduzeća. "Nismo bili ni za rekonstrukciju Vlade. Smenjen je ministar prosvete Žarko Obradović - to što je neka žena ukrale testove, to je njegova krivica", rekao je Marković. On je dodao: "Čujem pojedince kako govore da dođu ujutro u Vladu a idu uveče kući. Pitam ih: šta radiš u Vladi, idi u narod da vidiš kako je radniku, da li je primio platu, da li seljaka ubija suša. Oni ne znaju kako narod živi." Lider JS je takođe poručio da će se koalicija SPS-PUPS-JS "boriti za svakog čoveka u Srbiji". Zamenik predsednika JS i narodni poslanik u poslednjem sazivu Skupštine Petar Petrović je naveo da ova koalicija nije bila za izbore, ali je prihvatila da na njih izađe "da pokažemo onima koji su izbore tražili da smo jači nego 2012. godine i da ćemo imati sada više poslanika". Pozvavši građane da glasaju za tu koaliciju, Petrović je rekao da ona "ne priča na prazno", da "ono što obeća i uradi" i izrazio uverenje da će lider te koalicije, premijer u tehničkoj vladi Ivica Dačić biti "i budući premijer".
