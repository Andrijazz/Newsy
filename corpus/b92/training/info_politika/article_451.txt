> Izvor: B92
> Datum: subota 1.02.2014
> Rubrika: info_politika
> Naslov: Tadić se u Minhenu sreo s Tačijem
> Članak:

Minhen -- Bivši predsednik Srbije Boris Tadić učestvuje na Minhenskoj bezbednosnoj konferenciji, koja se održava od 31. januara do 2. februara u Minhenu.
Tadić je tokom konferencije razgovarao sa brojnim predstavnicima međunarodne politike o temama konferencije, ali i o političkoj situaciji u Srbiji i regionu, navodi se u saopštenju.
On se, između ostalog, susreo sa Henrijem Kisindžerom, Ketrin Ešton, Frank Valter Štajmajerom, Karlom Biltom, Ginterom Kirhbaumom, Miroslavom Lajčakom i Volfgangom Išingerom. Tadić je sa svojim sagovornicima razgovarao o globalnoj političkoj i bezbednosnoj situaciji, ali i o aktuelnoj političkoj situaciji u Srbiji i regionu i neposrednoj političkoj budućnosti Srbije. Jedna od tema konferencije u Minhenu je i dijalog Beograda i Prištine, a Tadić se tokom konferencije sreo i sa kosovskim premijerom Hašimom Tačijem. Minhenska bezbednosna konferencija se zatvara sutra završnim govorom predsedavajućeg ove konferencije, ambasadora Volfganga Išingera. Ovo je 50. jubilarna Minhenska bezbednosna konferencija i okupila je najuticajnije političare i eksperte iz oblasti međunarodne politike iz celog sveta.
Premijer Srbije Ivica Dačić koji prisustvuje Bezbednosnoj konferenciji u Minhenu izjavio je da ona predstavlja priliku da se pokaže koliko je slika o Srbiji promenjena.
Premijer Srbije Ivica Dačić koji prisustvuje Bezbednosnoj konferenciji u Minhenu izjavio je da ona predstavlja priliku da se pokaže koliko je slika o Srbiji promenjena.
Učesnici na konferenciji, koja predstavlja jedan od najznačajnijih svetskih bezbednosnih i političkih skupova, razmatraju aktuelne svetske i regionalne krize i konflikte i diskutuju o potencijalnim rešenjima. Jubilarna 50. konferencija u Minhenu održava se pod nazivom "Ka zajedničkoj bezbednosti - 50 godina Minhenske bezbednosne konferencije". Teme ovogodišnje konferencije u Minhenu bile su, između ostalog, rat u Siriji, nemiri u arapskom svetu, iranski nuklearni program, konfikti u istočnoj Aziji, evropska odbrambena integracija i transatlanska "renesansa".
