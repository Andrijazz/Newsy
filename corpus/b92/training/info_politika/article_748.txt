> Izvor: B92
> Datum:  
> Rubrika: info_politika
> Naslov: Pastor: Želimo da budemo u vlasti
> Članak:

Beograd -- Predsednik Saveza vojvođanskih Mađara (SVM) Ištvan Pastor izjavio je da bi ta stranka volela da posle izbora bude deo nove vladajuće većine.
"Pre svega, Srbija će odmaći u pregovorima sa EU, biće značajna zakonodavna aktivnost kao posledica približavanja EU, treba uraditi kompletnu reorganizaciju srpskog društva, a u tom poslu je nemoguće biti dovoljno efikasan iz opozicije, bar za nas kao manjinsku stranku", izjavio je Pastor u intervjuu za Danas.
Pastor je rekao da će svi ti planovi zavisiti od izbornih rezultata i spremnosti da se prihvavete prioriteti SVM-a ali je dodao da "lično ne merka nijedno ministarsko mesto". "Vodićemo intenzivnu kampanju... Govorićemo o najvažnijim pitanjima mađarske zajednice, kao što su manjinska autonomija, prava nacionalnih saveta, nastavak ostvarivanja strategija, pitanje ustavnosti i statusa Vojvodine, restitucija i rehabilitacija i pitanja javne bezbednosti", rekao je Pastor. On je dodao da SVM, kao mađarska manjinska stranka, ima osnovno izborno telo u Vojvodini ali da postoji ambicija da se pokaže i na širem državnom prostoru jer niz ideja koje zastupa mogu da budu simpatične i za ljude koji nisu Mađari. "Prema našim podacima, u Beogradu živi negde oko tri ili četiri hiljade Mađara, što je dosta velika manjinska populacija. Takođe, i u većinskom biračkom telu ima onih kojima je simpatično ono što radimo u republičkom parlamentu i na drugim nivoima", rekao je Pastor i naveo da bi za SVM bio "strahovit uspeh" ako bi u Skupštini grada Beograda, gde na izbore izlazi samostalno, osvojila jedan mandat. Prema njegovim rečima, danas nema nijednog elementa za raspisivanje prevremenih izbora u pokrajini.
