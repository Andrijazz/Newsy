> Izvor: B92
> Datum: nedelja 9.02.2014
> Rubrika: info_politika
> Naslov: "Briga o penzionerima prioritet"
> Članak:

Beograd -- Briga o penzionerima i starim ljudima jedan je od osnovnih programskih ciljeva naše koalicije, Nebojša Stefanović i Rasim Ljajić.
Stefanović, koji je zajedno sa Ljajićem obišao danas gerontološki centar "Dom Voždovac", poručio je da je jedna od važnih stvari na kojima SNS i čitava koalicija insistira briga o ljudima a posebno penzionerima i starim licima koji su faktički izgradili ovu zemlju.
"Niko ne sme da plaši penzionere i govori im da penzija neće biti", rekao je Stefanović i dodao da su SNS i svi njeni koalicioni partneri garant da će penzija biti i da se neće samo održavati već pronalaziti i načini da se povećaju. "Mi danas jedini to možemo da obezbedimo - to jedino može da obezbedi Aleksandar Vučić upravo dovođenjem investitora koji će omogućiti i stabilne finansije i napredak ekonomije i sigurnost za isplatu penzija", podvukao je Stefanović. Potpredsednik SNS je kazao i da država mora da pokaže da misli i radi u korist svojih penzionera jer je to pokazatelj na koliko se ozbiljan način ona vodi. "Hoćemo apsolutnu brigu o penzionerima i pokazaćemo da njihov život može biti neuporedivo kvalitetniji", poručio je Stefanović. "Ovde smo da pošaljemo jansu poruku da će briga o penzionerima i starim ljudima biti jedan od osnovnih programskih ciljeva koalicije", istakao je Ljajić koji je dodao da nema uspešnih reformi bez uvažavanja socijalnih i svih drugih segmenata našeg društva. On je izneo podatak da je Srbija jedna od pet najstarijih država u Evropi, da ima 1,25 miliona starijih od 65 godina ističući da je obaveza da se o njima vodi posebna briga. "Pripremajući se za taj period kada ćemo formirati vladu, radili smo istraživanje u kojem su starije osobe istakle tri svoja najveća problema - usamljenost, materijalni status i zdravstvenu zaštitu. O ova tri problema vodićemo posebno računa", rekao je Ljajić. Lider SDPS je rekao da je potrebna reforma penzionog sistema ali da ona ne sme biti na uštrb penzionera, ne sme ugroziti njihova stečena prava penzionera niti će se dozvoliti da oni snose teret ekonomske krize.
