> Izvor: B92
> Datum:  
> Rubrika: info_politika
> Naslov: Živković: Tužiću Tadića za klevete
> Članak:

Beograd -- Zoran Živković odbacuje navode Borisa Tadića da je kriv za korupcionaške afere i najavio protiv njega podnošenje tužbe zbog klevete.
Živković, bivši premijer i funkcioner DS, je rekao Tanjugu i da ga je "vrlo neprijatno iznenadila besmislena izjava Tadića, kojom je najavio izlazak iz DS".
"U kojoj će on stranci biti, to je njegova potpuno lična stvar, ali neistine i uvrede koje su izrečene na moj račun u toj izjavi su apslotuno nešto što je prevazišlo svaku meru", rekao je on. Istakavši i da je "potpuna laž" to što je Tadić rekao na konferenciji za novinare, Živković je naveo i da je, dok je on bio premijer, započela samo jedna privatizacija sa spiska od 24 privatizacija čije preispitivanje traži EU. "To je privatizacija kompanije Putnik i ta privatizacija je sporna zato što je država 2006. pokušala da prevari kupca, a ne zbog načina na koji je privatizacija izvršena 2003. godine", rekao je on. On je naveo i da se u tom kontekstu pominje i smederevski "Sartid" dodavši da "to nije privatizacija već prodaja iz stačaja i nema nikave veze sa Vladom Srbije". "Generalno, ni za to, a ni za bilo šta drugo za mojih 53 godine i deset godina koliko nisam više na mestu premijera protiv mene nije započet bilo kakav predistražni, istražni ili bilo kakav krivični postupak", rekao je Živković. On je istakao i da je "u tih deset godina Tadić osam godina bio na mestu predsednika države i bio bog i batina u Srbiji tako da je mogao da proveri bilo kakve sumnje u bilo kakvu nezakonitost mog poslovanja bi privredi ili na mestu predsednika vlade". Živković ističe i da "generalno misli da je jako tužno za čoveka koji je osam godina bio na mestu predsednika Srbije da sebi dozvoli da njegova politička i bilo kakva javna karijera bude završena gomilom laži". "Zbog svega izrečenog ja ću nakon konsultacije sa svojim pravnim savetnicima verovatno građanina Tadića tužiti pred nadležnim sudom zbog krivičnog dela klevete", zaključio je on.
