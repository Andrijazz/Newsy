> Izvor: B92
> Datum:  
> Rubrika: info_politika
> Naslov: Pobuna u dva odbora DS
> Članak:

Beograd -- Opštinski odbori DS Vračara i Zemuna izglasali odluku da se od lidera Dragana Đilasa zatraži da podnese ostavku do sastanka Glavnog odbora, saznaju Novosti.
Ukoliko se Đilas ogluši o ovaj zahtev, odbori traže da GO pokrene proceduru za izglasavanje nepoverenja predsedniku i donese odluku o njegovoj smeni, da imenuje v.d. predsednika stranke i najkasnije do 2. februara održi novu sednicu, na kojoj bi se utvrdila lista kandidata DS za predstojeće beogradske i najverovatnije parlamentarne izbore.
Predsednik zemunskih demokrata dr Mladen Erceg potvrdio je za Novosti da će ovakav zahtev biti dostavljen rukovodstvu stranke. Kako tvrde izvori tog lista, ovakve odluke trebalo bi već u petak da donese još desetak beogradskih i vojvođanskih odbora, koji podržavaju povratak počasnog predsednika Borisa Tadića na čelo stranke. Plan je da se do okupljanja GO sednice održi više od stotinu odbora, a u Tadićevom taboru očekuju da inicijativu za smenu Đilasa podrži velika većina. Time će praktično i zvanično početi Tadićeva predizborna stranačka kampanja. Tim okupljen oko počasnog predsednika računa da će to biti i signal za sve demokrate da se strasti u DS neće smiriti i da je započelo zauzimanje strana pred finalni okršaj između Dragana Đilasa i Tadića na sednici Glavnog odbora, 18. januara.
