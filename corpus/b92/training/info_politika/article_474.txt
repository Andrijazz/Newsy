> Izvor: B92
> Datum: nedelja 2.02.2014
> Rubrika: info_politika
> Naslov: "Potez Tadića važan za demokratiju"
> Članak:

Beograd -- Lider ZZS Dušan Petrović smatra da je odluka Borisa Tadića da stane na čelo nove političke grupacije potez odgovornog čoveka.
Predsednik "Zajedno za Srbiju" Dušan Petrović smatra da je odluka Borisa Tadića da "stane na čelo nove političke grupacije koja treba da donese ravnotežu na političkoj sceni Srbije, potez odgovornog čoveka i da je od suštinske važnosti za dalji razvoj demokratije i Srbije uopšte".
"Uveren sam da će upravo on svojim nespornim autoritetom i kredibilitetom koji uživa kako u zemlji, tako i van njenih granica u rekordnom roku uspeti da probudi uspavanu energiju onih građana Srbije koji su tradicionalno podržavali evropski put glasajući za političke opcije koje su bile lokomotiva razvoja našeg društva", naveo je Petrović u saopštenju dostavljenom medijima. "Zajedno za Srbiju" u narednim danima očekuje brz dogovor i definisanje programske koalicije koja treba da afirmiše novu politiku koja će dati odgovore na izazove novog vremena, kaže Petrović. "Kao politička stranka koja želi da bude državotvorna, spremni smo da se aktivno uključimo u proces dogovaranja i da sve svoje kapacitete stavimo u funkciju kreiranja nove političke ponude koja će građanima Srbije biti garant razvoja i boljeg života", naveo je Petrović u saopštenju. Boris Tadić, koji je prošlog četvrtka napustio Demokratsku stranku, izjavio je danas da je odlučio da izađe na predstojeće vanredne parlamentarne izbore 16. marta. Rekao je da je još u pregovorima sa ljudima koji bi bili na njegovoj listi.
