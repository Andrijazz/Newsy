> Izvor: B92
> Datum: utorak 14.01.2014
> Rubrika: info_politika
> Naslov: Nikolić se oprostio od ambasadora
> Članak:

Beograd -- Predsednik Srbije Tomislav Nikolić i dosadašnji ambasador Crne Gore Igor Jovović ocenili da između Srbije i Crne Gore nema bitnijih otvorenih pitanja.
Nikolić, koji je dosadašnjeg ambasadora CG, primio u oproštajnu posetu, naglasio je da u interesu građana i Srbije i Crne Gore da dve države sarađuju, da efikasno ostvaruju zajedničke ekonomske projekte, da jedna drugu podržavaju na putu evrointegracija i da održavanjem dobrih odnosa obezbede čvrste osnove za napredak celog regiona.
Nikolić i Jovović su se složili da je vreme da se da zamah pregovorima Srbije sa Evropskom unijom, jer je ''naša zemlja u prethodnom periodu ostvarila ogroman napredak, prema kojem niko ne može da ostane indiferentan''. Predsednik Nikolić je dodao da je sve što je država u prethodnom periodu učinila, uradila pre svega zato što želimo da stvorimo od Srbije normalnu, modernu zemlju, u kojoj će gradjani moći podjednako dobro da žive kao što se živi u svim razvijenim evropskim društvima.
