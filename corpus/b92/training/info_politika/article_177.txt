> Izvor: B92
> Datum: petak 17.01.2014
> Rubrika: info_politika
> Naslov: "Imamo kredibilne kandidate za BG"
> Članak:

Beograd -- Ujedinjeni regioni Srbije će od 20. januara početi sa pripremnim radnjama za izbore u Beogradu, izjavila je predsednica Beogradskog odbora URS Suzana Grubješić.
Ona dodaje da Regioni imaju kredibilne kandidate koji bi mogli da vode grad.
"Ujedinjeni regioni Srbije imaju kredibilne kandidate i odličan program, a od ponedeljka počinjemo sa pripremnim radnjama za izbore", rekla je Tanjugu Grubješić, koja je potpredsednica URS. Ona je istakla da su izbori za Beograd važni, ne samo zato što skoro trećina birača živi u prestonci, već i zato što daju šansu političkim partijama da ponude najbolje ljude za važne poslove koje treba uraditi. Grubješićeva je istakla da živeti u Beogradu i boriti se za bolji život građana, predstavlja privilegiju, ali i ogromnu obavezu, zbog čega je važno kakvi su kandidati i kakav program nude.
