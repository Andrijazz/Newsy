> Izvor: B92
> Datum: ponedeljak 13.01.2014
> Rubrika: info_politika
> Naslov: Pešić: Optužnica bez Mire Marković
> Članak:

Beograd -- Sociolog Vesna Pešić smatra da se u optužnici za ubistvo Slavka Ćuruvije neće naći i nalogodavci, iako se zna da je to bila bivša liderka JUL Mirjana Marković.
Pešićeva je za Radio-televiziju Vojvodine izjavila da smatra da je nalogodavac bila Markovićeva, jer razloge za ubistva novinara nije mogao imati običan službenik, već da su naređenja morala dolaziti "od gore".
"Radomir Marković (bivši načelnik Državne bezbednosti) je tada bio porodični policajac, koji je bio direktno vezan za Miru Marković i izvršavao je sva njena naređenja. Sada nas samo zavaravaju da su nešto istražili", rekla je Pešićeva. Ona je ocenila da je sadašnji prvi potpredsednik Vlade Srbije Aleksandar Vučić tada bio ministar informisanja, te da je zbog toga nemoguće da on nije znao da je Ćuruviju ubila država. Pešićeva je dodala da je Srbija i dalje zemlja "bezakonja i neodgovornosti" i ocenila da bi početak pregovora sa Evropskom unijom mogao biti "neka vrsta izlaza".
Bivši šef DB Rade Marković, Milan Radonjić, Ratko Romić i Miroslav Kurak Miki biće okrivljeni za ubistvo Slavka Ćuruvije, piše Blic.
Bivši šef DB Rade Marković, Milan Radonjić, Ratko Romić i Miroslav Kurak Miki biće okrivljeni za ubistvo Slavka Ćuruvije, piše Blic.
Upozorila je da se političke stranke i dalje bave samo svojim unutrašnjim pitanjima, te da bez konkretnog plana neke od njih, koji bi ponudio rešenje stvarnih problema države, nema logike da se ide na vanredne parlamentarne izbore. "Mi 40 godina slušamo o reformama i zato nam je potreban jasan plan zašto se ulazi u vanredne izbore", rekla je Pešićeva i dodala da vanrednim izborima u gradu Beogradu žele da se pripoje i republički izbori, kako bi se na kraju srušila i vlast u Vojvodini. Prema njenim rečima, u Srbiji su trenutno nemogući slobodni izbori, jer se na poslednjim lokalnim izborima pokazalo da su "u svim opštinama ljudi poludeli od pritisaka Srpske napredne stranke da glasaju za nju". "Ako imate kontrolisane medije i ogroman pritisak, a u nekim situacijama ljudi su i prebijani, bojim se da će izbori biti manje slobodni nego u vreme Slobodana Miloševića. To je sigurno apsurd u momentu kada započinjemo razgovore sa EU", kazala je Pešićeva.
