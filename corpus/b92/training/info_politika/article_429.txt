> Izvor: B92
> Datum:  
> Rubrika: info_politika
> Naslov: SNS želi premijera i ključne resore
> Članak:

Beograd -- Zorana Mihajlović izjavila da ne zna da li se može ponoviti koalicija naprednjaka i socijalista, i da SNS želi mesto premijera i ljude u odlučujućim resorima.
"Ne znam (da li može da se ponovi dosadašnja koalicija). Ali odnosi svakako treba da budu drugačiji", rekla je potpredsednica naprednjaka u intervjuu za nedeljnik NIN i dodala da SPS nije bio kočničar reformi u vladi.
Ona je rekla i da SNS neće sama formirati vlast. "Normalno je kad ste dobra devojka, uvek je dugačak red", navela je Mihajlović, upitana ko bi mogao da bude idući partner u vladi i dodala da naprednjaci hoće koalicione partnere sa kojima će moći da se saglase oko programskih zadataka i da vremenski ograniče šta se u kom periodu radi. Ona je rekla da nije videla programsku platformu LDP ni DSS, ali da je ono što čuje od liberala u skupštini konstruktivno, dok je sigurna da programska platforma DSS nije na putu ka EU. Upitana da li može da zamisli vladu sa Demokratskom strankom, Mihajlović je upitala: "Ja više ne znam šta je tu DS? Gde je taj DS? Ali svakako bih volela da vidim njihovu poslaničku listu, njihov predlog za premijera?". Govoreći o izborima u Beogradu i kandidatu SNS za gradonačelnika, Mihajlović je rekla da će tim imati najmanje deset ljudi i da se ne vezuju isključivo za pojedince. Ona je navela da SPS nije bio kočničar reformi, već da je u jednom trenutku odnos snaga postao takav da je vlada uradila maksimum u strukturi kakva jeste i da nije bilo dovoljno političkog konsenzusa da se sprovedu te ekonomske reforme koje su pitanje broj jedan. "Nije se vlada raspala, nije nastala kriza ili tako nešto zbog čega se ide na izbore. Ali hajde da krenemo od najobičnijih stvari, evo primer Srbijagasa. Pa ne može godinu dana da se priča da se nešto radi, a ništa se ne uradi", rekla je Mihajlović. Ona je rekla da nije primetila da su postojali problemi između SNS i ministra privrede Saše Radulovića, jer su zakoni o privatizaciji i o stečaju prošli sednicu vlade i upućeni u skupštinsku proceduru i dodala da onaj ko radi u vladi, radi u timu. "Radulović je dao ostavku u trenutku kad se znalo da je vlada u ostavci. Meni je to zanimljivo", rekla je ona. Upitana da li će za Radulovića biti mesta u budućem kabinetu premijera ako to bude Vučić, Mihajlović je rekla da je to pitanje za Vučića i napomenula da bi svi u vladi trebalo da budu tim. Ona je rekla da je činjenica da ekonomske reforme nisu išle dovoljno brzo i podvukla da misli na preduzeća u restrukturiranju, odnos između sindikata i poslodavaca, državnu i lokalnu samoupravu. "Da budem skroz iskrena, nije išlo dovoljno brzo ni sa departizacijom javnih preduzeća, niti sa njihovim reformisanjem, niti smo napravili pravi program kako da reformišemo državnu upravu. Ja tu vidim ozbiljne probleme", rekla je Mihajlović.
