> Izvor: B92
> Datum: ponedeljak 20.01.2014
> Rubrika: info_politika
> Naslov: Spremni kadrovi za metropole
> Članak:

Beograd -- Predlozi za ambasadore u većini upražnjenih diplomatsko-konzularnih predstavništava Srbije u svetu su dati, izjavila je državni sekretar u MSP Snežana Janković.
Jankovićeva je istakla da sve ambasade koje trenutno nemaju šefa normalno funkcionišu i podsetila da Ministartsvo pripremilo Nacrt zakona o spoljnim poslovima, koji treba da uspostavi čvrste kriterijume za sticanje diplomatskih zvanja i tako spreči vakuum u postavljenju kadrova najviših profila.
"Saglasnost oko potrebe da se donese novi zakon o spoljnim poslovima postoji i očekujemo da ga do kraja januara usvoji Vlada Srbije, a zatim ide u parlament. Cilj nam je da maksimalno profesionalizujemo naš kadar i stručno ga obučimo kako bi bio na usluzi čitavom državnom aparatu", rekla je državna sekretarka za današnje "Novosti". U Nacrtu zakona, prema njenim rečima, predviđeno je da broj kadrova koji dolaze van Ministarstva ne prelazi 15 odsto. "Mi trenutno nemamo ni toliko postavljenja koja dolaze izvan MSP, jer su kadrovi koje je predložio ministar Ivan Mrkić prvenstveno profesionalne diplomate", rekla je Jankovićeva i navela da zakon predviđa znatno pooštravanje uslova za napredovanje u službi, jer sadašnji kriterijumi nisu dovoljno ozbiljni i čvrsti. "Zakon o spoljnim poslovima postavlja osnove i za obnovu obaveštajne službe. Sve velike diplomatije je imaju, ne radi se o tajnim agentima, već o posebnim kanalima komunikacije, koji će zaštititi i informaciju i njen izvor", kazala je državna sekretarka. Prema njenim rečima, ocenjivanje ambasade i čitavog sastava, počev od ambasadora do administrativnog osoblja pojedinačno, redovno se obavlja i krajem januara sledi ocenjivanje svih zaposlenih za prošlu godinu. "Glavni kriterijumi su koliko je neko uspešno, od politike, ekonomije do nauke, uspeo da predstavi našu zemlju, 'meri' se koliko je konkretnog posla obavljeno, da li je potpisan neki sporazum, da li je bilo poseta i razmene delegacija...Sve više kriterijum za dobru ocenu biće koliko je diplomata imao uspeha na ekonomskom planu, u dovođenju investitora", navela je Jankovićeva.
