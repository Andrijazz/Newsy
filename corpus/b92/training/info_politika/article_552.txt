> Izvor: B92
> Datum: sreda 5.02.2014
> Rubrika: info_politika
> Naslov: "Sastanak LSV u pogrešno vreme"
> Članak:

Beograd -- Lider LDP Čedomir Jovanović ocenio je da je sastanak LSV o predizbornoj saradnji zakazan za danas u Novom Sadu, sastanak u pogrešno vreme.
"Za mene je sastanak u Novom Sadu, na koji sam pozvan, zapravo sastanak koji je zakazan u pogrešno vreme i sastanak na kojem nema mesta za LDP, jer je cilj tog sastanka pravljenje koalicije, borba za mandate i procente, a ne za Srbiju i Vojvodinu, u kojoj želimo da živimo u drugačijoj atmosferi“, poručio je.
Jovanović je rekao da je LDP razgovarala sa LSV zbog Vojvodine i Srbije godinu dana o politici koja se mora voditi kako bi se rešili problemi koji postoje, te da nije razgovarano o procentima, mandatima i rejtingu. On je istakao da posle 25 godina ne možemo više dozvoliti sebi nijedan sekund izgubljenog vremena, te da ono što vidi u ovom trenutku kao prioritet i ključnu obavezu svoje stranke nije ono što prepoznaje u motivima ljudi koji sada razgovaraju u Novom Sadu. "Ne mislim da je obaveza LDP da zbog svog komfora jednog ili dva poslanika više ili manje, žrtvuje politiku koja je u ovom trenutku neophodna Srbiji. Ako su godinama bili zajedno, za mene je prirodno da i u ovom trenutku Nenad Čanak i Boris Tadić budu zajedno, ali na drugoj strani neka dozvole nama, koji smo godinama štitili politiku i od Nikolića, Dačića, Vučića, ali često i onih koji danas razgovaraju u Novom Sadu, da tu politiku, koja je preživela, sprovedemo", podvukao je on naglasivši da LDP konačno želi da uradi ono o čemu je do sada govorio. U koaliciji koja se nudi, prema njegovim rečima, ima puno mesta za LDP, ali nema mesta za onu Srbiju za koju postoji ta stranka. Jovanović je rekao da je LDP spreman da preuzme posao u korist Vojvodine i Srbije, ali da taj posao ne može da se obavi sa ljudima koji zovu u koaliciju "koja se pravi zbog izbora". "Na jedno mesto se dovlače svi oni koji imaju veći ili manji strah od samostalnog izlaska na izbore", rekao je on dodajući da ne želi svađe sa Čankom ili Tadićem i da bi bilo dobro da i oni shvate da je put konflikta sa LDP iz mnogo razloga loša odluka za njih, te da ni do sada niko u tome nije bio uspešan i iz sukoba sa LDP nije izašao kao pobednik. "Mnogi koji su izgledali tako veliki danas gotovo da ne postoje", poručio je Jovanović. On je istakao da LDP želi da sve promeni u Vojvodini i da bi ova stranka, u kratkoj predizbornoj kampanji kakva je ova, samo sebi vezala ruke i noge u koaliciji sa strankama koje su bile neuspšne u politici koja se vodila u Vojvodini i čitavoj Srbiji. "Želimo da kažemo da je vreme za LDP, zato što nam to nameće život pred kojim nismo slepi. Ne mislim da bi bili uverljivi kada bi zajedno sa Tadićem rekli da je došlo naše vreme. On je osam godina bio predsednik Srbije, deset godina predsednik DS i ako nije stigao da za tih osam, odnosno deset godina uradi ono što se moralo prvog dana svog predsedničkog mandata nema razloga da verujemo da će sada biti durgačije. Otišli smo svojim putem i to je jedina ispravna i normalna odluka", kazao je on. Jovanović je kazao da se po opštinskim odborima prikupljaju potpisi i da očekuje da će LDP danas predati svoju listu. Izbore, kako je dodao, vidi kao šansu za zemlju, te je dodao da ne bi želeo da, poput mnogih prethodnih, budu samo jedna propuštena šansa. "U prvi plan, kako je naglasio, ne sme da se stavi stranka, "a da u drugi gurnu zemlju, koja nam se raspada pred očima, samo zato što oni koji se bave politikom nisu sposobni da urade ono što se mora uraditi da bi Srbija konačno postala normalna zemlja." "Rekli smo da ne želimo da učestvujemo u cirkusu. Ova izborna kampanja pre svega liči na sve ono što bi moralo da ostavimo za sobom ukoliko smatramo da šansu treba da iskoristimo", zaključio je Jovanović.
