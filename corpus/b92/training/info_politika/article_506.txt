> Izvor: B92
> Datum: utorak 4.02.2014
> Rubrika: info_politika
> Naslov: "Spremni smo da uđemo u vladu"
> Članak:

Beograd -- Osnovni razlog raspisivanja vanrednih parlamentarnih izbora je nesumnjivo namera SNS da preuzme vođenje Vlade Srbije, kaže za Danas lide DSS Vojislav Koštunica.
On kao razlog ističe i želju SNS da se na izbore izađe pre nego što se pokaže da, uprkos svoj propagandi, nije bila u stanju da reši nijedan od nagomilanih gorućih ekonomskih i socijalnih problema.
"Na izborima građani odlučuju koja politika treba da upravlja zemljom i koji ljudi će sprovoditi tu politiku. Jedno je, dakle, želja SNS, a drugo je šta će narod odlučiti na izborima", kaže Koštunica. On smatra da su Srbiji potrebne suštinske promene da bi izašla iz duboke političke, ekonomske i moralne krize, a da je glavni uzrok te krize Evropska unija, to jest odnos sadašnje i prethodne vlasti prema EU. "EU preko Sporazuma o stabilizaciji i pridruživanju doslovno uništava srpsku privredu i mi smo do sada izgubili milijarde evra zbog tog sporazuma. Sada je na narodu da odluči da li hoće da Srbija i dalje ide pogrešnim putem evropskih integracija ili hoće da promeni državnu politiku i da se slobodno razvija ekonomski i u svakom drugom pogledu. Za republičke izbore mi kandidujemo političku neutralnost i ekonomiju političke neutralnosti, odnosno prekid pregovora i redefinisanje odnosa sa EU, u skladu sa državnim i ekonomskim interesima Srbije". Na pitanje s kim bi DSS pristala da formirate sledeću vladu, Koštunica je rekao: "DSS je do sada formirao dve vlade koje su, po mom sudu, Srbiji donele mnogo dobrog. Ne treba ni podsećati kako se u Srbiji živelo tada, a kako se živi danas. Ako nam narod ukaže poverenje, mi smo spremni da učestvujemo u vlasti. Naravno, to znači da zastupamo političku neutralnost, a ne pogrešnu politiku evropskih integracija", rekao je Koštunica.
