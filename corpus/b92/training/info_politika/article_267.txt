> Izvor: B92
> Datum:  
> Rubrika: info_politika
> Naslov: Izmenjen sastav Izborne komisije BG
> Članak:

Beograd -- Privremeni organ grada Beograda izvršio je promene u Gradskoj izbornoj komisiji čime je kompletiran njen stalni sastav, pa GIK može nesmetano da počne da radi.
Na današnjoj, 24. sednici Privremenog organa usvojen je konsolidovani bilans ukupnih prihoda i rashoda grada planiranih za 2013. godinu.
Kada je reč o sastavu GIK-a, kako je saopšteno iz Gradske uprave, na zahtev DS i SPS izvršene su promene u GIK-u u okviru kvote koja pripada tim strankama.
Na predlog DS, razrešeni su članovi GIK-a Aleksandar Todorović, Zoran Naumović, Snežana Roganović i Milija Lazarević, a imenovani su Ivan Šebek, Irena Ljubomirović, Snežana Roganović i Miloš Todorović. Na predlog SPS za zamenika člana GIK-a izabran je Srđan Zoraja, a današnjim imenovanjima je kompletiran stalni sastav GIK-a, predlozima svih stranaka koje ga čine (SNS, DS, SPS i DS S). Usvojena su i rešenja o davanju saglasnosti na odluke o izmenama i dopunama Statuta JKP "Gradske pijace", "Beogradski vodovod i kanalizacija" i "Beogradske elektrane", Javnog preduzeća "Gradsko stambeno" Beograd i Gradskog zavoda za plućne bolesti i tuberkulozu. Privremeni organ je usvojio i Program izgradnje objekata toplifikacije u 2014. godini, a data je i saglasnost na izmene cenovnika usluga JKP "Pogrebne usluge" i JP "Urbanistički zavod grada Beograda". Kako se navodi u saopštenju Gradske uprave, Privremeni organ je dao saglasnost na godišnje programe rada za 2014. godinu Gradskog centra za fizičku kulturu - GCFK, SRC "Pionirski grad" i UFK-SRC "Tašmajdan". Usvojen je i zaključak o utvrđivanju mase sredstava za bruto zarade u javnim komunalnim preduzećima, javnim preduzećima i RDP "Studio B" za januar 2014. godine. Na sednici Privremenog organa doneta je i odluka o upotrebi sredstava iz tekuće budžetske rezerve za finansiju pomoć Košarkaškom savezu Srbije za organizaciju finalnog turnira Kup Radivoja Koraća i vaterpolo klubu Crvena zvezda za organizaciju završnog turnira Kupa Srbije. Privremeni organ je doneo odluku o razrešenju sa mesta predsednika Upravnog odbora JKP "Infostan" dr Ane Sekulović i člana Igora Perića i imenovanju Petra Petrovića za predsednika i Borisa Poljakova za člana. Na sednici je izabrana i Komisija za imovinsko-pravna pitanja i Komisija za raspolaganje zemljištem u javnoj svojini grada Beograda.
