> Izvor: B92
> Datum: utorak 4.02.2014
> Rubrika: info_politika
> Naslov: Albanci s juga odlučuju do petka
> Članak:

Beograd -- Šef Koordinacionog tela za Preševo, Bujanovac i Medveđu očekuje da će do petka lideri albanskih partija s juga Srbije odlučiti da li izlaze na vanredne izbore.
"Očekujem da će do petka definitivno biti doneta odluka i da će oni izaći s jedinstvenim stavom. Narodni poslanik Riza Halimi je izneo stav da će izaći sa svojom partijom. Očekujem da će i ostali albanski lideri to učiniti u narednom periodu", kazao je Zoran Stanković za RTS.
On je rekao da su svi domaći i međunarodni subjekti, kao i ministar spoljnih poslova Albanije i predsednik skupštine opštine Bujanovac predložili, da se izađe na vanredne parlamentarne izbore. "Ako izađu u punom broju, oni mogu da imaju dva odbornička mesta, umesto kao do sada jednog. Prema tome, očekujem da će shvatiti da je u njihovom interesu da izađu na izbore", dodao je Stanković. Kako je objasnio, razgovori sa albanskim liderima trenutno "nisu na jednom mestu", ali se održavaju, i to svakodnevno.
