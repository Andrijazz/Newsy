> Izvor: B92
> Datum: ponedeljak 27.01.2014
> Rubrika: info_politika
> Naslov: "Građani će glasati za Vučića"
> Članak:

Beograd -- Nebojša Stefanović je uveren da će građani glasati za Aleksandra Vučića, jer kako je rekao, na čelu Vlade žele čoveka koji će moći Srbiju da povuče unapred.
On je, gostujući na RTS, rekao da SNS ne smatra da treba sama da upravlja Srbijom, već da želi što širu podršku za teške i nepopularne reforme, koje slede.
"Naš posao je da obezbedimo da građani odluče da li na izborima žele Aleksandra Vučića i politiku borbe protiv korupcije i kriminala ili žele da se Srbijom vlada na način kao što se vladalo pre 2012. godine, da li žele da (Miroslav) Mišković bude vlasnik Srbije i one političke stranke koje podržava", rekao je on. On je ponovio da SNS još nije vodila razgovore o postizbornoj koaliciji i da će sačekati rezultate izbora i dodao da je za sada izvesno da će na listi naprednjaka biti i SDPS Rasima Lajića, sa kojim će Vučić, kako je naveo, razgovarati sutra ili prekosutra. "Naša vrata su otvorena, želimo da razgovaramo i sa drugima, ali za sada je jedino sigurno da ćemo razgovarati sa Ljajićem", rekao je on. Stefanović, koji je i šef beogradskog odbora naprednjaka, rekao je da će SNS za nekoliko dana predstaviti listu za Beograd i naglasio da ta stranka ima, ne pominjući imena, nekoliko kvalitetnih kandidata za tu funkciju. On je dodao da SNS još nije izašla sa svojim predlogom kandidata za gradonačelnika Beograda jer bi, kako kaže, ta osoba unapred bila diskreditovana u medijima, ali i zbog toga što, prema mišljenju naprednjaka, Beograd treba da vodi tim ljudi, a ne jedna osoba. Govoreći o predstojećoj kampanji za izbore, Stefanović je rekao da se plaši da će "oni koji su zabrinuti za svoje pozicije" pokušati sve da bi sprečili da Vučić i SNS budu u vladi. "Nadam se da ćemo moći da izbegnemo najprljaviju kampanju, volelo bih da bude što čistija, da ukrstimo argumente i planove, ali se plasim da su veliki interesi koji oni štite da bi tako moglo i da bude", rekao je Stefanović. On je naglasio da SNS nije kočničar reformi, već prethodnica i dodao da one neće biti zaustavljene zbog izbora. Prema njegovim rečima, zakoni o radu, privatizaciji i stečaju će biti doneti, ali je potrebno "sesti sa predstavnicima sindikata i poslodavaca i doneti rešenje koje neće usporiti investicije, a s druge strane uveriti radnike i sindikate da niko ne namerava da naruši njihova prava". Stefanović, koji je i predsednik Skupštine Srbije, rekao je da je parlament doprineo poboljšanju ugleda Srbije u svetu, bio dobar kontrolor izvršne vlasti i da je usvajanjem kvalitetnih zakona pokazao da brine o građanima. On je rekao da je zadatak budućih saziva parlamenata da budu još ozbiljniji kritičari rada vlade. "Nije naš posao da se članovi vlade osećaju prijatno, već da odgovaraju na pitanja", rekao je Stefanović. Lider SNS Aleksandar Vučić je, gostujući u Utisku nedelje na TV B92, rekao da su Srbiji potrebne brže reforme, a da se to može učiniti samo sa čistim, punim mandatom. Demantovao je spekulacije u javnosti o tome da je nova vlada unapred dogovorena.
