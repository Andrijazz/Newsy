> Izvor: B92
> Datum: petak 31.01.2014
> Rubrika: info_politika
> Naslov: "Tadić da se uključi u izbore"
> Članak:

Beograd -- Bivši visoki funkcioner DS Dušan Petrović smatra da bi Boris Tadić trebalo da se vrati u politički život i da predvodi jedan blok na predstojećim izborima.
Odgovarajući na pitanje koji su razlozi bivšeg predsednika Srbije i počasnog predsednika DS da izađe iz stranke, Petrović je u Kažiprstu B92 kazao da je u Demokratskoj stranci situacija takva da je iza Tadića, koji nije imao nikakvu vlast u stranci, oko 80 odsto članstva, a iza sadašnjeg rukovodstva svega 20.
"Od kada sam ja ušao u politički sukob sa čelnicima DS, ta stranka nije dala jasnu politiku za ovih godinu i po dana. Nemaju jasnu politiku opozicije. Kažu da su protiv nečega, a ne kažu za šta su", rekao je on i dodao da je sve to ipak problem DS i da sada treba govoriti o tome šta u naredne četiri godine može da se uradi. "Ako izbegnemo blaćenje, ako to uradimo i ako govorimo šta treba da uradmo u naredne četiri godine, onda smo uradili dobar posao", kazao je lider Zajedno za Srbiju. Na pitanje da li je s Tadićem razgovarao o Demokratskom frontu, iza kog je navodno stao Tadić, kako su pisali mediji, Petrović kaže da se s Tadićem nije video od avgusta i da ne zna ko je izmislio tu priču o frontu. "Ali ja sam u više intervjua rekao da bi bilo dobro da se Tadić vrati u politiku i da opozicionoj sceni da više ozbiljnosti. Mislim da je on istaknuta figura i da treba da učestvuje na izborima i mislim da možemo s njim građanima da ponudimo jasan politički program", kazao je on i dodao da "i danas poziva bivšeg predsednika Srbije da uđe punim kapacitetom u ove izbore". Na pitanje šta Tadić može da ponudi građanima Srbije, s obzirom na to da je osam godina bio predsednik Srbije i da je DS izgubila na prethodnim izborima, Petrović ističe da ne treba zaboraviti da je Tadić bio "veliki državnik". "Ono što je obeležilo tih osam godina je ključna činjenica: stvaranje drugačijeg ustrojstva političke scene u Srbiji. Mislim da je Srbija od tada postala sa smanjenom agresijom u politici, stvaranjem kompromisa kao metode političkog delovanja. Ostavljen je prostor da se ostvare velike odluke poput Kosova", rekao je Petrović. Prema njegovim rečima, to su stvari koje su kapitalne za Srbiju, koja 2003. i 2004. na primer, nije imala sposobnost da donese odluke o Kosovu, odnosno društvo nije dozvoljavalo da se to donese. Promene koje su nam bile potrebne išle su polako, dodao je on i rekao da je u svemu tome značajnu ulogu imao i Tadić. Govoreći o njegovoj partiji, koju je osnovao izlaskom iz DS, Zajedno za Srbiju, i o tome s kim pregovara pred vanredne parlamentarne i beogradske izbore, Petrović je rekao da je razgovarao sa Nenadom Čankom, Bojanom Kostrešom, liderom URS Mlađanom Dinkićem, ali i s drugima. "Ne isključujem mogućnost da neko inicira zajedničke razgovore. Ako neće niko, evo ja ću. Izbori su raspisani i treba nam odluka kako da na njih idemo", kaže Petrović. Odgovarajući na pitanje kakve su šanse opozicionog bloka, poput na primer Demokratskog fronta, bez Tadića na čelu, Petrović kaže da treba imati na umu da je sada veliki broj onih ljudi koji su bliži odluci o neizlasku na izbore. Nama treba jasna politika i ciljevi kojima bi doprli do tih ljudi i predsatvili im jasan cilj, a lakše ćemo to uraditi ako imamo savez, ističe Petrović. "Mislim kao i ranije da bi bilo dobro da Tadić bude na čelu", dodao je on i rekao da ipak ne zna šta će u vezi s tim biti.
