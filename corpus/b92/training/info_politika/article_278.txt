> Izvor: B92
> Datum: petak 24.01.2014
> Rubrika: info_politika
> Naslov: "Bolje izbori nekgo loša atmosfera"
> Članak:

Beograd -- Predsednik SDPS-a Rasim Ljajić izjavio je danas da smatra da bi raspisivanje izbora za državu bilo bolje od stalne atmosfere predizborne kampanje.
Ljajić je za RTS ocenio da se u društvu stvara atmosfera koja inklinira prevremenim parlamentarnim izborima, ali da će poslednju reč imati najveća stranka vladajuće koalicije - Srpska napredna stranka.
"Ospe dobijem kada pomislim na još jednu kampanju i ne radujem se izborima, ali kao realan čovek mislim da je bolje da prekinemo ovu agoniju sa licitiranjem i da idemo na izbore, a da period kampanje i formiranja vlade bude što kraći", rekao je Ljajić. Kako je ocenio, izbori su manje loše rešenje od zamrzavanja političke situacije, jer vladi i parlamentu mogu da donesu novu energiju time što će najjača politička snaga u zemlji preuzeti i najveću političku odgovornost. "Očekujem stabilnu vladu sa manjim brojem stranaka koja će moći da se suoči sa izazovima koje imamo u zemlji", rekao je Ljajić, dodavši da, ukoliko izbora bude, očekuje kratku kampanju u kojoj će biti više konstruktivne debate nego što je do sada bilo uobičajeno. Ljajić je, takodje, istakao da na predstojećim izborima treba da bude ustanovljeno pravilo da stranka koja osvoji najviše glasova ima i mandatara, kako premijersko mesto ne bi bilo predmet političke trgovine. On, takodje, očekuje da broj ministarstava u vladi bude trajno smanjen, na 14 do 15. "Ovaj izborni ciklus će dovesti do toga da neke stranke otpadnu i to je prirodna selekcija, nadam se da će broj stranaka u vladi i parlamentu biti manji što će i vladu učiniti efikasnijom", rekao je Ljajić. Upitan sa kim će u koaliciji njegova stranka ići na izbore, Ljajić je odgovorio da SDP razgovara sa SNS o saradnji kada je reč o izborima u Beogradu, a da će sa drugim potencijalnim partnerima razgovarati ako to ne urodi plodom. Ljajić, koji je i ministar spoljne i unutrašnje trgovine i telekomunikacija, upitan zašto je radna verzija nacrta izmena zakona o radu povučena, objasnio je da bi taj zakon bio usvojen i u mandatu prethodne vlade da je taj izazov bio lak. Za donošenje tog zakona, kako je rekao, potrebna je velika politička volja i znatna većina u skupštini, a tekst svakako ne može biti izbrušen za mesec ili dva. "Mislim da ćemo to uraditi u nekoj novoj vladi posle izbora, jer to je najvažniji zakon koji čeka sledeću vladu", rekao je Ljajić i dodao da izmene zakona o radu moraju uvažavati realnost, kako ne bi bile dezavuisane u javnosti pre nego što uopšte budu usvojene. "Moramo da nadjemo meru izmedju onoga što je potrebno i onoga što je realno sprovodljivo", kazao je Ljajić.
