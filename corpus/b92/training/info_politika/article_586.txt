> Izvor: B92
> Datum:  
> Rubrika: info_politika
> Naslov: Dačić na doručku kod Obame
> Članak:

Beograd -- Na Molitvenom doručku koji organizuje predsednik SAD Barak Obama, među zvanicama iz Srbije biće danas i predsednik Vlade u ostavci Ivica Dačić.
Na tradicionalnom skupu u Vašingtonu, učestvovaće i lider Srpskog pokreta obnove Vuk Drašković, poslanici Srpske napredne stranke Zoran Babić i Vladimir Marinković, beogradski advokat Zdenko Tomanović kao i princ Aleksandar Karadjordjević i princeza Katarina.
Manifestaciji će prisustvovati i kosovski premijer Hašim Tači. Nacionalni molitveni doručak je tradicija stara 61 godinu koja svakog prvog četvrtka u februaru u Vašingtonu, u zajedničkoj molitvi okuplja predsednika SAD, članove Kongresa, američke političare i vojne lidere i goste iz stotinak zemalja. Tradicija organizovanja Nacionalnog molitvenog doručka počela je u vreme predsednika Dvajta Ajzenhauera 1953. Tadašnji senator Frenk Karlson iz Kanzasa je spontano pozvao Ajzenhauera u Senat na zajedničku molitvu za uspeh njegove vlade. Prvobitna ideja da se političari, i iz vlasti i iz opozicije, zajedno mole za mir i uspeh SAD prerasla je u organizovanje međunarodnog molitvenog doručka na koji se pored domaćih pozivaju i svetski lideri i političari da se zajednički mole za mir u svetu. Nacionalni molitveni doručak je manifestacija koja traje nekoliko dana, okuplja oko 3.500 gostiju i sastoji se iz niza sastanaka, ručkova i večera, ali je centralni događaj doručak u četvrtak na kojem su govornici predsednik SAD i jedan gost čiji se identitet ne otkriva do poslednjeg časa.

Predsednik Barak Obama danas će se šesti put tokom svog mandata obratiti prisutnima na Molitvenom doručku. Novinar Glasa Amerike koji se bavi verskim pitanjima Džerom Sokolovski prenosi da se očekuje da će predsednik gostima među kojima će biti i liberala i konzervativaca reći šta ga motiviše. Nacionalni molitveni doručak održava se već 62 godine, a prošle godine predsednik Barak Obama je istakao kako je taj skup dokaz da vera može da zbliži ljude. "To govori nešto o nama, da se svake godine u vreme trijumfa i tragedija, vreme mira i tokom krize, okupljamo ne kao demokrate i republikanci, već kao braća i sestre i kao božja deca". Okupljanja koja su fokusirana na molitve su integralni deo vašingtonskog političkog kalendara i predsednikovo prisustvo se često očekuje. Profesor javne diplomatije Mark Rozel je stručnjak za veru i predsednički položaj. "Ljudi očekuju da predsednik gaji snažna verska uverenja i prija im predsednik koji javno izražava svoju veru i predanost Bogu". Međutim, ne slažu se svi. Beri Lin je sveštenik Ujedinjene hristove crkve i direktor organizacije Ujedinjeni Amerikanci za odvajanje crkve i države. "Tehnički to nije kršenje ustava da predsednik SAD ide na verski događaj koji je van državnog zemljišta. Ovo se odigrava u velikom hotelu. Međutim, veoma mi smeta što političari u Sjedinjenim Državama imaju tendenciju da koriste veroispovest u političke svrhe, održavaju govore u kojima spominju Isusa Hrista, kao da on treba da donosi odluke kako da uobličimo politiku protiv oružja ili rukovodimo budžetom". Predsednik Obama tvrdi da političari ne postaju odjednom puni vrlina prisustvom na Molitvenom doručku. "Nekada se brinem da čim odemo sa molitvenog doručka zaboravimo, i to istog tog dana, šta smo tamo govorili". Međutim, ovaj događaj pruža predsedniku retku šansu da izloži detalje o sopstvenoj veri i kakva je ona potpora njegovoj politici.
