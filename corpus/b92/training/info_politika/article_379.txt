> Izvor: B92
> Datum: sreda 29.01.2014
> Rubrika: info_politika
> Naslov: Rodić se sastao sa kongresmenima
> Članak:

Vašington -- Ministar odbrane Nebojša Rodić završio je posetu Vašingtonu susretima u Kongresu, gde se sastao sa kongresmenima iz Ohaja Majklom Tarnerom i Bredom Venstrupom.
Kako se navodi u saopštenju Ministarstva odbrane, Rodić je kongresmene upoznao s aktuelnom političko-bezbednosnom situacijom u regionu i unutrašnjim političkim dešavanjima u Srbiji, prenevši uverenje da će nakon vanrednih parlamentarnih izbora, Srbija nastaviti još “intenzivnije i agresivnije zapocete reforme i proces integracije u EU”.
Rodić je istakao da se Ministarstvo odbrane zalaže za konstantno unapređenje regionalne saradnje u oblasti bezbednosti i naveo da je do sada imao susrete sa gotovo svim ministrima odbrana zemalja regiona. Ministar odbrane je, govoreći o pitanju Kosova I Metohije, upoznao kongresmene o neophodnosti zadržavanja postojećeg nivoa angažovanja KFOR-a, kao "ključnog garanta stabilnosti I bezbednosti svih građana KiM". Rodić je ocenio da se vojna saradnja Srbije i SAD konstantno unapređuje i da predstavlja najbolji deo sveukupnih odnosa dve zemlje. Tome su doprineli i rezultati postignuti u okviru Programa državnog partnerstva Srbije i savezne države Ohajo, odnosno saradnje Vojske Srbije i Nacionalne garde Ohajo, dodaje se u saopštenju. Srpski ministar je, uz zahvalnost za dosadašnju ekspertsku podršku i pomoć, izrazio i očekivanje da će Vlada SAD nastaviti da i u narednom periodu još više pomogne kroz Program državnog partnerstva, ali i druge programe bezbednosne pomoći. Ministar Rodić je pozvao kongresmene da posete Srbiju i bazu "Jug" kako bi se lično uverili u dosadašnju realizaciju Master plana na kome već dugi niz godina zajedno rade pripadni VS I NG Ohajo. Ministarstvo odbrane Srbije navodi da je kongresmen Tarner preneo zadovoljstvo postignutim rezultatima u oblasti bilateralne vojne saradnje, pozdravivši napore koje srpska strana ulaže u razvoj regionalne saradnje. On je izrazio nadu da će Vlada SAD nastaviti sa stalnim pružanjem podrške svim aktivnostima koje doprinose održavanju mira na Balkanu. Kongresmen Venstrup je čestitao na otpočinjanju pristupnih pregovora Srbije sa EU, prenevši da "visoko ceni napore i konstruktivnu ulogu Srbije u procesu stabilizacije kroz dijalog s Prištinom", navedeno je u saopštenju.
