> Izvor: B92
> Datum: petak 10.01.2014
> Rubrika: info_politika
> Naslov: Vranje: Smenjeni funkcioneri ostaju
> Članak:

Vranje -- Ostavke gradskih funkcionera Vranja iz SNS, podnete krajem prošle godine su uvažene, ali će oni ostati na radnim mestima dok se ne izaberu njihove zamene.
To je rekao gradonačelnik Vranja Zoran Antić.
Gradonačelnik u Skupštini grada nije precizirao do kada će gradski funkcioneri SNS pod ostavkom formalno ostati na svojim radnim mestima.
Jedina ostavka koju je danas Skupština grada Vranja usvojila je ostavka predsednika Skupštine grada Dejana Tričkovića, koji je ostao gradski odbornik, dok je sednicu skupštine zakazao i vodio zamenik predsednika Skupštine grada Siniša Mitić iz SPS. Ostavke zamenice gradonačelnika Bojane Veličkov, kao i gradskih većnika iz redova SNS, su konstatovane ali je gradonačelnik Antić izjavio da svi oni i ubuduće ostaju na svojim radnim mestima i primaju platu. Na svojim radnim mestima ostali su i svi direktori gradskih ustanova i preduzeća iz redova SNS koji su danas učestvovali u radu Skupštine i podnosili izveštaje i programe poslovanja za 2014. godinu, koji se odnose na preduzeća i ustanove na čijem su čelu. Vladajuća koalicija u Vranju se raspala u decembru, kada je Socijalistička partija Srbije iz vladajuće koalicije izbacila Ujedinjene regione Srbije a zatim je centrala SNS 18. decembra pozvala svoje funkcionere da izadju iz lokalne vlasti u deset samouprava u Srbiji, medju kojima je i Vranje. U vladajućoj koaliciji u Vranju trenutno se zvanično nalazi samo SPS, koji ima 23 odbornika u Skupštini grada i Liberalno demokratska partija sa dva odbornika, sa kojim je interni koalicioni sporazum SPS sklopila u decembru, dok je za vladajuću većinu potrebno najmanje 33 odbornika. Iz interne koalicije oko SPS danas je izašao jedan odbornik Socijaldemokratske partije Srbije (SDPS) koji je objavio da više nije član poslaničke grupe SPS-JS-PUPS-LDP, već samostalni odbornik. Podršku vladajućoj koaliciji, odnosno SPS-u, za održavanje današnje sednice Skupštine grada Vranja dao je deo odbornika SNS, koji u vranjskoj Skupštini ukupno ima 15 odbornika, dok deo odbornika SNS ne učestvuje u radu Skupštine. Prema odluci centrale SNS, Gradski odbor u Vranju raspušten je krajem 2013. godine zbog velikih medjusobnih sukoba njenih članova koji su išli i do fizičkog obračuna i optužbi dela članova SNS prema partijskim kolegama u gradskoj vlasti da rade za SPS umesto za SNS. Šef odborničke grupe Demokratske stranke Miroslav Nešić je za skupštinskom govornicom optužio odbornike SNS da ne stoji njihovo obrazloženje da pružaju podršku vladajućoj većini zbog javnog interesa "jer glasaju za sve tačke dnevnog reda što znači da manjinski podržavaju manjinsku vlast u Vranju i da nisu izašli iz vladajuće koalicije".
