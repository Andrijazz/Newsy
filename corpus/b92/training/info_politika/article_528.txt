> Izvor: B92
> Datum: utorak 4.02.2014
> Rubrika: info_politika
> Naslov: ZZS očekuje razgovor sa strankama
> Članak:

Beograd -- Predsednik Zajedno za Srbiju Dušan Petrović izjavio je danas, uoči predstojećih izbora, da očekuje razgovore sa nekoliko stranaka.
Petrović je rekao da je dobro za Srbiju što je Boris Tadić odlučio da snažno uđe u dnevnu politiku, da predstoje izbori i da je sada velika prilika da se napravi dobar politički savez, odnosno jasna programska koalicija ili grupacija.
On je, gostujući u Jutarnjem programu TV Pink, najavio da će Zajedno za Srbiju učiniti sve da doprinese da se jasna profilisana nova politička ponuda nađe pred biračima i da je "suština u tome da li ćemo uspeti da razvoj nametnemo kao temu". Petrović je najavio da očekuje u narednih nekoliko dana da razgovara sa svakim ko želi postizanje dogovora o programskoj osnovi, a da je Tadić u tome centralna ličnost zbog svog ogromnog uticaja. Na pitanje novinara koga još vidi u tom političkom savezu, Petrović je odgovorio da su tu LSV, LDP, da je razgovarao i sa liderom URS-a Mlađanom Dinkićem, a takodje je napomenuo da nije razgovarao sa SNS. Petrović se založio za rešavanje problema i mere u oblasti ekonomije, poljoprivrede, proizvodnje hrane, rudarstva, šumarstva, zdravstva i prosvete.
