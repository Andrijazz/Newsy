> Izvor: B92
> Datum: sreda 12.02.2014
> Rubrika: info_politika
> Naslov: Đilas: Vlast dve godine priča bajke
> Članak:

Beograd -- Aktuelna vlast je građanima skoro dve godine pričala bajke, a rezultati su razočaravajući, ocenio je lider demokrata Dragan Đilas.
Konvencijom u Negotinu lista "Sa Demokratskom strankom za demokratsku Srbiju", počela je kampanju za vanredne parlamentarne izbore, na kojoj je lider DS-a Dragan Đilas istakao da je aktuelna vlast "skoro dve godine građanima pričala bajke, a da su rezultati razočaravajući".
"Svako od nas treba da proceni da li živi bolje ili gore nego pre dve godine. Kada izađu na izbore građani treba da uporede ko je šta od nas uradio. Voleo bih da svuda u Srbiji primenimo ono što smo uradili u Beogradu i Vojvodini, ali i u drugim gradovima gde je DS bio na vlasti", istakao je Đilas, a navodi se u pisanom saopštenju. Đilas je dodao da je se od velikih planova, kao što su kanal do Soluna i investicije iz Emirata, sve završilo na budžetu za otpuštanje radnika i neuspešne pokušaje "da naprave običan račun za struju". Prema njegovim rečima, porozvodnja hrane, energetike i obrazovanje su glavne oblasti u koje treba ulagati, započinjati proizvodnju i izvoz. Govoreći o medijskim napadima, Đilas je rekao da je razlog svakodnevnih neistina u tabloidima to što se Demokratske stranke mnogo plaše. "Ne postoji nova ili stara, već jedna jedina Demokratska stranka. Sve ostale su kopije, a svaka kopija je lošija od originala", ocenio je Đilas. Konvenciji u Negotinu prisustvovali su i koalicioni partneri DS - predsednik Nove Srbije Zoran Živković, lider Bogate Srbije Zaharije Trnavčević i predsednik udruženih sindikata Sloga Željko Veselinović. Živković je poručio da je 16. mart prilika da se zaustavi propadanje Srbije, a Zaharije Trnavčević istakao je da je zadatak liste "Sa Demokratskom strankom za demokratsku Srbiju", da na izborima povrati ugled i poverenje građana i zaustavi one koji osim "ministrovanja nemaju ni dana radnog staža". Veselinović je pozvao radnike da podrže tu izbornu listu, jer će, kako je naveo, "na taj način dobiti autentične predstavnike u parlamentu koji nikad neće glasati za zakone protivne radničkim interesima".
