> Izvor: B92
> Datum: utorak 14.01.2014
> Rubrika: info_politika
> Naslov: Zukorlić u Bundestagu o Sandžaku
> Članak:

Novi Pazar -- Sandžački muftija Muamer Zukorlić razgovarao sa predstavnicima Bundestaga zaduženim za jugoistočnu Evropu o Sandžaku kao prekograničnoj autonomnoj regiji.
Kako je danas saopštila Informativna služba sandžačkog mešihata, sa Zukorlićem, koji se nedavno povukao sa mesta predsednika mešihata Islamske zajednice u Srbiji, bili su predsednik novoosnovane Bošnjačke demokratske zajednice u Crnoj Gori Hazbija Kalač i potpredsednik Zajednice sandžačke dijaspore Ahmet Ahmetović.
Domaćini su, kako se navodi, pokazali veoma visok stepen interesovanja za ovu temu i izrazili spremnost za nastavak saradnje kako bi Sandžak u "duhu proklamovanih principa Evropske unije imao svoje mesto među evropskim regijama". Delegacija iz Srbije i Crne Gore je, kako se navodi, predstavila viziju prekograničnog evro-regiona Sandžaka ukazujući na važnosti ovog projekta za sve njene građane, kao i za stabilnost u regionu. U razgovoru je, ističe se, bilo reči i o stanju ljudskih prava u Srbiji i Crnoj Gori sa posebnim osvrtom na verska prava i neophodnost implementacije propisa jednakosti svih građana i zajednica bez obzira na nacionalnu ili versku pripadnost. Razgovarano je i o ideji uspostavljanja evropskog muftijstva u cilju intenzivnijeg rešavanja brojnih muslimanskih pitanja u Evropi. Kao posebno zanimljiv istaknut je razgovor sa predstavnikom spoljnopolitičkog odbora Bundestaga zaduženog za jugoistočnu Evropu, Josipom Juratovićem, koji je, kako se navodi u saopštenju, ukazao izuzetno zanimanje po pitanju Balkana. Delegacija je prisustvovala manifestaciji , najznačajnije svečanosti ove vrste u Nemačkoj. Zasluge za ove susrete pripisane su savetniku kancelarke Angele Merkel za pitanja Evrope Ernestu Kalacu.
