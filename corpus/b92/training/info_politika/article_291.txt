> Izvor: B92
> Datum: petak 24.01.2014
> Rubrika: info_politika
> Naslov: Radomir Nikolić: Ja sam za izbore
> Članak:

Novi Sad -- Predsednik Izvršnog odbora SNS Radomir Nikolić izjavio je da je njegov stav da treba raspisati vanredne parlamentarne izbore.
Razlog za taj stav, dodaje on, je u tome što je "očigledno" da se mnogo toga u Srbiji i njenom političkom životu promenilo u poslednju godinu i po, dve. "Novi izbori treba samo da doprinesu tome da neka buduća vlada Srbije radi u mirnijoj atmosferi, s mnogo više stabilnosti u parlamentu", rekao je Nikolić za današnji novosadski "Dnevnik".
On je najavio je da će odluka o tome da li će se ići na izbore biti doneta na sednici Predsedništva SNS, nakon koje će biti održana i sednica Glavnog odbora. List "Danas", istovremeno piše da je 99 odsto sigurno da će naprednjaci na izbornoj skupštini u subotu doneti odluku da se ide na vanredne izbore.
