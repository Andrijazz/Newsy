> Izvor: B92
> Datum: ponedeljak 3.02.2014
> Rubrika: info_politika
> Naslov: "Treća Srbija" ide sama na izbore
> Članak:

Beograd -- "Treća Srbija" nastupiće samostalno na parlamentarnim i beogradskim izborima, a kandidat za gradonačelnika Beograda biće predsednik stranke Aleksandar Protić.
Zamenik predsednika "Treće Srbije" Miroslav Parović rekao je da će ta organizacija nastupiti samostalno na izborima da bi pokazala da politikom mogu da se bave drugačiji ljudi "kojima je osnovni motiv zalaganje za sve vredne ljude koji do sada nisu imali adekvatne zastupnike na političkoj sceni".
Među tim ljudima su, kako tvrdi, između ostalih, oni koji redovno plaćaju račune, Internet zajednica, predstavnici malih i srednjih preduzeća... "Naš osnovni cilj je ulazak u republički i gradski parlament i da vredni ljudi dobiju u Srbiji zastupnike i budu uvažavani", rekao je Parović. Član Predsedništva "Treće Srbije" Branimir Jovanović rekao je da su beogradski izbori za tu organizaciju veoma važni i da za nju predstavljaju svojevrstan test. Jovanović veruje u dobar izborni rezultat "Treće Srbije" jer, kako je rekao, ona okuplja nove ljude na političkoj sceni - ljude koji imaju drugačiji i nov sistem razmišljanja koji je potreban Srbiji. "Treća Srbija može da postane lider među novim partijama koje će stvoriti novu političku klimu", smatra Jovanović. Protić je naveo da je "Treća Srbija" nastala zbog svih vrednih ljudi i da zbog njih izlazi samostalno na parlamentarne i beogradske izbore.
