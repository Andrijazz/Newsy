> Izvor: B92
> Datum: utorak 28.01.2014
> Rubrika: info_politika
> Naslov: Vlada danas ulazi u tehnički mandat
> Članak:

Beograd -- U 11 sati trebalo bi da bude održana sednica Vlade Srbije s koje će predsedniku Srbije biti upućen predlog da raspiše vanredne parlamentarne izbore za 16. mart.
Premijer Ivica Dačić najavio je ranije da će Vlada na prvoj narednoj sednici uputiti taj predlog predsedniku države i da će nastaviti da radi u tehničkom mandatu. Predsednik Nikolić bi na osnovu tog obrazloženog predloga trebalo najkasnije 29. januara da raspiše vanredne parlamentarne izbore kako bi oni bili održani 16. marta.
Kako Zakon predviđa, vladi prestaje mandat raspuštanjem Narodne skupštine, izglasavanjem nepoverenja, ostavkom kabineta, izglasavanjem nepoverenja premijeru i njegovom ostavkom. Vlada kojoj je prestao mandat može obavljati samo tekuće poslove, ali ne može utvrđivati zakone i druge opšte akte, niti donositi propise, izuzev ako je njihovo donošenje vezano za zakonski rok ili to nalažu potrebe države, interesi odbrane ili prirodna, privredna ili tehnička nesreća. To znači i da ne može postavljati državne službenika na položaj u organima državne uprave, a pri ispunjavanju osnivačkih prava Srbije može jedino da imenuje ili da daje saglasnost na imenovanje vršioca dužnosti direktora i članova upravnih i nadzornih odbora. Vlada je nosilac izvršne vlasti u Srbiji, a u njene nadležnosti spadaju utvrđivanje i vođenje politike, sprovođenje zakona i drugih opštih akata parlamenta, donošenje uredbi i drugih akata neophodnih za primenu zakona, predlaganje zakona parlamentu, usmeravanje rada državnih organa i nadzor nad njihovim radom...
