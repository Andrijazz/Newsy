> Izvor: B92
> Datum: utorak 21.01.2014
> Rubrika: info_politika
> Naslov: Vučić: Ja svoje zablude priznajem
> Članak:

U intervjuu nemačkom listu "Franfuter algemajne cajtungu", Aleksandar Vučić kaže da nije preko noći postao evrofanatik, već da je to bio proces.
"To je bio proces. Nije da se jednog jutra probudiš i jednostavno kažeš – ja sam drugačiji... Za razliku od mnogih političara u Srbiji koji se ponašaju kao da su uvek u pravu, ja se ne stidim da kažem da sam se varao. Grešio sam. Nisam bio u pravu. Iako nije lako, ja priznajem svoje zablude", rekao je prvi potpredsednik vlade, a prenosi Dojče vele.
Vučić je rekao i da zna da su mnogi u zapadnoj Evropi protiv daljeg širenja EU, posebno kada se radi o Srbiji, koja na Zapadu važi za "problematičnu: "Na putu u EU nisu problem navodno zle komšijske zemlje ili Nemačka nego mi sami", prenosi Dojče vele. "Ali čak ni u Nemačkoj, gde se sa posebnom skepsom gleda na Srbiju, niko ne može da kaže da ga je beogradska vlast u poslednih godinu i po dana prevarila. Što najavimo, to i uradimo. To je prvi put u novijoj istoriji Srbije. Do sada smo često jedno pričali, drugo mislili, a treće radili", istakao je on i naveo da "nam niko neće pomoći ako sami ne sredimo svoju kuću".
"Plašim se našeg mentaliteta" Upitan o uticaju dela nemačkog sociologa Maksa Vebera na njega, Vučić je odgovorio: "Vebera sam odavno čitao. Često kažem da nama u Srbiji nedostaje protestantska etika. Nismo dovoljno odgovorni. Moramo da promenimo mentalitet. Nije pitanje Kosovo i ekonomska kriza, sve to možemo da rešimo. Plašim se našeg mentaliteta, naših navika - to je naš pravi problem".
"Plašim se našeg mentaliteta"
Upitan o uticaju dela nemačkog sociologa Maksa Vebera na njega, Vučić je odgovorio:
"Vebera sam odavno čitao. Često kažem da nama u Srbiji nedostaje protestantska etika. Nismo dovoljno odgovorni. Moramo da promenimo mentalitet. Nije pitanje Kosovo i ekonomska kriza, sve to možemo da rešimo. Plašim se našeg mentaliteta, naših navika - to je naš pravi problem".
On je u intervjuu pod naslovom "Plašim se našeg mentaliteta", rekao da je Srbija u prethodnoj deceniji propustila mnogo prilika i da su pred njojm i dalje teška vremena, ali da oni koji je danas gledaju moraju da priznaju da se promenila nabolje. "Bolje je za sve u zemlji da budu objektivni i da stvari nazivaju pravim imenom, što dosad nije bio običaj. Za Srbe je sada lakše da budu samokritični, mogu da kažu 'Vučić priznaje da nije u pravu, možemo i mi'. Kada je 1989. pao Berlinski zid i kada se svet promenio, mi Srbi nismo shvatili šta to znači. Nismo više razumeli svet. Evropska ideja je sazrela, ali je mi nismo videli. Danas kažem: mi volimo Rusiju, sarađivaćemo sa njom - ali naša budućnost je, bez sumnje, na Zapadu." Najmoćniji političar Srbije, kako ga opisuju nemački mediji, kaže i da ne veruje da će Hrvatska, kao nova članica Unije, blokirati srpske evrointegracije. "Ne verujem da će za pet-šest godina još biti problema Hrvatske i Srbije koji su nerešivi. To važi i za odnos Beograda i Prištine. Narednih godina ćemo doprineti razumnom dijalogu i rešiti otvorena pitanja u obostranom interesu. To neće biti lako, ali ćemo uspeti", kazao je Vučić.

Na konstataciju novinara da je srpska ekonomija u haosu, te da javni sektor (sa 740.000) zaposlenih ima grčke dimenzije, Vučić kaže: "Da, to je otprilike kao u Grčkoj. Ali mi imamo političku volju da rešimo problem. Naš problem je što svi žele da rade u državnoj službi. Izgubili smo preduzetnički duh i sada moramo ponovo da ga probudimo i podstičemo. Skratili smo plate u javnom sektoru i uveli poseban porez za činovnike koji zarađuju više od 550 evra - to nas baš ne čini omiljenim u Srbiji. Istovremeno smo uveli poreske podsticaje za investicije u privatnom sektoru. Moramo da pomognemo svima koji želi da pokrenuo neki posao." Na pitanje da li se takve reforme mogu sprovesti sa Socijalističkom partijom Srbije i PUPS-om, koji štiti svoju klijentelu, penzionere, on je rekao: "Nadam se". "Ako ne bude išlo, prekinućemo saradnju. Nažalost, mnogi u ovoj zemlji veruju da država treba da se brine o svemu. Ako pada sneg - država je kriva. Ljudi imaju premalo odgovornosti. Na našem putu u EU nisu problem navodno zle komšijske zemlje ili Nemačka nego mi sami - očekivanje da drugi moraju da reše naše probleme i da će nam rešenja pasti sa neba", zaključio je on.
