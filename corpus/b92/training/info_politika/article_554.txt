> Izvor: B92
> Datum: sreda 5.02.2014
> Rubrika: info_politika
> Naslov: Radulovićeva lista do kraja meseca
> Članak:

Beograd -- Bivši ministar privrede Srbije Saša Radulović najavio da će do kraja februara izaći sa listom za vanredne parlamantarne izbore koji će biti održani 16. marta.
Radulović je u intervuju za novi broj nedeljnika "Vreme" rekao da je jedan od osnivača udruženja građana "Dosta je bilo. Restart" koja će sa svojom listom izaći na naredne izbore.
"Reč je o istom timu koji je radio u Ministarstvu - Dušan Pavlović, Aleksandar Stevanović i drugi ljudi koji nisu u javnosti eksponirani. Kada je reč o imenima sa naše liste, nećemo ih objaviti pre nego što je završimo, a to bi trebalo da bude gotovo do kraja februara", kazao je Radulović. "Mi imamo urušenu državu, urušene institucije sistema. One nisu nezavisne, nego su probušene od strane raznih kabineta i političkih stranaka, koje kroz njih ostvaruju svoje interese. Umesto da institucije funkcionišu u skladu sa zakonom i da vrše svoje nadležnosti, one, u stvari, rade po nalozima", ocenio je Radulović. On je kazao da se u Vladi u kojoj je bio ministar privrede ekonomska politika utvrđivala po kabinetima, odnosno u kabinetu prvog potpredsednika Vlade, koji, kako je dodao "i nije čovek koji voli da ima takve razgovore, on više voli da izdaje direktive i naredbe šta treba da se radi."
