> Izvor: B92
> Datum: ponedeljak 10.02.2014
> Rubrika: info_politika
> Naslov: Izbori neće usporiti pregovore s EU
> Članak:

Beograd -- Ministar bez portfelja zadužen za evrointegracije Branko Ružić je izrazio uverenje da parlamentarni izbori u Srbiji neće usporiti proces evrointegracija.
"Izbori su najdemokratski način izjašnjavanja građana. Neko će reći da im nije vreme, neko da im je dobar trenutak, ja bih rekao da je ovo najmanje loš trenutak, jer ćemo nakon kratke kampanje i brzog formiranja vlade, nastaviti da kormilarimo ovim procesom", rekao je Ružić.
On je, na konferenciji "Izazovi koji Srbiju očekuju na putu ka EU", rekao da izbori neće biti prepreka tom procesu, jer će skrininzi u različitim poglavljima pregovora biti održani u skladu sa ugovorenom dinamikom. Promene u vladi će, kako je objasnio, za posledicu imati smenu nekih državnih sekretara koji predvode pregovaračke timove u različitim poglavljima, ali to, uveren je, neće suštinski uticati na proces pregovora. Na konferenciji, koju su organizovali nemačka fondacija "Fridrih Ebert" i "Global progresiv forum", inicijativa poslanika socijaldemokratske orijentacije u Evropskom parlamentu, Ružić je rekao da je tehnička osposobljenost srpskih pregovaračkih timova takva da se proces usklađivanja sa evropskim pravnim tekovinama može odvijati, bez obzira na političke obrte u Srbiji. Ružić je istakao da je ambicija da Srbija završi pregovore do kraja 2019. godine realistična, ali da moraju da budu dosledno činjeni unutrašnji napori da se sprovode reforme, čak i onda kada one imaju kratkoročne negativne političke efekte. "Skoro 70 odsto građana podržava reformisanje društva i to govori o tome koliko smo blizu reformama, ali je važno da shvatimo da one neće doći same od sebe. Važno je da postoji politička volja. Bez obzira na kratkoročne negativne efekte nekih reformi, imaćemo dugoročne kvalitativne pomake nabolje za građane", istakao je Ružić. Predsednica Odbora za evrointegracije u poslednjem sazivu Skupštine Srbije Nataša Vučković konstatovala je da u našem društvu, bez obzira na veliki korak koji je država načinila u oblasti evrointegracija, i dalje postoji ekstremizam, koji se ispoljava kao otpor primeni evropskih vrednosti. Prema njenim rečima, takvo raspoloženje se ogleda pre svega u napadima na manjine i manjinske grupe, na šta država nije adekvatno reagovala procesuirajući one koji su bili nosioci pretnji. Prepreka reformama je, takođe, kako je konstatovala, konfliktnost u domaćoj politici, a neki od njenih pojavnih oblika su tabloidizacija medija i defamiranje političkih protivnika. "Ukoliko ne budemo shvatili da moramo unaprediti kvalitet političkog dijaloga i poboljšati dijalog vlasti i opozicije, nećemo moći da računamo na ozbiljnu podršku građana procesu evrointegracija", upozorila je Vučkovićeva.
