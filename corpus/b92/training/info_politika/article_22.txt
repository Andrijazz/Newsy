> Izvor: B92
> Datum: ponedeljak 6.01.2014
> Rubrika: info_politika
> Naslov: Ministarka da se bavi svojim poslom
> Članak:

Beograd -- Povodom izjave Zorane Mihajlović da s pokrajinskom vladom Bojana Pajtića nema napretka, portparolka DS poručila ministarki da se bavi svojim poslom.
Aleksnadra Jerkov je u pisanoj izjavi kazala da ministarka energetike i potpredsednica SNS "daje izjave o svemu osim o onome za šta je nadležna" i da bi "trebalo da razmišlja o poražavajućim rezultatima Vlade u kojoj sedi i svojim ličnim sramnim rezultatima, umesto što ko zna koji put građanima Vojvodine lupa packe i deli lekcije zbog načina na koji su glasali".
"Skandalozno je da ministarka Mihajlović smatra da Vlada Vojvodine treba da se stidi zbog toga što je, prema podacima Nacionalne službe za zapošljavanje, broj nezaposlenih u Vojvodini smanjen, a ne smatra da Vlada Srbije treba da se stidi što je povećala broj nezaposlenih i namerava da u 2014. otpusti još 60.000 radnika", navodi se u izjavi Jerkove. Po rečima portparolke DS "ministarka Mihajlović isto tako smatra da Vlada Vojvodine treba da se stidi i zbog toga što je gotovo polovina investitora koji su došli u Srbiju investirala u Vojvodinu", a kako kaže "ne smatra da Vlada Srbije treba da se stidi zbog toga što je, umesto 10 milijardi obećanih, pa 2 milijarde planiranih investicija prošle godine realizovano tri puta manje". "Poskupljenje struje, dupli računi za struju, stvaranje problema pri izgradnji Južnog toka, nepostojanje novog bloka u TENT-u, budžetski korisnici koji će zbog nesposobnosti ministartsva eneregetike plaćati struju 40 odsto skuplje, optužbe da je savetnik predsednika deo mafijaško-tajkunskog lobija, izjave da ministri u Vladi rade protiv državnih interesa i nameštaju poslove svojim prijateljima - to su rezulati rada ministarke koja zaboravlja da njena pozicija sa sobom nosi obavezu da rešava probleme gradjana, a ne da se svakodnevno bavi isključivo sopstvenom promocijom i neprekidnim obračunima sa ministrima iz svoje stranke preko ledja gradjana", stoji na kraju pisane izjave Aleksandre Jerkov.
