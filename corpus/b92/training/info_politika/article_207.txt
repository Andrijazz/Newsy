> Izvor: B92
> Datum: nedelja 19.01.2014
> Rubrika: info_politika
> Naslov: LDP: Izborima do efikasne vlade
> Članak:

Beograd -- Predsednik LDP Čedomir Jovanović ocenio da svako u Srbiji vidi da nemamo Vladu i da su izbori jedini put kojim možemo da dobijemo Vladu kakva joj je potrebna.
"Izbori su jedini put kroz koji možemo da dobijemo onakvu Vladu kakva nam je potrebna, efikasnu, sa jasnim planom, sposobnu da zemlju izvede iz ekonomske krize koja ju je gotovo već uništila i za koju ne možemo ni da pretpostavimo koliko će još trajati.
"LDP želi dogovor sa ljudima oko posla koji se u zemlji mora uraditi, tako što ćemo kao svaki ozbiljan narod shvatiti da je politika više od međusobnih svađa i ratova", izjavio je Jovanović agenciji Beta. Jovanović je dodao da će, kako stvari stoje, Srbija imati koalicionu Vladu, kad god da budu izbori. "I ovi izbori neće biti glasanje o tome ko je najveća partija od dve velike, nego će se na izborima odlučivati da li će LDP uticati na formiranje republičke i gradske vlasti ili će to raditi Dačić i Demokratska stranka koji su već zajedno bile na vlasti i čiji je zajednički rezultat dramatično uvećan javni dug, produbljivanje negativnih efekata ekonomske krize, dok su nas na političkom planu u potpunosti kompromitovali, predstavljajući Srbiju kao zemlju koja nije sposobna da bude ozbiljan partner ni Vašingtona, ni Brisela, ni Moskve", dodao je on. Jovanović je, takođe, ocenio da se Dačić danas ni ne bori da bude premijer već pokušava da "kao karaoke klovn" ubedi Srbiju da mu opet pruži šansu da bude na vlasti. "Ako ne bude bilo izbora ili jedino uporište politike bude Vučić, na kraju će takva situacija od njega napraviti i više od onog što o njemu danas misli deo Srbije koji ga optužuje za apsolutizam i diktaturu. Srbija ove godine ima priliku da ne prepusti svoju sudbinu u ruke jednog čoveka i jedne partije, koji god da je čovek i koja god da je partija", rekao je Jovanović. On je dodao da se to svaki put završi loše, a naročito u vreme krize, i da je jedan vođa sigurna garancija za put u bedu a kasnije i u diktaturu. Govoreći o predstojećim beogradskim izborima, Jovanović je ocenio da je Beograd prošli put pogrešio i glasao "za fiktivne gradonačelnike a ne za liste". "I tada LDP, koji nije imao kandidata za gradonačelnika, nije ušao u beogradski parlament, a gradonačelnika nisu izabrali Beograđani nego Ivica Dačić. Pa je taj isti Ivica Dačić i smenio Djilasa, kad se SPS-u ćefnulo i kad im je odgovaralo. E pa, ako Beograđani na ovim izborima ne žele da im Ivica Dačić određuje ko će da vodi grad, bilo bi dobro da glasaju za LDP. Mi smo vakcina protiv uticaja Slobinog naslednika na Beograd", dodao je lider LDP-a.
