> Izvor: B92
> Datum: sreda 15.01.2014
> Rubrika: info_politika
> Naslov: Ustavne promene rešavaju autonomiju
> Članak:

Novi Sad -- Pitanje autonomije Vojvodine neće biti rešeno izmenama važećeg Statuta, već ustavnim promenama, kaže potpredsednik Vlade Vojvodine Goran Ješić.
Pitanje autonomije Vojvodine neće biti rešeno izmenama važećeg Statuta, kojeg je delimično osporio Ustavni sud, već ustavnim promenama koje će omogućiti decentralizaciju Srbije i definisanje statusa pokrajine, izjavio je Ješić.
"Vojvođansko pitanje otvoreno je gotovo 100 godina, i to se ne može rešiti jednim aktom kao što je Statut Autonomne Pokrajine Vojvodine", rekao je Ješić za Radio-televiziju Vojvodine. On je ocenio da je "više nego očigledna" želja Srpske napredne stranke da se "dočepa" pokrajinske vlasti i dodao da je takva tendencija već viđena i na lokalnom nivou "gde se kupuju odbornici". "Situacija je takva da se svim sredstvima pokušava preuzeti vlast, kao i na lokalu. Tako je u Pećincima čovek držan u pritvoru 40 dana pod izgovorom da ne može da se nađe svedok, a svedok je inače predsednik opštine, samo da bi se uvele privremene mere i raspisali novi izbori", rekao je Ješić. Prema njegovim rečima, aktuelna vladajuća koalicija u Skupštini Vojvodine funkcioniše "besprekorno" i nema nikakvih problema u donošenju odluka. Govoreći o odnosu Pokrajinskog odbora Demokratske stranke (DS) prema unutarstranačkim trvenjima i pokušajima smene Dragana Đilasa, Ješić je rekao da je taj odbor doneo zaključak da ne treba ići u unutarstranačke izbore i da se "Đilasu mora dati poštena šansa". On je naveo i da samo dva stranačka odbora iz Vojvodine to nisu prihvatila, od kojih je jedan subotički. "Dragan Đilas apsolutno zaslužuje podršku, imaće izborne cikluse da se pokaže, a predstoji nam i reforma stranke i vraćanje ideologije u DS. I najveći deo stranke podržava trenutnu strukturu u vrhu DS. Očekujem otvorenu raspravu na Glavnom odboru, ali i odgovore na pitanja da li mi političko delovanje podrazumevamo samo u kontekstu učešća u vlasti", rekao je Ješić. Prema njegovim rečima, Dragan Djilas treba da bude kandidat za gradonačelnika Beograda, bez obzira na mogućnost da se istovremeno raspišu i republički izbori. "Ako budu i parlamentarni izbori, nije sporno da on bude nosilac i te liste", kaže Ješić. Dodao je i da su za demokrate vanredni republički izbori važni, ali "ne krucijalno važni", jer je ovo vreme da se stranka reformiše. "Naš cilj su lokalni i pokrajinski izbori 2016. godine, za koje moramo da budemo apsolutno spremni", naveo je Ješić.
