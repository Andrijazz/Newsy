> Izvor: B92
> Datum: petak 10.01.2014
> Rubrika: info_politika
> Naslov: Odluka o izborima još "na čekanju"
> Članak:

Beograd -- Odluke SNS o vanrednim izborima još nema, iako je najavljeni rok bio 10. januar. Lider naprednjaka Aleksandar Vučić kaže da će se na odluku "sačekati još malo".
Iako je većina funkcionera naprednjaka za izlazak na birališta u ovoj godini, lider najjače vladajuće stranke nije doneo konačnu odluku, a još nije zakazana ni sednica Predsedništva te stranke. Inače, evropski izvestilac za Srbiju Jelko Kacin, koji boravi u Beogradu, kaže da vanredni izbori ne bi usporili evrointegracije Srbije.
"To mi je najteže pitanje, jer se bavimo svim državnim problemima, ali ćemo morati uskoro da održimo sednicu predsedništva, gde ćemo doneti konačnu odluku. Još nisam spreman za tu sednicu", rekao je Vučić. O mogućim izborima nije želeo da govori ni premijer, tvrdeći da Vlada radi bez obzira na njih. Na pomen izbora osmehnuo se i premijer ističući da je posao Vlade Srbije da radi. "Nismo razgovarali o izborima, sto puta sam rekao da to nije pitanje za Vladu, već za stranke. Da li radimo ili čekamo izbore? Mi u Vladi smo radili, 3. januara smo imali sednicu, radili smo i za praznike, kada su drugi odmarali i plandovali", rekao je Dačić,. Poruku koalicionim partnerima uputio je i Dragan Marković, lider Jedinstvene Srbije, - ili da odmah raspišu izbore ili da se okrenu životnim stvarima, kao što je otvaranje novih radnih mesta. Izaslanik EU Jelko Kacin nije želeo da govori o izborima u Srbiji, jer za njih nije nadležan, ali je uveren da oni ne bi ni ugrozili ni usporili evrointegracije Srbije. On je istakao da postoje i "plan A i plan B". "Ako i budete imali izbore, onda će do formiranja nove koalicije i vlade ta vlada biti na snazi, a Tanja Miščević će dolaziti s timom u Brisel i radiće sa nama", rekao je Kacin. Savetnik srpske vlade za evropske integracije Franko Fratini danas je povodom mogućnosti izbora ocenio da bi oni "mogli da budu dobri, ako daju jasnog pobednika". On je rekao da je razgovarao s prvim potpredsednikom Vlade Aleksandrom Vučićem i o izborima i o dilemi da li bi oni bili dobri u ovom trenutku za Srbiju. "Rekao sam mu svoje mišljenje, a to je da su izbori dobri, ako bismo dobili jasnog pobednika i ako bi posle njih bila formirana još jača i odlučnija vlada", kazao je Fratini.

Potpredsednik Srpske napredne stranke Bratislav Gašić izjavio je da će o vanrednim izborima odlučiti lider te stranke Aleksandar Vučić, uz opasku da se izborima protive jedino oni koji bi da zadrže sadašnje pozicije, "kojima je ovakvo stanje dobro". U intervjuu Tanjugu Gašić nije želeo da licitira kada će Vučić zakazati sednicu Predsedništva, ali je rekao da bi to moglo biti u narednim danima. "Svi su na prethodnoj sednici Predsedništva bili saglasni da predsednik stranke, koji ima najviše informacija od svih nas i u svim sferama, treba da donese odluku o vanrednim izborima i predloži to Predsedništvu, koje bi onda odluku donelo na narednoj sednici", rekao je Gašić, uveren da su na lokalnim izborima u Zemunu, Voždovcu, Odžacima, Kostolcu i Vrbasu građani pokazali da traže od SNS da sa većim kapacitetom i, naravno, većom odgovornošću preuzme vođenje Srbije u narednom periodu. Upitan ko su protivnici vanrednih izbora i koji su njihovi razlozi, Gašić je rekao da tu spadaju svi "koji bi da zadrže pozicije koje imaju". "Ne bih želeo da kažem da je to SPS ili bilo ko od naših koalicinih partnera, ali svi oni koji žele da zadrže svoje pozicije su najveći protivnici parlamentarnih izbora. Svi oni kojima je ovakvo stanje dobro. Mi smo u SNS svesni da moramo da preduzmemo duboke i bolne rezove da bismo sistemski mogli da uredimo Srbiju, zato i želimo sa većom odgvornošću da uđemo u taj proces", rekao je Gašić. On je istakao da se SNS i razlikuje od drugih po tome što se kod naprednjaka radi s velikom odgovornošću, a pri tome je prisutna velika želja za promenama koje će omogućiti da se već naredne godine mnogo bolje živi u Srbiji. "Mi gledamo šta je bolje za građane Srbije u ovom trenutku i time se rukovodimo i toga se držimo", naveo je Gašić i dodao da su pripreme za skupštinu SNS, zakazanu za 25. januar, završene. "Skupština jeste sazvana da bismo predstavili novi Akcioni plan na temu kako SNS vidi u budućnosti Srbiju. To je ono što nam je mnogo bitno", istakao je Gašić, najavljujući promene u Predsedništvu, Glavnom odboru, statutarne promene kojima bi "najveća stranka na političkoj sceni mogla da funkcioniše u zadatim situacijama". "Čišćenje stranke je, po meni, jedna gruba reč", rekao je Gašić komentarišući napise u pojedinim medijima da će doći do "čišćenja" kadrova u SNS. On je objasnio da se nisu svi jednako snašli na svojim pozicijama te da je stoga bitno da oni koji nisu dali dovoljno prosto budu zamenjeni drugima koji imaju i veću želju za dokazivanjem i u prethodnih su godinu i po pokazali rezultate. "Njih treba da na neki način podignemo u toj stranačkoj hijerarhiji, jer će to i samoj stranci značiti", kazao je on i ponovio da se za godinu i po na vlasti tačno videlo gde i u kojim mestima je bilo problema, a gde rezultata. Naravno da će doći do promene i nadam se da će doći i do podmlađivanja stranke i u Predsedništvu i Izvršnom i Glavnom odboru, tako da stranka kao veliki organizam funkcioniše kako to od nje građani Srbije i očekuju, kaže Gašić. Komentarišući česta "prepucavanja" između funkcionera SNS i DS Gašić je rekao da ga apsolutno ne interesuje šta se dešava u DS niti "njihove svakodnevne izjave da žele izbore a zapravo mole Boga da ih ne bude". "Ne možemo da dozvolimo sebi da se bavimo nekad velikom, a danas malom strankom, već se SNS bavi onim za šta su je građani Srbije izabrali i delegirali, a to su velike i teške promene, pre svega u privredi i, naravno, borba protiv korupcije i kriminala", naveo je Gašić uz napomenu da "DS nije pozvana nikog da kritikuju, jer je za 12 godina uništila u Srbiji sve što je mogla". Na pitanje da li bi izbori usporili reforme i evropske integracije Gašić je rekao da bi, naprotiv, nakon kratke kampanje i brzog formiranja vlade moglo punim kapacitetom da se još brže krene u te procese i da se ne bi izgubila godina, kako neki tvrde. "Ukoliko bi bila kratka kampanja od 45 dana, zašto na izborima 16. marta, uz Beograd, gde je trećina građana Srbije, ne bi i druge dve trećine glasale i to za republički parlament? Time bi se bitno uštedeli troškovi i ne bi se zaustavljao proces reformi", primetio je Gašić.
