> Izvor: B92
> Datum: petak 10.01.2014
> Rubrika: info_politika
> Naslov: Gašić: Izbori kad i beogradski
> Članak:

Novi Sad -- Potpredsednik SNS Bratislav Gašić izjavio da bi bilo "logično" da se vanredni izbori održe kada i izbori za Skupštinu Beograda, tj. najkasnije 16. marta.
"Bilo bi logično, ako je 16. mart poslednji dan za beogradske, na koje izlazi trećina Srbije, da se tada održe i vanredni parlamentarni, ukoliko bude doneta odluka o tome da idemo na republičke izbore", rekao je Gašić za današnji novosadski Dnevnik.
On je dodao da deo potpredsednika i članova Predsedništva SNS zastupa stav da je potrebno ići na vanredne parlamentarne izbore, kako bi stranka mogla da ima veći kapacitet u realizaciji "većih i bolnih reformi". "Saglasni smo u tome da kampanja ne treba da bude duga, da ne bi zaustavila život u Srbiji, već kratka, brza i hajde da vidimo šta narod, građani Srbije, misle", kazao je Gašić. Potpredsednik SNS je ocenio da u trenutnoj situaciji naprednjaci dele odgovornost za stanje u Srbiji sa nizom partnera, koji ih "možda u nekim situacijama koče" da sprovedu započeto.
