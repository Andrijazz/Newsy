> Izvor: B92
> Datum: ponedeljak 27.01.2014
> Rubrika: info_politika
> Naslov: "Vučić je ozbiljno vagao"
> Članak:

Beograd -- Profesor Fakulteta političkih nauka Zoran Stojiljković kaže da je, iako je javnost bila pripremana za izbore, Vučić ozbiljno vagao pre donošenja odluke.
„Šta je proračun? To je Vučić i rekao. On računa da bude na vlasti još jedno šest do 10 godina. On zna, kao što i mi znamo, da se nalazimo pred nečim što je gadno i politički neupotrebljivo. A to je temeljna, ozbiljna kriza, nezaposlenost, sistemska korupcija koja je samo načeta jer nije ušla u političku elitu...“, kaže Stojiljković.
On zato smatra da je iz perspektive naprednjaka bolje da izbori ponovo budu za četiri godine kada se mogu javiti efekti nego za dve, jer nijedan ekonomista ne bi mogao da kaže da se efekti za obične gradjane mogu osetiti pre 2016. ili 2017. godine. "Šta mu treba kao rezultat? Pa treba mu situacija u kojoj na izborima može eventualno da dođe do polovine glasova sa onima koji mu se nude, od kojih neki nisu beznačajni poput Rasima Ljajića, koji mogu da mu dovedu taj deo do 50 odsto glasova", objasnio je Stojiljković. Govoreći o DS, Stojiljković je rekao da će biti intresantno da se vidi šta će se desiti sa DS u kamapanji i izrazio bojazan da ima ideja da ta stranka ne nastupi jedinstveno. Stojiljković je naglasio da bi on lično voleo da se na izbore ne ide sada, već tek nakon izborne reforme koja je Srbiji, kako je naglasio, neophodna. "Sada imamo čaršav liste sa 250 imena koje pokrivaju celu Srbiju, a pri tome polovina opština nema predstavnike, a građni nemaju uticaja ko će biti na listi, pa tako neko ko je na početku liste gledaće u šefa ili šeficu, a ne na građane. Sa druge strane, ovaj sistem 'ugurao' je 46 stranaka u parlament, od kojih se 25 vrti oko vlade i to su ogromni troškovi", ukazao je Stojiljković. Druga ozbiljna reforma koja je potrebna, kako smatra, je "kontrola juriša 20.000 do 30.000 partijskih komesara" na mesta u javnim preduzećima i ustanovama i potreba da se uvede interna i eksterna revizija poslovanja i zapošljavanja. Kada je reč o reformama, Stojiljković je rekao da nisu mogle da budu sprovedene reforme koje bi morale prethodno da odgovore ko je kriv za nastalu situaciju. "Zakon o radu treba da izgleda tako da kada ga čita i poslodavac i sindikat da bude jednako prihvatljiv i neprihvatljiv za njih. Ovaj zakon o radu ima jednu logiku u kome sve zaposlene treba učiniti nesigurnim, zapošljavati na odredjeno vreme sa velikim mogućnostima ukidanja te pozicije, smanjiti zarade kada god niste na 'izvolite', kada ste na godišnejm odmoru ili bolovanju", naveo je Stojiljković. Stojiljković je, govoreći o predstojećim izborima i ponudi, građanima poručio da mnogo više razmišljaju kada izlaze na izbore, da pažljivo gledaju ko formira izborne liste, kao i da analiziraju ko su prvih 100 ljudi koji će se naći na listi naprednjaka i prvih 50 na listi DS i kakav je njihov kapacitet. "Ako neko nešto obeća to treba da bude merljivo", rekao je Stojiljković, a na pitanje da li je neka stranka ispunila predizborna obećanja odgovorio da je dobar deo obećanja SNS u vezi borbe protiv korupcije i kriminala ostvaren i da je zato rejting Vučiću i SNS povećan, ali da to nije dovoljno. Umesto što nemaju moć, građani bi zato morali da se mobilišu, a time i mediji i da, kako kaže, dobro promisle kada izlaze na izbore i kada glasaju, odnosno trebalo bi kako kaže Stojiljković, da pročitaju listu kandidata stranaka, pogledaju njihove biografije i tek onda razmisle o svemu. Mediji, s druge strane, treba da utiču na to da se od stranaka traži izborni manifest, pa da se vidi šta je spinovanje, a šta pravi program.
