> Izvor: B92
> Datum: subota 25.01.2014
> Rubrika: info_politika
> Naslov: "Očekujem izbore 16. marta"
> Članak:

Beograd -- Nebojša Stefanović rekao je novinarima ispred Sava Centra da bi vanredni parlamentarni izbori trebalo da budu održani 16. marta, istog dana kada i gradski.
"Očekujem da će Predsedništvo prihvatiti predlog predsednika za raspisivanje vanrenih parlamentarnih izbora. Iako smatram da je ova vlada imala dosta uspeha pre svega u borbi protiv korupcije i organizovanog kriminala, mislim da je potrebno ubrzati reforme. Potrebna je provera narodne volje", rekao je Stefanović, prenosi Blic.
Potpredsednik SNS je dodao da očekuje "ubedljivu većinu na Predsedništvu sutra", kao i da zbog racionalnosti izbori bi trabalo da budu 16. marta kada i gradski. Stefanović je novinarima rekao da je najznačajniji razlog zbog kojeg treba ići na izbore to što je građanima potrebna "brza traka i neuporedivo brže napredovanje". On je naveo da je najvažnije da se jasno poruči da su izbori razlog da se nešto promeni u Srbiji, ističući da ne zna kakva će biti procedura i da sve zavisi od koraka vlade, jer postoji nekoliko scenarija za raspisivanje izbora. "Ne znam kakva će procedura biti dalje, ali parlament nema nikakvu ulogu više u tome", rekao je Stefanović koji je i predsednik Skupštine Srbije. On je dodao da ako se predlog SNS realizuje brzo više ne može biti sednica parlamenta. Stefanović je naveo i da sve opozicione stranke traže izbore i da su izbori dobar način da se proveri šta narod misli o politici Aleksandra Vučića i SNS-a. Upitan, da li se ministar privrede Saša Radulović preporučuje ili diskvalifikuje za dalje reforme Stefanović je rekao da u ovom trenutku ne želi da komentariše potez ministra Radulovića jer je naprednjacima, kako je rekao, najvažnije da Srbija brže ide napred i da je ta stranka tome posvećena. Stefanović je rekao da u Srbiji postoji dosta ljudi koji teško žive i dosta problema sa kojima treba da se suoči i da, iako je vlada imala dobre poteze i počela snažnu borbu protiv korupcije i kriminala, pristupanje EU i stabilizovala ekonomiju, i dalje je građanima potrebna brza traka i neuporedivo brže napredovanje. Podsetimo,za B92 je potvrđeno da ministar privrede Saša Radulović podnosi ostavku na tu funkciju. Aleksandar Vučić rekao na Izbornoj skupštini stranke da će sutra na sednici Predsedništva SNS predložiti da se održe vanredni parlamentarni izbori. Reagujući na tu najavu, potpredsednica SPS Slavica Đukić Dejanović izjavila da su socijalisti spremni za izbore.

Funkcioner SNS Nikola Selaković izjavio je danas da je uveren da će stranka dati podršku njenom predsedniku Aleksandru Vučiću za raspisivanje vanrednih parlamentarnih izbora i poručio da su naprednjaci pokazali zrelost i državotvornost. "Problema ima još mnogo koji su se gomilali decenijama i koji nisu rešavani na adekvatan način i zato je potrebna nova podrška i da tu energiju koja se oseti medju gradjanima i podršku proverimo", rekao je Selaković novinarima u beogradskom Sava centru gde se održava izborna skupstina naprednjaka. Selaković, koji je član predsedništva SNS, a koji se u medijima pominje kao novi potpredsednik stranke, nije želeo da kaže da li očekuje da bude izabran na to mesto budući da će skupština o toj tački razgovarati u toku dana, ali je naglasio da bi to za njega predstavljalo dodatnu odgovornost. "Ne bih spekulisao. Nismo došli do te tačke dnevnog reda. To bi za mene bilo nešto izuzetno, ali i nešto što obavezuje na još požrtvovaniji rad i u stranci i u državi Srbiji", rekao je Selaković koji je i ministar pravde. On smatra da je SNS na ovoj vanrednoj skupštini pokazala svoju političku zrelost i državotvornost, kao i spremnost da nastavi intenzivnije da radi na putu modernizacije i osavremenjavanja Srbije. "To je put koji je SNS vodjena Vučićem pokazala i to je novi vetar koji se osetio na političkom nebu u poslednjih godinu i po dana", poručio je Selaković, zaključujući da su gradjani prepoznali želju naprednjaka da probleme rešavaju. Selaković je uveren i da će Vučić dobiti podršku za ponovni izbor na mesto predsednika stranke. Skupština SNS je usvojila je danas izmene Statuta kojim je, izmedju ostalog, predvidjeno da se broj potpredsednika poveća sa dosadašnjih pet na šest.
