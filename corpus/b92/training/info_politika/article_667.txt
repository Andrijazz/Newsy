> Izvor: B92
> Datum: ponedeljak 10.02.2014
> Rubrika: info_politika
> Naslov: Dinkić:Pre s Tadićem nego s Đilasom
> Članak:

Novi Sad -- Lider URS Mlađan Dinkić izjavio je da bi radije pravio vladu sa Borisom Tadićem nego sa Draganom Đilasom.
On je rekao i da, ako SNS bude zagovarala politiku stezanje kaiša, URS neće imati šta da traži sa njima u vladi.
''Zajedno smo (sa Tadićem) radili u jednom periodu i napravili zajedno dobre stvari'', rekao je u emisiji "Jedan na jedan'' na RTV Dinkić dodajući da će URS biti sa onima koji su protiv politike stezanja kaiša, a za investicije i zapošljavanje uz obrazloženje da ne mogu da budu u vladi koja ima potpuno suprotan program. Ukazujući da je imao primedbe na rad tadašnjeg premijera Mirka Cvetkovića i da je predlagao da se on zameni jer narod nije bio zadovoljan i moralo je da se radi brže i bolje sa boljim premijerom, on je istakao da on tu vladu nije obarao, jer je fer. ''Prošlo vlada imala je četiri godine mandata. Da smo hteli mi bi ih obarali, a nismo jer sam bio fer. A što se tiče ove vlade nismo se ni sa kim svađali. Njena rekonstrukcija je bila čista politička igra. Očigledno je da oni koji su tu vladu kreirali nisu imali nameru da ona traje četiri godine, a mi smo tu bili koleteralna šteta'', rekao je Dinkić. On je naveo i da ''nikada nismo imali ovakvu atmosferu da postoji jedan značajan procenat autocenzure u delu medija, strah''. ''Ja se ne plašim nikoga niti bilo čega, međutim nisam ja problem mislim da je problem u tome što mnogi ne shvataju koliko je važno da se u jednom segmentu promeni ta naša unutrašnja politika'', rekao je Dinkić. On je naveo da je čudna atmosfera jer svi proglašavaju naprednjake kao apsolutne favorite, a oni ''imaju jednog sposobnog čoveka, a to je Aleksandar Vučić, koga narod voli''. Međutim, on je upozorio da Vučić neće moći da obavi sam sve stvari i zapitao se ko će da radi bilo šta da velike ideje sprovede u delo, jer nema ljudi. ''Čudno je što se provlači kroz medije da maltene ne treba da se izlazi na izbore jer se zna pobednik i čudno je da u takvim uslovima nije bilo dovoljno pameti naslednika 5. oktobra da se okupe udruže i ponude jasan program'', rekao je Dinkić. Lider URS je rekao i da je glupost ako je čoveku sujeta ispred interesa države. Na pitanje da li će nova vlada imati pun mandat on istakao da će to zavisiti ne od toga koliko će koja partija dobiti mandata, nego koliko će biti sposobna da reši egzistencijalne probleme ljudi i da šansu ljudima za posao. ''Ako to ne uspe, mogu naprednjaci imati 150 mandata, a ta vlada može da doživi bosanski scenario'', rekao je Dinkić i dodao da su dešavanja u Bosni ozbiljna poruka i svim političarima u Srbiji. On je naveo i da narod u Srbiji vrlo teško živi i da se nikada ne zna kada može da se upali varnica. ''Bez obzira koliko će koja partija na ovim izborima dobiti mandata ako ne bude imala sposobne ljude koji mogu da naprave ozbiljne promene u ekonomiji i poboljšaju životni standar ljudi bosanski scenario moguć i u Srbiji'', rekao je Dinkić.
