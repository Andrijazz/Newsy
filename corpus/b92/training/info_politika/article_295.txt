> Izvor: B92
> Datum: subota 25.01.2014
> Rubrika: info_politika
> Naslov: Kesić:SAD nisu oduševljene izborima
> Članak:

Vašington -- Vest o najavi vanrednih parlamentarnih izbora u Srbiji nije primljena s oduševljenjem u Vašingtonu, smatra analitičar Obrad Kesić.
Kesić smatra da je Amerika protiv izbora jer je za nju sada glavni prioritet ispunjavanje dogovorenog kroz Briselski sporazum.
On je dopisniku Tanjuga u SAD rekao da misli da je američka vlast želela da se izbori odlože bar do kraja godine. "Čini mi se da je cilj Amerike da se sada krene u novu rundu pregovora i ona želi da što pre dodje do okvirnog sporazuma o odnosima Beograda i Prištine. Medjutim, postoji zabrinutost da će cela stvar sada morati da čeka", ocenio je Kesić. Prema njegovim rečima, sada je "osetljivo vreme na Kosovu i Metohiji" i u Vašingtonu postoji mišljenje, pošto slede izbori, da se sprema konačan politički obračun Hašima Tačija i Ramuša Haradinaja. "Smatram da sve to zajedno stvara nervozu kod vlasti u SAD, koje strahuju da se dalji pregovori odlažu", zaključio je Kesić.
