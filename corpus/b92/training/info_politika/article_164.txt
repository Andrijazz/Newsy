> Izvor: B92
> Datum: petak 17.01.2014
> Rubrika: info_politika
> Naslov: Revizori prijavili i Kalanovićevu
> Članak:

Beograd -- DRI prijavila sudovima 200 osoba zbog prekršaja ili privrednih prestupa. Prekršajno terete i bivšu ministarku Vericu Kalanović i 26 predsednika opština.
Državna revizorska institucija u petak je podnela sudovima 166 zahteva za pokretanje prekršajnog postupka i 17 prijava za privredni prestup. DRI je tužilaštvima podnela i 35 krivičnih prijava protiv više od 200 odgovornih lica.
Na spisku osoba protiv kojih je podnet zahtev za pokretanje prekršajnog postupka su i bivša ministarka regionalnog razvoja i lokalne samouprave Verica Kalanović i državni sekretar Milan Đokić, predsednica Prvog osnovog suda u Beogradu Tanja Šobat, kao i načelnik Ministarstva unutrašnjih poslova Željko Kojić, direktor "Infostana" Darko Berberović, ali i generalni direktor EPS-a Aleksandar Obradović... Prijave su podnete i protiv bivših direktora JP "Elektroprivreda Srbije" Dragomira Markovića, "Beogradske elektrane" Zorana Predića i "Parking servisa" Bobana Kovačevića, ali i bivšeg direktora PTT "Saobraćaja Srbije" Gorana Ćirića... Na spisku za pokretanje prekršajnih postupaka se nalaze i brojni direktori javnih preduzeća iz gotovo svih gradova Srbije, ali i 26 predsednika opština poput Branimira Kuzmanovića (Vračar), Miroslava Čučkovića (Obrenovac), Čedomira Živkovića (Vršac), Zorana Seizovića (Vrnjačka Banja), kao i čelni ljudi Smederevske Palanke, Kosjerića, Titela, Temerina, Prokuplja, Ćuprije, Bosilegrada, Sokobanje...
OPŠTINARI KRIVIČNO Krivične prijave podnete su i protiv trojice predsednika opština. I to čelnih ljudi Vračara - Branimira Kuzmanovića, Kosjerića - Dragana Vujadinovića i Ćuprije - Slobodana Lazića.
OPŠTINARI KRIVIČNO
Krivične prijave podnete su i protiv trojice predsednika opština. I to čelnih ljudi Vračara - Branimira Kuzmanovića, Kosjerića - Dragana Vujadinovića i Ćuprije - Slobodana Lazića.
U oblasti obaveznog socijalnog osiguranja prijave su podnete protiv Dragana Draškovića, bivšeg direktora Kliničkog centra Vojvodine, kao i Dragana Kalinovića, bivšeg direktora Republičkog fonda za penzijsko i invalidsko osiguranje. Na spisku se nalaze i odgovorni u Agenciji za lekove i medicinska sredstva, kao i u Agenciji za osiguranje i finansiranje izvoza... Državna revizorska institucija podnela je zahteve za pokretanje prekršajnog postupka zbog nepoštovanja pojedinih odredbi Zakona o budžetskom sistemu, Zakona o javnim nabavkama, Zakona o radu, Zakona o platama u državnim organima i javnim službama, Uredbe o budžetskom računovodstvu, dok je prijave za privredne prestupe podnela usled nepoštovanja odredbi Zakona o računovodstvu i reviziji. Krivične prijave protiv odgovornih lica Institucija je podnela zbog preuzimanja obaveza iznad iznosa određenih aproprijacijama koje su im odobrene za određene namene u budžetskoj godini, protivzakonite naplate i isplate, nesavesanog rada u službi, kao i krivičnog dela falsifikovanje službenih isprava. Ranije je Državna revizorska institucija, u postupku revizije, iz Programa revizije za 2013. godinu, podnela 29 prijava, i to 24 zahteva za pokretanje prekršajnog postupka, jednu prijavu za privredni prestup i četiri krivične prijave.
