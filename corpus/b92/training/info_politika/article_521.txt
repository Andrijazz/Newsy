> Izvor: B92
> Datum: utorak 4.02.2014
> Rubrika: info_politika
> Naslov: Jovanović: Čanka više ne čekamo
> Članak:

Beograd -- Lider LDP Čedomir Jovanović kaže da je očigledno da se LSV, koja nije do sada odgovorila na poziv LDP za zajednički nastup na izborima, odlučila za Tadića.
"Bili smo jasni u poruci LSV - čekamo do 4. februara, jer je to prvi trenutak u kome krećemo u posao - odgovora nema, što je jasan odgovor. Čanak je izabrao (Borisa) Tadića, nisam im nikada želeo ništa loše, neka im bude kako rade", rekao je Jovanović.
On je na konferenciji za novinare, koju je držao zajedno sa predsednikom SDU Žarkom Koraćem, rekao da je, budući da LSV nije odgovorila na jasnu inicijativu, sada jasno da će LDP i SDU pred Vojvođane ići bez Nenada Čanka, ističući da nema vremena za čekanje, jer mnogo posla treba obaviti. Jovanović je rekao da mu je žao što drugi još kalkulišu i biraju "između nas i drugih" i dodao da je LDP napravila logičan dogovor sa SDU o zajedničkom izlasku na izbore i nastavku dugogodišnje saradnje. Jovanović je objasnio da je LDP sa LSV godinu dana razgovarao, ne o koaliciji koja bi donela, kako je rekao, dva odsto više glasova, već o rešavanju problema, ali takav zajednički dogovor bi LSV omogućio da deluje i na republičkom nivou. "Za mene je izostanak odgovora - odgovor, a za njih je prostor da dodatno razmisle", rekao je Jovanović. On je ponovio da u bloku koji vodi Boris Tadić ne vidi mesto za LDP, navodeći da je tu pre svega reč o obračunu ljudi koji su bili u jednoj stranci, a svi zajedno su odgovorni za situaciju u Srbiji. "Mislim da je fer u Vojvodini pokušati saradnju s onima koji su deo te Vojvodine, ali između LSV, koja navodno bira između nas i Tadića, i čitave Vojvodine, izbor je lak. Vojvodino, vreme je, a Čanak neka čeka Tadića", rekao je Jovanović. Na pitanje da li partner LDP nakon izbora mogu biti naprednjaci, Jovanović je odgovorio da nema prostora za pijacu. "Nije tačno da su ovo izbori u koje LDP ulazi tek tako da bi prodavao podršku", rekao je Jovanović. Jovanović je ranije, na sednici Glavnog odbora, saopštio da LDP ostavlja LSV rok do 4. februara da se izjasni o zajedničkom izlasku na izbore.
