> Izvor: B92
> Datum: sreda 29.01.2014
> Rubrika: info_politika
> Naslov: Nikolić u podne raspisuje izbore
> Članak:

Beograd -- Predsednik Srbije Tomislav Nikolić potpisaće danas u podne ukaz o raspuštanju parlamenta i odluku o raspisivanju izbora za narodne poslanike.
Premijer i potpredsednik Vlade, Ivica Dačić i Aleksandar Vučić, predali su juče Nikoliću obrazložen predlog Vlade za raspuštanje Skupštine Srbije i raspisivanje vanrednih parlamentarnih izbora.
Predsednik Srbije je tada istakao da su svi svesni da je vlada učinila mnogo i ostvarila mnoge ciljeve, a jedan od najvažnijih je početak pregovora sa EU, da je imala jednu rekonstrukciju i da je s pravom shvatila da treba da proveri kako stoji pitanje legitimiteta i potom da se ubaci nova energija u sastav vlade. "Nakon toga, ljudi koji budu izabrani na parlamentarnim izborima na jednoj čvrstoj i solidnoj osnovi koju je postavila ova vlada, nastaviće da grade našu evropsku Srbiju, evropsku kuću, sigurnu od kriminala i kuću koja će izgrađivati svoju ekonomiju i izvršiti reforme", rekao je Nikolić i poručio da su pred novom vladom veliki poslovi. On je naglasio da Srbija neće stati u kampanji i da će funkcionisati sve institucije. "Obratiću se sutra, jer postoji želja vlade da se ovaj problem brzo reši, postoji želja skoro svih poslaničkih grupa da se parlamentarni izbori održe što pre, ja ću poštovati Ustav Srbije kao i uvek, tako da ćete biti obavešteni najverovatnije tokom sutrašnjeg dana o datumu održavanja vanrednih parlametnarnih izbora", rekao je juče presednik Srbije. Nikolić će, prema ranijim najavama, izbore raspisati za 16. mart, za kada su zakazani i lokalni izbori u Beogradu. Biće to 10. parlamentarni izbori od uviđenja višestranačja, a 7. vanredni. Kabinet Ivice Dačića izabran je 27. jula 2012. godine, a rekonstruisan 2. septembra 2013.
