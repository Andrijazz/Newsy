> Izvor: B92
> Datum: utorak 28.01.2014
> Rubrika: info_politika
> Naslov: Tadić predvodi Demokratski front
> Članak:

Beograd -- Kako B92 nezvanično saznaje, Boris Tadić je odlučio da predvodi Demokratski front u kome će biti deo DS, Dušan Petrović i Nenad Čanak, a sa LDP se pregovara.
Uz Tadića bi tako na predstojećim izborima, u novoj političkoj partiji pod imenom Demokratski front, trebalo da učestvuju neki sadašnji članovi DS, zatim okupljeni oko poslaničke grupe "Zajedno za Srbiju" bivšeg demokrate Dušana Petrovića, kao i Liga socijaldemokrata Vojvodine Nenada Čanka.
"Zajedno za Srbiju" je u sada već raspuštenom parlamentu Srbije imao sedam poslanika, među kojima su četiri bivša člana DS Dušan Petrović, Miodrag Đidić, Boško Ristić i Milovan Marković, kao i nekadašnji funkcioneri frakcije SPO, tzv. Izvorni SPO. Nezvanično, u toku su pregovori sa LDP, čiji je lider Čedomir Jovanović u nedelju izjavio da je "vreme da LDP počne da sprovodi svoju politiku", ali da pred vanredne izbore prvi sagovornici LDP-a "svakako neće biti stranke današnje vladajuće koalicije". Boris Tadić je počasni predsednik DS-a, a na nedavnoj maratonskoj sednici GO DS-a većina članova stala je uz lidera stranke Dragana Đilasa. Tadić je tada rekao da nije zadovoljan odlukom stranke. Podsetimo da su tada Đilasa, između ostalih, podržali Bojan Pajtić, Dragoljub Mićunović, Vida Ognjenović, Nataša Vučković, Dragan Šutanovac, dok su Tadićev predlog podržali Miki Rakić, Slobodan Homen, Snežana Malović i druge demokrate koji su bili na funkcijama za vreme predsedničkog mandata Borisa Tadića. Tada je predsednik Političkog saveta Demokratske stranke Dragoljub Mićunović pozvao sve članove DS-a, a ne samo Glavnog odbora, da ostanu jedinstveni. Mićunović je ranije rekao i da Demokratska stranka nije "ni Draganova, ni Borisova". Boris Tadić je, međutim, ubrzo odbio poziv Dragana Đilasa da pomogne kampanju DS-a za beogradske izbore kada su u medijima i počele da se pojavljuju spekulacije da će Tadić na izbore ići sa svojom listom.
