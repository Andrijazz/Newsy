> Izvor: B92
> Datum: petak 10.01.2014
> Rubrika: info_politika
> Naslov: Hoće li biti smene u vrhu DS?
> Članak:

Beograd -- Sednica GO DS, zakazana za 18. janauar, mogla bi da donese i promene u vrhu stranke, nakon što su opštinski odbori Vračara i Zemuna zatražili smenu lidera.
Zasad je za B92 potvrđeno samo to da su takvu odluku doneli odbori u Zemunu i Vračaru, ali ima nagoveštaja da će o ovome uskoro raspravljati još neki odbori.
Ukoliko predsednik DS Dragan Đilas do sednice 18. januara ne podnese ostavku, ovi opštinski odbori traže da GO pokrene proceduru da se predsedniku izglasa nepoverenje i da se donese odluka o njegovoj smeni.
Prethodnih dana se u medijima intenzivno govorilo o tome da struja bliska počasnom predsedniku DS Borisu Tadiću nije zadovoljna načinom na koji Dragan Đilas vodi stranku i da radi intenzivno na njegovoj smeni, a ujedno i na povratku Borisa Tadića na čelo demokrata. Pokrajinski odbor DS dao je ranije preporuku da se unutarstranačke aktivnosti odlože do održavanja beogradskih izbora, ali ni tamo ne odbacuju mogućnost da neki odbori samostalno ne izađu sa svojim stavom o kadrovskim rešenjima u stranci. Tako se očekuje da se o sudbini predsednika DS, osim Zemunskog i Vračarskog odbora, i izjasne jos neki opštinski odbori u Beogradu, centralnoj Srbiji i Vojvodini. Niko iz vrha DS, pa ni predsednik Dragan Đilas za sada ne žele da daju izjave povodom ove inicijative. Analitičari ocenjuju da nije čudno što se pokreće ova inicijativa zbog pada rejtinga demokrata, ali i da možda treba sačekati da prođu beogradski izbori, pa onda rešavati pitanje ko će ubuduće voditi DS. "Stranka, nezadovoljna stanjem stvari, ili deo stranke nezadovoljan stanjem stvari, hoće prosto da raskrsti sa ovakvim stanjem pre nego li se upusti u predizbornu kampanju. Da li je to dobro ili ne, to je već drugo pitanje. Možda ovo nije pravi trenutak da se uđe u taj unutarstranački obračun. Možda je ovo bio trenutak da se smire strasti i da se ključni ljudi stranke udruže i da se tako prikažu svojim biračima i da tako udruženi prođu kroz izbore, a da se onda podvuče crta i da do konačnog obračuna, epiloga, dođe nakon što se vidi kako je stranka prošla na tim izborima", kaže Marko Blagojević iz Cesida.
