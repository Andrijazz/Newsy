> Izvor: B92
> Datum: sreda 22.01.2014
> Rubrika: info_politika
> Naslov: "Ne podnosim ostavku zbog Đurića"
> Članak:

Beograd -- Branko Ružić rekao da neće podneti ostavku u Vladi zbog svoje izjave o uhapšenom biznismenu Draganu Đuriću koja je, kako je naveo, "spinovana".
"Ono što sigurno znam to je da ostavku neću podneti. Ono što je moguće je pokretanje postupka opoziva ministra", kazao je ministar bez portfelja zadužen za evropske integracije i predsednik Izvršnog odbora 
Socijalističke partije Srbije (SPS) za Radio-televiziju Vojvodine i istakao da nije rekao da je Đurić nevin, nego da je uveren da će dokazati svoju nevinost.
Upitan da li će prvi potpredsednik Vlade Aleksandar Vučić, koga je razljutila Ružićeva izjava o Đuriću, tražiti od premijera i lidera SPS Ivice Dačića da Ružića zameni na ministarskom mestu ako ne bude vanrednih izbora, Ružić je kazao da to ne zna. Na pitanje da li je Dačić zabranio kritikovanje Vučića, Ružić je rekao da ne želi da se bavi takvim spekulacijama i istakao da SPS, kao korektan koalicioni partner SNS, afirmiše ono što rade i Dačić i Vučić u borbi protiv organizovanog kiminala i korupcije. On je rekao da se i lično, kao i njegova stranka, zalaže za borbu protiv organizovanog kriminala, navodeći da je "premijer Dačić postao žrtva te borbe", što se, kako je dodao, pokazalo kad su ga pre godinu dana povezivali sa kriminalcima. On je naveo da su odnosi Dačića i Vučića odlični. "Duboko podržavam ono što radi Vlada na čelu sa Ivicom Dačić, uz pomoć Vučića kao predsednika najjače partije. Želim da nastavim da radim na tom planu", rekao je Ružić. On je naveo da je u izjavi o Đuriću, vlasniku firme Zekstra i predsedniku Fudbalskog kluba Partizan, koji je uhapšen zbog sumnje da je učestvovao u malverzacijama pri privatizaciji Veterinarskog zavoda, izneo lični stav, ali je ukazao da je ta njegova izjava "spinovana". "Pitanje je bilo vezano za funkcionisanje Fudbalskog kluba i o tome sam govorio. Ta rečenica se izgubila i naravno da je cela ta stvar 'ispinovana'. Nakon toga to je dobilo na jednom zamahu, intenzitetu, učinjena je šteta. Nisam želeo da ta šteta bude proizvedena naročito u ovim danima kada smo očekivali međuvladinu konferenciju (EU-Srbija)", kazao je Ružić. On je naveo da je Đurić njegov prijatelj i da bi voleo da svi političari koji sada pričaju o uspešnim poslovnim ljudima, tajkunima i biznismenima izađu javno i kažu da li oni njih poznaju ili ih ne poznaju i da li su bili u nekim odnosima. "Od svega što se pojavilo u medijima jedino je tačno da je Dragan Đurić moj prijatelj i da sam rekao da verujem da će uspeti da dokaže svoju nevinost kao i da nemam nameru da se mešam u posao pravosuđa. Verujem u državu u kojoj imamo vladavinu prava, a koja podrazumeva i prezumpciju nevinosti", rekao je Ružić "Voleo bih da pravosudni organi utvrde ko je to finasirao i koga u prethodnih pet, 10, 15 godina i da vidimo da li će se tu naći moje ime", rekao je Ružić. On smatra da se jedino vrednuje koliko je učinjeno u njegovom resoru vezanom za rezultate u procesu evrointegracija. Ako govorimo o evropskim integracijama, onda moramo da govorimo o onome što se vrednuje u Evropi. To je i vladavina prava, umesto spinovanja koje imamo zarad kratkotrajnog političkog profita, ocenio je Ružić. "Hajde da svi političari koji pričaju o poslovnim ljudima, tajkunima, biznismenima, da kažu da li ih poznaju ili ne. I da naši pravosudni organi utvrde ko je i koga finansirao u preteklih pet do deset godina. Da vidimo da li će se tu naći moje ime. Demagogija ne donosi dugoročnu korist", istakao je Ružić. Ružić je izrazio zadovoljstvo jučerašnjim početkom pristupnih pregovora sa EU, ocenivši da je to "velika pobeda svih građana Srbije, ove Vlade i nekih ranijih političkih elita koje su tome težile, ali nisu uspevale zbog manjka kapaciteta ili vizije". Upitan da li SPS razmišlja o prevremenim parlamentarnim izborima, Ružić je rekao da je više puta ponovljeno da SPS ne beži od izbora, ali da nije dobro za građane da izbori budu u ovom trenutku, zbog posla u procesu evropske integracije. Na pitanje o oceni pedsednika Srbije Tomislava Nikolića o curenju informacija iz MUP o akcijama hapšenja narko-dilera, Ružić je rekao da predsednik Republike, kao i premijer, može da iznese svoj stav. "Ne vidim to kao inicijalnu kapislu za neke izbore. Postoje nadležni organi koji time treba da se bave", naveo je Ružić.
