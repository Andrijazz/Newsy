> Izvor: B92
> Datum: utorak 14.01.2014
> Rubrika: info_politika
> Naslov: Pastor: SVM i većina stabilni
> Članak:

Novi Sad -- SVM u okviru postojeće većine u Skupštini AP Vojvodine potpuno stabilna i ne razmišljamo o prekrajanju te parlamentarne većine, kaže Ištvan Pastor.
Lider SVM i predsednik vojvođanske skupštine je naglasio da je SVM otvoren za saradnju sa svakim o različitim temama, a pisanja medija da bi SNS prilikom zahteva za raspisivanje vanrednih parlamentarnih izbora mogla da računa na podršku LSV i SVM, Pastor je nazvao "ljuljanjem javnog mnjenja koje je praktično prisutno u poslednjih skoro godinu dana".
"Ne vidim nijedan novi elemenat u odnosu na potrebu raspisivanja vanrednih izbora u Vojvodini i ne vidim danas nijedan novi elemenat zbog kojeg bi trebalo ozbiljno da se pozabavim tim pitanjem", rekao je Pastor Tanjugu. Na pitanje kako će reagovati ukoliko poslanici pokrajinskog parlamenta počnu da prikupljaju potpise u Skupštini Vojvodine sa zahtevom za raspisivanje vanrednih izbora u Pokrajini, Pastor je odgovorio da je prikupljanje potpisa legitiman vid političke borbe, ali je istakao da "to nije predvidjeni razlog za raspisivanje izbora".
