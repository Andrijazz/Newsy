> Izvor: B92
> Datum: utorak 21.01.2014
> Rubrika: info_politika
> Naslov: DS najavljuje pad vlasti u Subotici
> Članak:

Subotica -- Subotički odbor DS zauzeo se za smenu gradonačelnika Jenea Maglaija iz Saveza vojvođanskih Mađara i poručio da će vladajuća većina potrajati do izbora.
"Tanka većina (u Skupštini grada), koja je okupljena oko magične cifre 34, bez ikakve vizije, ideje, jasnog plana, bez političke ozbiljnosti, kapaciteta i uticaja da obezbedi nedostajući novac sa republičkog i pokrajinskog nivoa, ne može dugo trajati, samo do održavanja naredne (sednice) Skupštine grada", navodi se u saopštenju.
Saopštenje je potpisao predsednik subotičkog odbora DS-a Modest Dulić, koji je krajem novembra smenjen sa mesta gradonačelnika, kada je SVM raskinuo koaliciju sa DS-om i napravio koaliciju sa Srpskom naprednom strankom (SNS), Socijalističkom partijom Srbije i Demokratskim savezom Hrvata u Vojvodini. Ta koalicija je delovala nesložno tokom glasanja za lokalni budžet za 2014. godinu, krajem prošle godine, pa je budžet izglasan sa 34 glasa "za", od 67 odbornika, a u javnosti se spekulisalo da je presudni glas stigao iz opozicionije, a ne od vladajuće koalicije. DS je Maglaija kritikovao, jer nije uspeo da obezbedi podršku Vlade Srbije za izgradnju subotičkog Narodnog pozorišta, iako je ulazak u koaliciju sa SNS-om pravdao uspostavljanjem veza sa republičkom vlašću, kako bi se završili kapitalni projekti u Subotici, a među njima i zgrada pozorišta u strogom centru grada. "Jene Maglai je u nedostatku vizije, sposobnosti i plana za razvoj grada nametnuo filozofiju palanke, u kojoj prevladava malograđanski mentalitet. Umesto da ozbiljno predstavlja grad i razvija ga, serviranjem intriga i spletki samo urušava ugled grada i nekada respektabilnog SVM-a čiji je i sam član", navodi se u saopštenju. DS je optužio Maglaija i za to da nameće neprimerenu političku komunikaciju, koja se bazira na ličnoj diskeditaciji političkih neistomišljenika.
