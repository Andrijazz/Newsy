> Izvor: B92
> Datum: sreda 29.01.2014
> Rubrika: info_politika
> Naslov: Palma: Ponovo ću sa SPS
> Članak:

Beograd -- Predsednik Jedinstvene Srbije Dragan Marković Palma najavio je da će njegova stranka na predstojećim izborima ponovo biti na listi sa SPS.
"Očekujem da naša koalicija i na vanrednim izborima nastupi u istom sastavu. Jedinstvena Srbija svakako će ponovo biti na listi sa Socijalističkom partijom Srbije, a ostaje da se ovih dana obave razgovori sa Partijom ujedinjenih penzionera, ali mislim da tu neće biti nikakvih problema", rekao je Marković u razgovoru za "Danas".
On je precizirao da sa socijalistima i PUPS-om još nije bilo razgovora o raspodeli poslaničkih mandata. Predsednik JS i predsednik Skupštine grada Jagodine povodom najava da će kampanja da bude prljava, kaže da će njegova stranka govoriti o onome što je uradila i navesti razloge zbog kojih nije ispunila određena obećanja. On je uveren da će koalicija dobiti više glasova nego na prethodnim izborima 2012, a glavne teme tokom kampanje biće dovođenje investitora, zaštita penzionera, socijalna pravda, otvaranje novih radnih mesta, borba protiv bele kuge, međunarodna saradnja... Upitan da li očekuje da Ivica Dačić bude i na čelu naredne vlade Marković kaže da će se dogovori praviti kad se završe izbori i tada će se videti koje su opcije na stolu i s kojim partijama će se praviti postizborne koalicije. On je rad odlazeće vlade ocenio pozitivno smatrajući da je dosta učinila na realizaciji važnih ciljeva i rešavanju problema koji su godinama postojali. "Ono što je najbitnije za nas jeste da smo skinuli negativnu etiketu sa građana Srbije i da Srbija nikada nije bila popularnija na međunarodnoj sceni nego u protekle dve godine", ocenio je Marković.
