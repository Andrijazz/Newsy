> Izvor: B92
> Datum: subota 8.02.2014
> Rubrika: info_politika
> Naslov: Proglašena lista SVM
> Članak:

Beograd -- Republička izborna komisija (RIK) proglasila je večeras izbornu listu Saveza vojvodjanskih mađara, koju je pravno valjanim izjavama podržalo 11.713 građana.
Ovo je peta izborna lista proglašena za predstojeće vanredne parlamentarne izbore, a do sada su proglašene liste koalicije okupljene oko SNS, pod rednim brojem jedan na zbirnoj izbornoj listi, druga je koalicija SPS-PUPS-JS, treća Demokratska stranka Srbije, a četvrta lista "Čedomir Jovanović - LDP, BDZS, SDU.
Predstavnici SVM su danas, prilikom predaje liste, izrazili uverenje da će ih podržati ne samo pripadnici mađarske nacionalnosti već i svi ostali građani kojima je stalo da na političkoj sceni čuju "normalne rečenice". Posle predaje liste RIK-u, predsednik SVM Ištvan Pastor rekao je da je za nešto više od tri dana sakupljeno oko 13.000 potpisa "što je potvrda da se i na političkoj sceni Srbije isplati biti pošten, hrabar i odgovoran". "Potpisali su Mađari, ali i oni ljudi kojima je pre svega stalo do toga da se normalne rečenice čuju na političkoj sceni i koje su ispunjenje takvih želja videli u SVM kao krucijalnoj političkoj partiji", rekao je Pastor. Pastor očekuje i da će lista SVM osvojiti "onoliki broj glasova kako bi zadržala pet poslaničkih mandata u Skupštini Srbije, koliko ih je imala i u prošlom sazivu". Prvi na listi, Balint Pastor rekao je da će SVM u kampanji obići sva naselja u kojima žive vojvođanski Mađari, ali će istovremeno pokušati da dobije poverenje i Srba i drugih naroda. On je istakao i da će deo kampanje biti posvećen Beogradu, "jer mislimo da i ovde ima onih ljudi koji cene našu doslednost i pristojnost koja nas je karakterisala u Skupštini Srbije u prethodnom periodu".
