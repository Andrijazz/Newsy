> Izvor: B92
> Datum: sreda 5.02.2014
> Rubrika: info_politika
> Naslov: Ljajić: Vlada mala ali efikasna
> Članak:

Beograd -- Predsednik Socijaldemokratske partije Srbije Rasim Ljajić izjavio je danas da očekuje da se vlada posle izbora formira veoma brzo i da će biti mala i efikasna.
On očekuje da će biti sastavljena od maksimalno 15 ili 16 članova, odnosno 13 ili 14 ministarstava.
Ljajić je ra TV Pink rekao da je to primereno zemlji kakva je Srbija i da očekuje da će se vlada formirati brže nego sve prethodne vlade od 2000. godine, odnosno u periodu od nedelje do mesec i po dana po završetku izbora.
On je ocenio da bi neka ministarstva trebalo ukinuti, jer je do sada postojala nelogična situacija da su se čak tri ministarstva bavila infrastrukturom. Ljajić je rekao da očekuje da će ta vlada jasno postaviti ciljeve u periodu od tri meseca do šest meseci, za godinu dana i koje zakone bi trebalo promeniti, a založio se i za to, da se zakon o ministarstvima, kada se donese, "ne menja posle svake vlade". Upitan o 10 mandata SDPS na listi SNS u parlamentu, Ljajić je odgovorio da nije na listi za poslanike i da je na toj listi puno novih imena. Ljajić, koji je i potpredsednik vlade u ostavci, rekao je da vlada mora da radi sve dok se ne izabere nova, da će, čak i posle izbora u tehničkom mandatu obavljati neophodne poslove.
