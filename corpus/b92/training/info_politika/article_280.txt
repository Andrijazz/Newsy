> Izvor: B92
> Datum: petak 24.01.2014
> Rubrika: info_politika
> Naslov: Fico Dačiću uručio ključ kapije EU
> Članak:

Beograd -- Premijer Slovačke Robert Fico, koji je stigao u zvaničnu posetu Srbiji, uručio je danas simbolično premijeru Srbije Ivici Dačiću ključ kapije EU.
Srpski premijer je poručio da, kada se sagledaju argumenti za ulazak Srbije u EU i oni protiv toga, samo zlonamerni mogu da kažu da ne postoji interes za to članstvo.
Dačić je, na konferenciji za novinare posle sastanka, istakao da je od slovačkog kolege saznao ono što građani ne znaju, a to je koliko Slovačka daje EU, a koliko od nje dobija.
"Kada neko sagleda objektivno za i protiv, samo zlonamerni mogu da kažu da Srbija neće imati interes od EU. Cilj nam je da Srbija bude deo Evrope i mi želimo dobro svom narodu", naglasio je Dačić. Prema njegovim rečima, Fico je ponudio iskustva Slovačke u pregovorima za situacije koje su Srbiji važne i to je, kako je naglasio Dačić, prihvaćeno. Kako je rekao, Srbija je zahvalna Slovačkoj na podršci u vezi sa principijelnim stavom o Kosovu i evropskom putu, što je odraz velikog prijateljstva dva naroda, ali i obaveza za dalji razvoj bilateralnih odnosa. U tom kontekstu, Dačić je istakao da je spoljnotrgovinska razmena dobra, da iznosi 400 miliona evra, ali da može da bude i bolja, kao i ukupni ekonomski odnosi. Srbija je otvorena za slovačke investitore i kompanije, a položaj slovačke manjine u Srbiji most je za dobre odnose dve države, rekao je on.

Fico, koji je prvi visoki zvaničnik neke države članice EU koji je doputovao u Beograd nakon otvaranja pristupnih pregovora, simbolično je Dačiću uručio ključ kapije EU kao izraz podrške njegove zemlje Srbiji. "Neka to bude izraz naše podrške da možete da računate na nas", rekao je Fico. Fico je čestitao Srbiji na istorijskom uspehu - otvaranju pristupnih pregovora i dodao da je vlada Srbije u prethodnom periodu načinila korake od nekoliko milja. On je naglasio da je Slovačka priča od učlanjenja u EU 2004. godine do danas uspešna priča i da je postignut maksimalan nivo integracije. Slovačka je, kako je rekao, pored toga što je članica EU i sastavni deo šengenske zone, kao i evrozone. "Slovačka profitira od članstva u EU", poručio je Fico potkrepljujući to podatkom da će negova zemlja iz budžeta EU u narednim godinama dobiti više od 20 milijardi evra, a da će u budžet Unije uneti 6,5 milijardi evra. On je dodao da to znači da će Slovačka imati 14 milijardi za rekonstrukciju zemlje, od infrastrukture do zdravstva... "Nadam se da će i u vašoj zemlji članstvo u EU biti doživljavano kao uspešna priča", rekao je premijer Slovačke. Fico je ukazao da će pristupni pregovori biti zahtevni i ponudio je slovačko iskustvo sa tog puta. To, kako je rekao, uključuje i greške koje su Slovačku mnogo koštale, a koje Srbija može da iskoristi i da ih izbegne.

On se saglasio sa Dačićem da su bilateralni odnosi odlični i da poseban potencijal za saradnju postoji u oblasti energetike. Fico je rekao i da su dve zemlje veoma bliske istorijski i danas, a kao primer te bliskosti naveo da u Bratislavi jedna od najvećih ulica nosi ime Svetozara Miletića. Slovački premijer se zahavlio srpskom kolegi na tome kako se Srbija odnosi prema slovačkoj manjini. "Verujem da Slovaci u Srbiji ponosno i sa oduševljenjem pevaju vašu himnu, a u isto vreme ne zaboravljaju svoje korene", zaključio je Fico. U delegaciji sa Ficom je šef diplomatije Slovačke Miroslav Lajčak, kome se Dačić zahvalio na svemu što je za Srbiju učinio. Iz Beograda Fico i ministar spoljnih poslova Mirosalv Lajčak odlaze u Tiranu u prvu posetu jednog slovačkog premijera Albaniji. Tokom višečasovne posete Albaniji slovački premijer razgovaraće u Tirani sa trojicom najviših albanskih zvaničnika - predsednikom Bujarom Nišanijem, premijerom Edjemi Ramom i predsednikom parlamenta Ilirom Metom.

Prvi potpredsednik Vlade Aleksandar Vučić razgovarao je s premijerom Slovačke Robertom Ficom o evropskim integracijama Srbije, Kosovu i slovačkim investicijama. Vučić se zahvalio na podršci Slovačke evropskim integracijama Srbije i rešavanju pitanja Kosova i Metohije. Takođe je naglasio da je početak pregovora Srbije sa EU istorijski trenutak istakavši da taj put neće biti lak, saopštio je Kabinet prvog potpredsednika vlade. Vučić je dodao da je prioritet ove Vlade rešavanje teške ekonomske situacije i stvaranje povoljnih uslova za dolazak stranih investitora. Čestitajući Srbiji na otpočinjanu pregovora sa EU premijer Robert Fico je ponudio iskustva svoje zemlje, koje je stekla tokom procesa pregovora, kako bi Srbija izbegla greške koje je Slovačka pravila. Premijer Fico je istakao da su slovački investitori zadovoljni uslovima koje imaju u Srbiji, što je znak za privlačenje novih investitora. Obostrano je konstatovano da su bilateralni odnosi dveju zemalja na najvišem nivou i da nema otvorenih pitanja.

Predsednik Skupštine Srbije Nebojša Stefanović zahvalio se premijeru Slovačke Robertu Ficu na podršci te zemlje Srbiji u procesu evrointegracija. Današnja poseta slovačkog premijera predstavlja još jedan značajan korak u potvrdjivanju iskrenih i prijateljskih odnosa dve zemlje, navodi se u saopštenju iz skupštine Srbije. Fico čestitao je Srbiji na otpočinjanju pregovora sa EU i istakao da će Slovačka maksimalno pomoći Srbiji u procesu pregovora i pružiti joj podršku prenošenjem svojih iskustava. On je pozdravio i dijalog Beograda i Prištine i istakao da politički stav Slovačke pitanju Kosova ostaje nepromenjen. Predsednik srpske skupštine istakao je da je početak pregovora o pristupanju EU od istorijskog značaja za Srbiju i da će u narednom periodu saradnja Srbije i Slovačke na polju evrointegracija biti izuzetno značajna. Stefanović je dodao da je Srbija veoma zainteresovana da učestvuje u već aktivnim programima slovačke strane u oblasti evrointegracija i ukazao i na značaj medjuparlamentarne saradnje, zbog prioriteta procesa evroinegracija u okviru kojeg Narodna skupština ima značajnu ulogu. On je ocenio da Srbija i Slovačka imaju dosta zajedničkih interesa, kao i da je Srbija posebno zaintesovana za dalje unapredjenje ekonomske saradnje dve zemlje, dodaje se u saopštenju. Premijer Slovačke Republike izrazio je zahvalnost Srbiji na negovanju slovačke nacionalne manjine koja živi u našoj zemlji.
