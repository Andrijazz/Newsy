> Izvor: B92
> Datum: petak 17.01.2014
> Rubrika: info_politika
> Naslov: NOPO:Prijavite se i budite odbornik
> Članak:

Beograd -- Beogradski odbor stranke "Nijedan od ponuđenih odgovora" objavio je javni konkurs za kandidate za odbornike te partije u Skupštini grada Beograda.
Kako se navodi u konkursu, Beograđanima je od danas zvanično omogućeno da se prijave na otvorenu izbornu listu i tako učine prvi korak da bi postali kandidati za gradske odbornike.
Mesto u gradskoj Skupštini nije, međutim, svima primamljivo. I pre raspisivanja gradskih izbora u potragu za odbornicima krenuo je NOPO, i to ne u svojim redovima. Umesto stroge partijske organizacije i jasnih političkih ciljeva, "Ništa od ponuđenih odgovora" kandidatima nudi labavu strukturu i skup ljudi različitih interesovanja i znanja. Na njihov oglas za 110 mesta na listi, javilo se već 170 kandidata. "Ne, ne, nije nikakva parodija, sasvim je ozbiljan, samo što je malo neuobičajeno sredstvo, to ste i vi primetili, ali osim toga što je neuobičajeno sredstvo, smrtno smo ozbiljni. Zaista želimo da se što više ljudi prijavi. Ni od koga mi ne očekujemo da nam bude veran do groba, da nam se kune, da nas kandiduje kojekuda ili osporava podršku na nekim izborima. Poenta je da ljudi urade najbolje za svoj grad, svoje selo, svoju mesnu zajednicu, školu", rekao je Nikola Tulimirović iz NOPO. Oglas koji je na sajt, čiji naziv uliva nadu svima koji traže posao, okačila stranka, poznata po neobičnom imenu i po tome što je u republički parlament ušla kao stranka koja zastupa interese vlaške manjine - mnogi tumače kao atraktivan potez za privlačenje pažnje. Novinar Dragoljub Petrović ne odbacuje mogućnost da će se i ostale stranke dovijati da na različite načine privuku pažnju glasača. "Robot gradskog odbornika bi mogao da bude neki stranački aktivista u povoju koji jednog dana ima nameru da uđe u republičku skupštinu, a koristi sve te stepenike u partijskom delovanju da bi došao do toga, da bi avanzovao u svojoj partiji i političkom životu. Ja ne vidim da će se neko ko uđe preko NOPA, ako uđe, mnogo razlikovati od odbornika SNS ili DS, jer ljudi kada uđu u vlast, oni se automatski promene", kaže Petrović. Skupština Beograda ima 110 odbornika koji se biraju na četiri godine. Sastaju se po potrebi, a najmanje jednom u tri meseca.


