> Izvor: B92
> Datum: petak 24.01.2014
> Rubrika: info_politika
> Naslov: Andrić: Srbiji trebaju izbori
> Članak:

Beograd -- Potpredsednik LDP Ivan Andrić ocenio da su Srbiji potrebni vanredni izbori kako bi nakon njih dobili efikasnu vladu koja će biti sposobna da započne reforme.
"Danas je jasno koliko je LDP bio u pravu kada je rekao da su dometi sadašnje vladajuće koalicije ostvareni potpisivanjem Briselskog sporazuma i početkom pregovora sa EU. Za sve drugo što u zemlji mora da se uradi ne postoji saglasnost unutar stranaka koje danas čine Vladu Srbije i zato je vreme da budu održani izbori", naveo je Andrić
Prema njegovim rečima, Srbiji je potreban ozbiljan razgovor o tome u kom pravcu zemlja treba da se kreće i LDP je tu uvek bio jasan. "Od svog osnivanja insistiramo na modernizaciji zemlje, poštovanju ljudskih prava, tržišnoj ekonomiji, unutrašnjim promenama kako bi od Srbije napravili bolje mesto za život", naveo je funkcioner LDP. Dodao je da to treba da budu teme o kojima će se izjašnjavati političari, ali da one ne mogu da dođu na dnevni red u atmosferi koju svakodnevno kreiraju tabloidi. "Iz takve atmosfere se jedino zaključuje da se nalazimo na početku izborne kampanje. Napadi na LDP nisu novina, to je konstanta koja prati našu borbu za drugačiju Srbiju. To smo vidjali i u prošlosti, pošto ne mogu da ospore politiku LDP, onda se opredeljuju za lične napade", naveo je on. Prema njegovim rečima, Srbija nije postala bolja nakon takvih napada na LDP, već je uprkos tome sa dosta zakašnjenja prihvatila našu politiku. "Kao što danas razumeju ono što smo 2005. govorili o problemu Kosova, isto tako će sutra razumeti ono što godinama govorimo o ekonomiji, a oni koji se služe tabloidima to ne mogu da spreče", naveo je Andrić.
