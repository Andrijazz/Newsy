> Izvor: B92
> Datum: subota 8.02.2014
> Rubrika: info_politika
> Naslov: Prvi u vladi ili najjača opozicija
> Članak:

Gornji Milanovac -- DS posle parlamentarnih izbora će biti ili stranka stožer vlade, ili najjača opoziciona partija, izjavio je član Predsedništva DS Dragan Šutanovac.
"Mi nećemo ni sa kim praviti koaliciju u vlasti, ili ćemo biti prvi u Vladi oko koje će se drugi okupljati ili ćemo preuzeti ulogu najžešće opozicione stranke", rekao je Šutanovac na konferenciji za novinare u Gornjem Milanovcu.
On je ocenio da su vanredni izbori raspisani, jer drugog izbora nije bilo, pošto vlada nije ostvarila ništa što je obećala, već se Srbija dodatno zadužila za pet milijardi evra. Šutanovac je rekao da su novi računi za struju proglašeni najvećim uspehom Vlade, a da se sada od njih odustalo. "Želja vlasti je da se skrene pažnja sa životnih pitanja pa se stalno izmišljaju nekakve sporedne teme kako bi se narod zamajavao i dok se u Evropi izlazi iz krize mi sve više tonemo", rekao je Šutanovac.
