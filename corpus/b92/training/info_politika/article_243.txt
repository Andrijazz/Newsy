> Izvor: B92
> Datum: utorak 21.01.2014
> Rubrika: info_politika
> Naslov: Dobro sam razumeo i Dačića i Vučića
> Članak:

Beograd -- Imam visok stepen razumevanja za sve ono što kažu Ivica Dačić ili Aleksandar Vučić, kaže ministar za evrointegracije Branko Ružić.
"Što se tiče moje pozicije u vladi, svoj skroman doprinos dajem kao delić uspešnog mozaika koji sklapaju upravo njih dvojica", rekao je Ružić za Novosti.
Kako konstatuje list, on praktično poziva da se spusti lopta, posle verbalnog "klinča" u koji je upao sa prvim potpredsednikom vlade posle privođenja vlasnika Zekstre i predsednika FK Partizan Dragana Đurića. "Prva međuvladina konferencija (Srbije i EU) je istorijski dan za Srbiju i spekulacije koje kolaju u medijima ne treba da budu u fokusu javnosti, bar ne danas i sutra. Naravno, uvek postoje lični stavovi, nešto što je, valjda u demokratskom društvu prirodno. Ali ono što je najvažnije za građane, jer su nas oni poslali da budemo u ovoj vladi, jeste da radimo u njihovom interesu i na realizaciji proklamovanih ciljeva", rekao je Ružić, koji se nalazi u srpskoj delegaciji u Briselu. Ružićevu izjavu da veruje da je Đurić nevin "ne zato što mu je prijatelj, već zato što ne sumnja da je sve što je radio, radio po zakonu" kritikovali su i Vučić, i Dačić, a spekulisalo se da bi zbog toga mogao i da ostane bez ministarskog mesta.
