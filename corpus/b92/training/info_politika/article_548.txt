> Izvor: B92
> Datum: sreda 5.02.2014
> Rubrika: info_politika
> Naslov: Kandidat Dveri u Beogradu novinar
> Članak:

Beograd -- Na listi Pokreta Dveri, koji na beogradske izbore izlazi samostalno, prvi na listi i kandidat za gradonačelnika je novinar i voditelj Marko Janković.
Naziv izborne liste je "Dveri - Vladan Glišić", rekao je novinarima predstavnik Dveri Boško Obradović izrazivši uverenje da će ta lista posle glasanja 16. marta biti "jedno od najvećih političkih iznenađenja".
Obradović je dodao da je Glišić nosilac liste a da je Janković - "urbana legenda i autetični Beograđanin, čiji glas je najprepoznatljiviji i koji se nikada nije prodao nijednom režimu" prvi na listi. Prema njegovim rečima, Beograd je više od dvadeset godina talac političara i njihovih "poltičkih kombinacija i kalkulacija" čemu se Dveri oštro protive. Glišić je rekao da će kao nosilac liste predstavljati sve ljude koji u Beogradu žive i rade a da će kampanja Dveri biti oštra prema svima onima koji su u Beogradu "uveli harač za građane". Janković je pozvao građane da izađu na izbore i glasaju za Dveri istakavši da Beograd treba da bude grad svojih građana "a ne ljudi koji ništa ne rade, ništa ne znaju da rade i samo obećavaju".
