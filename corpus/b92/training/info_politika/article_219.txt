> Izvor: B92
> Datum: ponedeljak 20.01.2014
> Rubrika: info_politika
> Naslov: Neki ministri ponovo studenti
> Članak:

Beograd -- Ministri Zorana Mihajlović i Lazar Krstić, kao i ministar bez portfelja Aleksandar Vulin, pohađaće od danas visoke studije bezbednosti i odbrane.
Osnovni cilj studija, koje traju 21 nedelju, jeste priprema polaznika za preuzimanje visokih dužnosti u sistemu bezbednosti.
Studije će pohađati 15 polaznika, među kojima su i pomoćnik ministra unutrašnjih poslova Slobodan Nedeljković, državni sekretar ministarstva odbrane Zoran Đorđević i službenici Ministarstva spoljnih poslova, Bezbednosno-informativne agencije i Službe Skupštine Srbije, kao i oficiri Vojske Srbije i tri polaznika iz BiH, Hrvatske i Makedonije. Na svečanosti povodom početka studija održanoj na Vojnoj akademiji u Beogradu, istaknuto je da će ove godine težište nastave biti na pripremama sistema bezbednosti i odbrane za obaveze koje proističu iz procesa pregovaranja za članstvo u EU. "Organizovanje tog nivoa obrazovanja specifičan je vojno-obrazovni odgovor na obaveze koje proističu iz Strategije nacionalne bezbednosti", rekao je ministar odbrane Nebojša Rodić. On je objasnio da su ljudski resursi glavna konkurentna prednost na globalnom tržištu i da su za sistem bezbednosti ključni njegovi kadrovski potencijali. "Čini se da ne postoji, ili je bar teško naći, nešto što je važnije od obrazovanja, a time i od znanja kao stečene i neotklonjive vrednosti intelektualnog kapitala", rekao je Rodić. Svečanosti je prisustvovao Vulin, a ministarka energetike Zorana Mihajlović i ministar finansija Lazar Krstić nisu bili prisutni. Visoke studije bezbednosti i odbrane ustanovljene su pre dve godine i ove godine pohađaće ih treća generacija polaznika.
