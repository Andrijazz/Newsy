> Izvor: B92
> Datum: utorak 28.01.2014
> Rubrika: info_politika
> Naslov: "Sutra saopštavam datum izbora"
> Članak:

Beograd -- Predsednik Srbije Tomislav Nikolić saopštava da će najverovatnije sutra obavestiti javnost o raspisivanju izbora i datumu njihovog održavanja.
Nikolić je to rekao pošto su mu premijer Ivica Dačić i prvi potpredsednik Vlade Aleksandar Vučić doneli obrazložen predlog vlade za raspuštanje parlamenta.
Nikolić kaže i da će vanredne parlamentarne izbore raspisati u skladu sa Ustavom. Predsednik ističe da su svi svesni da je vlada učinila mnogo i ostvarila mnoge ciljeve, a jedan od najvažnijih je početak pregovora sa EU.
Nakon sastanka u Predsedništvu s Dačićem i Vučićem, koji su mu predali obrazložen predlog vlade da raspusti skupštinu i raspiše izbore, Nikolić je rekao da je vlada imala jednu rekonstrukciju i da je s pravom shvatila da treba da proveri kako stoji pitanje legitimiteta, a potom da se ubaci nova energija u sastav vlade. "Nakon toga, ljudi koji budu izabrani na parlamentarnim izborima na jednoj čvrstoj i solidnoj osnovi koju je postavila ova vlada, nastaviće da grade našu evropsku Srbiju, evropsku kuću, sigurnu od kriminala i kuću koja će izgradjivati svoju ekonomiju i izvršiti reforme", rekao je Nikolić i poručio da su pred novom vladom veliki poslovi. On je naglasio da Srbija neće stati u kampanji i da će funkcionisati sve institucije. "Obratiću se sutra, jer postoji želja vlade da se ovaj problem brzo reši, postoji želja skoro svih poslaničkih grupa da se parlamentarni izbori održe što pre, ja ću poštovati Ustav Srbije kao i uvek, tako da ćete biti obavešteni najverovatnije tokom sutrašnjeg dana o datumu održavanja vanrednih parlametnarnih izbora", rekao je presednik Srbije. Dačić i Vučić su se sastali sa Nikolićem u 12.30 u zgradi Predsedništva Srbije. Vlada Srbije je predlog za vanredne izbore obrazložila potrebom da se obezbedi što šira podrška reformama i modernizaciji društva. Predsednik Srbije na osnovu tog obrazloženja, najkasnije sutra, 29. januara može da raspiše vanredne parlamentarne izbore kako bi se oni održali 16. marta, istog dana za kada su zakazani i beogradski izbori. Biće to 10. parlamentarni izbori od uviđenja višestranačja, a 7. vanredni.

Vlada Srbije uputila je danas predsedniku Srbije Tomislavu Nikoliću predlog za raspuštanje Skupštine Srbije i raspisivanje vanrednih parlamentarnih izbora, da bi se, kako je obrazložila, obezbedila što šira društvena podrška ubrzanim reformama i modernizaciji Srbije. Predsednik Nikolić bi na osnovu tog obrazloženja, najkasnije sutra, 29. januara trebalo da raspiše vanredne parlamentarne izbore, kako bi bili održani 16. marta. "Sa ciljem ostvarenja uslova za izjašnjavanje građana o budućem pravcu državne politike i ostvarivanja što šire društvene podrške za ubrzane reforme i modernizaciju društva, predlažemo da se Narodna skupština raspusti, održe novi izbori za narodne poslanike i saglasno volji naroda izabere nova Vlada", navedeno je u obrazloženju vladinog predloga predsedniku Republike da raspusti Narodnu skupštinu. "Dalje ostvarivanje započetih ciljeva i reformi Vlade nalaže preduzimanje mera koje, po oceni predstavnika više parlamentarnih grupa, iziskuju najvišu političku podršku gradjana Srbije", navela je Vlada Srbije. U obrazloženju se kaže da je od jula 2012. godine do danas Vlada Srbije, sprovodeći mere i radnje u pitanjima iz svoje Ustavom utvrdjene nadležnosti, ostvarila značajne rezultate u više oblasti društvenog života. "Za vreme mandata ove Vlade otpočeli su pregovori za pristupanje Srbije Evropskoj uniji, što je od istorijskog značaja za budućnost Srbije. Time je ostvaren višedecenijski cilj mnogih generacija. Posebno značajni rezultati postignuti su na polju dijaloga sa Prištinom, čime je na najbolji način realizovana politika zaštite državnih i nacionalnih interesa na Kosovu i Metohiji. Srpski narod na Kosovu i Metohiji po prvi put je dobio svoju legalnu i legitimnu vlast koja je priznata i od medjunarodne zajednice", navedeno je u obrazloženju. Vlada je istakla da su veoma značajni rezultati ostvareni i na polju unutrašnjih reformi i na polju borbe protiv kriminala i korupcije i da je potpuno promenjena slika o Srbiji u međunarodnoj zajednici, navedeno je u obrazloženju predloga da predsednik Republike raspusti Narodnu skupštinu.
