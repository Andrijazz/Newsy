> Izvor: B92
> Datum: utorak 4.02.2014
> Rubrika: info_politika
> Naslov: SNS prva predala izbornu listu
> Članak:

Beograd -- Izborna lista "Aleksandar Vučić - budućnost u koju verujemo" predata je danas Republičkoj izbornoj komisiji. Ovo je prva lista koja je predata RIK-u za izbore.
Listu su predali potpredsednik SNS Nebojša Stefanović i lider SDPS Rasim Ljajić, kao i drugi funkcioneri stranaka sa liste.
Na listi od 250 kandidata za poslanike republičkog parlamenta, osim naprednjaka, nalaze se i predstavnici SDPS, Nove Srbije, SPO i Pokreta socijalista. Prvi na listi je lider SNS Aleksandar Vučić.
Lista nosi naziv "Aleksandar Vučić - budućnost u koju verujemo", a predali su je potpredsednik SNS Nebojša Stefanović, predsednik Izvršnog odbora SNS Radomir Nikolić, lideri SDPS, NS i Pokreta socijalista Rasim Ljajić, Velimir Ilić i Aleksandar Vulin, kao i potpredsednik SPO Aleksandar Jugović. Stefanović je poručio da očekuje ubedljivu pobedu koalicije koju predvodi SNS, a koja će se zalagati za ekonomske reforme, borbu protiv korupcije i kriminala, nove šanse za mlade i evropske integracije. "To su stvari na kojima ćemo insistirati i zato danas predajemo najsnažniju listu koja mora da bude ona koja će pobediti za ljude, koja će pobediti zbog reformi i promena u Srbiji", rekao je Stefanović novinarima. On je dodao da je SNS svesna da se u Srbiji živi teško, da građani nisu ispunili sva svoja očekivanja i da ima puno prepreka, ali da zato nema vremena za čekanje i da se mora ići punom snagom napred. "Zato je važno da glasovi koje će dobiti lista oko SNS učine da SNS i njeni partneri budu ubedljivi broj jedan", rekao je Stefanović. On je poručio da za građane Srbije nije važno ko će biti drugi, treći ili četvrti i poručio da SNS ne pravi matematičke koalicije, već da je zanimaju ljudi i da mogu da sarađuju samo sa onima koji prihvate da su Srbiji potrebne dubinske reforme, snažna, ozbiljna i nemilosrdna borba protiv korupcije i nova šansa za mlade ljude. Stefanović je podsetio da je SNS zaključila koalicioni sporazum sa SDPS, NS, SPO i Pokretom socijalista, navodeći da nije napravljen koalicioni sporazum sa Pokretom snaga Srbije, ali da ima nekih njihovih predstavnika na listi. Na pitanje kakva je razlika ove liste u odnosu na onu iz 2012. godine, Stefanović je rekao da ima određenih promena, ali da je najvažnije da je ovo lista koja će doneti novi kvalitet i ljude koji žele da se bore za reforme. Na pitanje koliko su koalicioni partneri naprednjaka dobili poslaničkih mesta, on je rekao da se ni SNS ni njihovi partneri nisu bavili matematikom. Predsednik SDPS Rasim Ljajić rekao je da veruje da je lista koja je danas predata pobednička. "Očekujem ubedljivu pobedu, a nakon toga nam predstoji formiranje male i efikasne vlade koja će postaviti tri ključna zadatka - nastavak ekonomskih reformi u društvu uz zaštitu najugroženijih kategorija stanovništva, nastavak borbe protiv korupcije i nastavak evrointegracija", rekao je Ljajić. On je naveo i da će vlada napraviti plan rada za tri meseca, šest meseci i godinu dana, čiji će rad biti merljiv. Ljajić je izrazio nadu da će predstojeća kampanja biti fer i održana u demokratskoj i mirnoj atmosferi i istakao da ne treba dizati tenzije niti "zagađivati politički proces".
