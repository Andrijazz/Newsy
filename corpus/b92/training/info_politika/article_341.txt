> Izvor: B92
> Datum: ponedeljak 27.01.2014
> Rubrika: info_politika
> Naslov: SNS odgovaraju i pokrajinski izbori
> Članak:

Novi Sad -- Iako je za to ostalo vrlo malo vremena, Aleksandar Popov ne isključuje mogućnost da se u isto vreme kada i parlamentarni, održe i vanredni pokrajinski izbori.
Direktor Centra za regionalizam je za B92 kazao da ne veruje da će naprednjaci od toga odustati.
"Mislim da SNS, pošto računa na dobar skor na parlamentarnim izborima, kao i na izborima u Beogradu, sigurno ne bi dozvolila da jedan takav veliki resor, kao što je Vojvodina, još dve godine bude van njihove kontrole", kazao je Popov.
Prema njegovim rečima, šansa im je da "sapletu" pokrajinsku vlast i da im postave vanredne izbore, a prilika im je bila kada se bude rešavalo pitanje usklađivanja Statuta Vojvodine sa USS. Međutim, to previše dugo traje, što naprednjacima, kako kaže, ne odgovara. "Postoji i nekoliko mogućih scenarija, jedan od njih je bio da se izađe brzo s nekim aferama koje bi dale SVM i LSV šaansu da naprave otklon od DS koja bi bila glavna na udaru oko tih afera. Onda bi im falilo još nekoliko poslanika, a to može da se uradi kupovinom, kako se to kod nas radi, tako da bi u tom slučaju mogla da se napravi neka većina koja bi bila formirana na brzinu i koja bi od predsednika pokrajinske skupštine tražila raspisivanje pokrajinskih izbora", dodaje Popov. "Međutim, prilično je mali vremenski tesnac i ne znam koliko je taj scenario koji je pripreman, koliko je izvodljiv", dodao je on i zaključio da je, s druge strane, jeftinije ako se objedine i jedni i drugi i treći izbori. "Onda naprednjaci obezbeđuju vlast na svim nivoima", kazao je on.
