> Izvor: B92
> Datum: sreda 12.02.2014
> Rubrika: info_politika
> Naslov: Neće na izbore jer su zapostavljeni
> Članak:

Prokuplje -- Šest kandidata URS-a iz Topličkog okruga odbili su kandidaturu za narodne poslanike na izborima jer smatraju da sve stranke zapostavljaju njihov okrug.
Jedan od onih koji je odbio kandidaturu, Dragan Dinić, kaže da Toplički okrug ima najmanje stanovnika u Srbiji i zbog toga je najmanje interesantan svim političkim strankama, po principu malo biračko telo - mali interes.
Dinić je naveo da nezaposlenost, siromaštvo, bela kuga i stalno iseljavanje stanovništva u potrazi za radnim mestom čini da je iz dana u dan sve manje stanovnika u Topličkom okrugu. "Odlučili smo se da ne prihvatimo kandidaturu kako bi skrenuli pažnju svim strankama u Srbiji na ovakav ničim zaslužen odnos prema Toplici", navodi se u izjavi za javnost Dinića, koji je na listi URS-a za narodne poslanike bio na 34. mestu.
