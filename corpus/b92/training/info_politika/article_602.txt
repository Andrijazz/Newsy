> Izvor: B92
> Datum: petak 7.02.2014
> Rubrika: info_politika
> Naslov: Fehratović:Sporazum sa LDP najbolji
> Članak:

Novi Pazar -- Predsednik BDZS Jahja Fehratović ocenio je da koalicioni sporazum sa LDP, sandžačkim Bošnjacima garantuje najbolje uslove za rešavanje problema.
Predsednik Bošnjačke demokratske zajednice Sandžaka (BDZS) Jahja Fehratović ocenio je danas da koalicioni sporazum sa Liberalnodemokratskom partijom (LDP) sandžačkim Bošnjacima garantuje najbolje uslove za rešavanje problema te manjinske zajednice.
Izborna ista "Čedomir Jovanović-LDP-SDU-BDZS" predala je danas Republičkoj izbornoj komisiji listu kandidata, na kojoj se, osim BDZS, nalazi i Socijaldemokratska unija Žarka Koraća. Fehratović je na konferenciji za novinare u Novom Pazaru rekao da se na toj izbornoj listi nalazi 36 kandidata BDZS-a, od kojih je njih četvoro među prvih 25. "Time se stvaraju uslovi da posle izbora u Skupštini Srbije formiramo poslanički klub", ocenio je Fehratović. On je dodao da su u toj predizbornoj koaliciji dogovoreni principi rešavanja problema i statusa Bošnjaka u Sandžaku. "Vreme je i za jedinstvenu Islamsku zajednicu, akreditaciju Internacionalnog univerziteta u Novom Pazaru i povratak veroučitelja u nastavu", ocenio je Fehratović.
