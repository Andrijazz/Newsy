> Izvor: B92
> Datum:  
> Rubrika: info_politika
> Naslov: "Albanci da učestvuju na izborima"
> Članak:

Bujanovac -- Ambasador Finske u Srbiji Peka Orpana razgovarao s predsednikom opštine Bujanovac Nagipom Arifijem o političkoj situaciji u regionu i položaju Albanaca.
Na konferenciji za novinare nakon sastanka, na koju novinari koji izveštavaju na srpskom jeziku nisu bili pozvani, finski ambasador je rekao da je "Finska kao deo Evropske unije zainteresovana za pružanje podrške Srbiji u procesu razgovora o pridruživanju i da je u okviru tog procesa zainteresovana da vidi napredak u Preševskoj dolini u određenim oblastima".
Ambasador Orpana, koji u Bujanovcu boravi prvi put, pozvao je albanske lidere da pronađu zajednički jezik za učešće na parlamentarnim izborima 16. marta. Ambasador je takođe izjavio da će Finska podržati i promovisati nastavak razgovora Beograda sa liderima albanskih partija iz Bujanovca i Preševa o Platformi od sedam tačaka, koju je na predlog albanskih lidera u junu 2013. godine usvojila Vlada Srbije. Lideri albanskih partija iz Bujanovca i Preševa, koje uglavnom bojkotuju parlamentarne izbore u Srbiji, razgovarali su o mogućem zajedničkom nastupu na izborima 16. marta, ali za sada nisu postigli dogovor.
