> Izvor: B92
> Datum: sreda 5.02.2014
> Rubrika: info_politika
> Naslov: Razrešena vlast u Kniću
> Članak:

Kragujevac -- Predsednica opštine Knić Dragana Jovanović iz SPS i njen zamenik iz SNS Milan Isailović, kao i članovi opštinskog veća, razrešeni su danas funkcija.
Oni su razrešeni danas funkcija na vanrednoj sednici Skupštine, na inicijativu 11 odbornika iz opozicionih stranaka.
Predsednik Skupštine opštine Knić Milić Milović u izjavi Tanjugu rekao je da je za razrešenje opštinskih funkcionera glasalo 19 od 33 odbornika.
Prema njegovim rečima, inicijativu za smenu čelnih ljudi u toj varošici pokrenulo je osam odbornika iz Demokratske stranke, dva odbornika iz Liberalno-demokratske partije i jedan iz stranke Zajedno za Šumadiju. "Odbornici koji su inicirali smenu funkcionera naveli su više razloga, čija je suština da su loše rukovodili opštinom", rekao je Milović. Prema njegovim rečima, razrešeni opštinski funkcioneri obavljaće posao u narednih mesec dana, odnosno do imenovanja novih. Do tada, dodao je, trebalo bi da se formira nova skupštinska većina, u suprotnom uvode se privremene mere. Skupštinsku većinu u opštini Knić, koja je formirana 30. maja prošle godine, do danas su činili Socijalistička partija Srbije, sa devet odborničkih mandata, Srpska napredna stranka sa četiri, Ujedinjeni regioni Srbije sa tri, a po dva odbornika imali su Nova Srbija i Jedinstvena Srbija. U opoziciji su bili Demokratska stranka sa osam odbornika, Zajedno za Šumadiju sa tri i Liberalnodemokratska partija sa dva odbornička mandata.
