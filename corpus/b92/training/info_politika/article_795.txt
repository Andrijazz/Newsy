> Izvor: B92
> Datum: petak 14.02.2014
> Rubrika: info_politika
> Naslov: Slogan SVM: Hrabro, ali odgovorno
> Članak:

Subotica -- “Hrabro, ali odgovorno” naziv je programa i izborni slogan Saveza vojvodjanskih Mađara (SVM) na predstojećim vanrednim parlamentarnim izborima.
Lider ove partije Ištvan Pastor, izjavio je na konferenciji za novinare da slogan obeležava "sadržinu i način politiziranja SVM-a u poslednjih sedam godina", koliko je SVM ponovo parlamentarna stranka.
Ovaj izborni program koji ide pod naslovom "Hrabro, ali odgovorno" odgovorno se fokusira na ona pitanja za koja smo danas ubeđeni da su pitanja koja tište ovu zemlju i građane ove zemlje. To nisu samo manjinska pitanja, nego su to generalno pitanja sa kojima se hrva ovo društvo" rekao je Pastor. On je iskazao zadovoljstvo zbog toga što su u "rekordno kratkom roku uspeli prikupiti rekordno veliki broj potpisa", računajući da će taj broj ljudi na izbornim listićima zaokružiti broj 5, pod kojim se nalazi njihova lista. Uspeli smo da prikupimo potpise u rekordno kratkom roku, pre nego što su to uspeli i započeti od nas mnogo veće i moćnije stranke. Ovo doživljavamo kao dokaz da smo, doduše mala, ali dobro organizovana i stabilna stranka koja ima široku podršku među onima čije interese zastupamo" - rekao je Pastor. Govoreći o detaljima programa, prvi na listi SVM-a Balint Pastor rekao je ova stranka želi dati doprinos okretanju politike ka običnom čoveku, te da imaju odgovore na privredne teme, socijalnih pitanja, zdravstva i poljoprivrede. On je dodao već godinu dana tim ove stranke, ne čekajući izbore, radi na sveobuhvatnom programu ekonomskog i regionalnog razvoja Vojvodine, te da već sada imaju odgovore i predloge za buduću Vladu Srbije. Balint Pastor očekuje od Vlade Srbije da više investira u infrastrukturne projekte u Vojvodini, kako bi se stvorio ambijent za privlačenje investicija, a ne da po tom pitanju ih upućuje na lokalne samouprave i pokrajinu Vojvodinu. Takođe je najavio da će zatražiti osnivanje Službe za pomoć starim osobama, samačkim domaćinstvima i socijalno ugroženim porodicama, jer se po njegovom mišljenju ovim pitanjima niko ne bavi. Govoreći o poljoprivredi, Pastor je rekao kako će predložiti izmene zakona kojima bi plaćanje doprinosa za PIO poljoprivrednika trebalo da se dovede u vezu sa veličnom zemljišta koje se obrađuje i sa prihodima koji se na taj način ostvaruju, te da je SVM jedina stranka koja se protivi mogućnosti da stranci od 2017. mogu kupovati zemljište u Srbiji. Govoreći o povezanosti ostvarenja manjinskih prava i otpočetih pregovora sa Evropskom unijom, drugi na listi SVM-a Laslo Varga je rekao kako će SVM insistirati svemu onome što piše u Ustavu Srbije. On je dodao daj jedan deo predizbornog programa SVM-a govori o načinu rešavanja problema koji su nastali kao posledica odluke Ustavnog suda o Zakonu o nacionalnim savetima nacionalnih manjina. Prema njegovom mišljenju, u procesu pregovora sa EU Srbija će po pitanju statusa Vojvodine biti na ispitu iskrenosti i odgovornosti.
