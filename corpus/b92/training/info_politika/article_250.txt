> Izvor: B92
> Datum: sreda 22.01.2014
> Rubrika: info_politika
> Naslov: Odbor zbog viza zove Dačića
> Članak:

Beograd -- Odbor za inostrane poslove će na sednicu pozvati Ivana Mrkića i Ivicu Dačića, kako bi razgovarali o aktivnostima za sprečavanje suspenzije bezviznog režima.
Na sednici, na kojoj je ambasador u Etiopiji Dragan Mraović razgovarao sa članovima Odbora pre odlaska na diplomatsku dužnost, poslanica DS i šefica Odbora za evropske integracije Nataša Vučković pitala je šta srpska diplomatija preduzima kako državu i građane ne bi pogodilo odluka o uspostavljanju mehanizma EU za ukidanje bezviznog režima.
"Na koji način se naša diplomatija u EU zalaže da se pravovremeno dostavljaju informacija i spreči eventualna suspenzija bezviznog režima", pitala je Vučković. Pomoćnik ministra za konzularne poslove MSP Dragan Momčilović je odgovorio da je uspostavljen mehanizam preciznog praćenja azilanata i da Misija Srbije u EU redovno dostavlja MSP-u te podatke. "Pratimo redovno i preciziramo mere", rekao je Momčilović. Članovi Odbora su usvojili i Predlog zakona o potvrdivanju Sporazuma Vlade Srbije i Vlade Mongolije o ukidanju viza za državljane dveju zemalja. Momčilović je precizirao da se zakon odnosi na sve vrste pasoša - diplomatski, službeni i obični, da Srbija sa Mongolijom ima dobre političke i ekonomske odnose, kao i da nije zemlja sa migracionim rizikom. Odbor je konstatovao i izmenu u sastavu Poslaničke grupe prijateljstva sa Iranom i sa Azerbejdžanom. Umesto Vladimira Cvijana Odbor ja za predsednika Poslaničke grupe prijateljstva sa Azerbejdžanom izabrao Irenu Vujović, dok je predsednica PGP sa Italijom Sanda Raškvocih Ivić poslanike obavestila i da imaju mogućnost da se prijave za besplatan kurs italijanskog jezika na svim nivoima.
