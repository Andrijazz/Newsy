> Izvor: B92
> Datum: nedelja 19.01.2014
> Rubrika: info_politika
> Naslov: Maratonska sednica DS od 12 sati
> Članak:

Novi Sad -- Članovi GO Demokratske stranke nešto posle 23 sata počeli su javno izjašnjavanje o izveštaju predsednika te stranke Dragana Đilasa.
Na sednici u Novom Sadu, za 11 sati za reč se javila 71 osoba, a odustalo je samo troje.
Da bi Đilas dobio podršku, za njega treba da glasa 221 član. Kako nezvanično saznajemo, očekuje se da za lidera demokrata glasa 276 članova.
Kako saznaje B92, glasa se pojedinačnim izjašnjavanjem članova GO. Proces glasanja vodi Bojan Pajtić, Đilas je napustio salu, javljaju Novosti. Na kraju rasprave na GO, pre glasanja, delegatima su se obratili predsednik Dragan Đilas i Boris Tadić koji je pozvao aktuelnog predsednika demokrata da se sam povuče, prenose Novosti. Za stranačke izbore, odmah, izjasnili su se Aleksandar Senić, Branimir Kuzmanović, Mladen Erceg, Srđan, Milivojević, Marko Đurišić, Miloš Gagić... Dragan Đilas - uzdržan. Po završetku glasanja očekuje se da se medijima obrati i Boris Tadić, javljaju Novosti. Prema izvorima sa sednice, rasprava je tokom celog dana bila žestoka i obeležena polemikama članova GO koji se zalažu da se očuva jedinstvo stranke i da se u vreme pred izbore za Skupštinu grada Beograda ne vode unutarstranačke svađe, javlja Beta. Druga struja, okupljena oko počasnog predsednika stranke Borisa Tadića, poziva članove GO da ne usvoje Djilasov izveštaj o radu i da tako praktično otvore pitanje njegove smene s liderske pozicije u DS-u. Đilas je u završnoj reči naveo da je ponosan na današnju raspravu i dodao da će se povući s mesta predsednika partije ako ne bude izglasan njegov izveštaj. "Voleo bih da mi date poverenje i da zajedništvom sprovedemo politku stranke u kampanji za beogradske izbore", rekao je Djilas, a preneli su agenciji Beta izvori iz DS. Đilas je rekao da, ako Aleksandar Vučić zakaže vanredne parlamenarne izbore, ostaje optimista kada je rezultat DS u pitanju. Dodao je da prihvata i ceni kritike koje je danas čuo, iako je očekivao podršku svih. Đilas je ocenio da se DS i dalje deli i dodao da on ipak veruje u jedinstvo. Boris Tadić je poručio da "ne gura" da bude predsednik DS i nosilac liste jer je to već bio. "Ne umeš Dragane da vodiš stranku, rezultat se meri, politika je brutalna stvar. Dragane Djilase ti nemaš politiku, što znači da ni stranka nema poltiku. Moj predlog je da se povučeš, jer bi to bilo korisno i fer. Kažem ti da to učiniš na vreme da ne propadneš na izborima", rekao je Tadić.

Lider DS Dragan Đilas zatražio na sednici GO podršku za svoj rad i poručio da ne vodi stranku koja će biti uz "takozvanog reformatora i modernizatora Vučića". Đilas je u uvodnom obraćanju pozvao članove GO da glasaju za jedinstvo stranke i da se svi toga drže i koncentrišu na izbore za Skupštinu grada Beograda. Kako je ranije danas naveo Đilas, on vodi DS koja veruje da može da pobedi SNS i Vučića i sa te pozicije menja državu. Đilas je na sednici Glavnog odbora u Novom Sadu naglasio da nije tražio jedinstvo oko predsednika stranke, već politike koju će DS da zauzme. On je pozvao članove GO da se svi koncentrišu na izbore za Skupštinu grada Beograda. "Tražio sam ne jedinstvo oko predsednika, već oko politike, koji je to pravac stranke i da ga se svi držimo. Siguran sam da su mnogi očekivali govor sa mnogo naboja i teških reči, ali DS nije nas 500, već i oni koji za nas glasaju", rekao je Đilas i poručio da je njegova obaveza da uveri građane da je stranka koju vodi najbolje što građani imaju. Đilas je apelovao na jedinstvo, na donošenje odluke o politici stranke, istakavši da većina ima pravo na donošenje odluka, ali da to ne znači da je zato u pravu, kao i da manjina treba da snosi posledice zbog drugacijeg mišljenja. Đilas je rekao da na ovoj sednici GO, koja nije obična, već posebna, traži podršku za svoj rad o tome kakva DS treba da bude i da li su njeni članovi spremni da se za te ideale žrtvuju. "DS mora biti lider ili u vlasti ili u opoziciji", zaključio je šef demokrata.
Vučević: DS nema ideju ni politiku Član Predsedništva Srpske napredne stranke Miloš Vučević smatra da današnja izjava lidera DS Dragana Djilasa da ta stranka neće biti uz "takozvanog reformatora i modernizatora Aleksandra Vučića" pokazuje da demokrate nemaju nikavu politiku.
Vučević: DS nema ideju ni politiku Član Predsedništva Srpske napredne stranke Miloš Vučević smatra da današnja izjava lidera DS Dragana Djilasa da ta stranka neće biti uz "takozvanog reformatora i modernizatora Aleksandra Vučića" pokazuje da demokrate nemaju nikavu politiku.
Podsetio je da je Glavni odbor DS pre mesec dana govorio o tome da stranka treba da se koncentriše na beogradske izbore, da bi ostvarili najbolji mogući rezultat i ocenio da su neki zaboravili te zaključke. "Kroz te izbore gledaće se i moja uspešnost, kao predsednika stranke. Ako rezultat ne bude dobar, onda ćemo se o tome izjasniti", kazao je Đilas. Dodao je da je podržao inicijativu potpredsednika DS Bojana Pajtića da se sačuva jedinstvo DS, ali ne jedinstvo oko predsednika, već oko politike stranke. "Pre četiri meseca doneli smo odluku da nema saradnje sa SNS. Da li ste se učlanili u DS da biste sprovodili politiku koja se zasniva na hajci i harangi političkih protivnika? Da li ste se učlanili u DS da biste podržali politiku u kojoj će oni koji misle drugačije biti proganjani? S ljudima koji rade takve stvari, koji su zemlju zadužili za pet milijardi, koji planiraju da otpuste 60.000 radnika, da li zaista mislite da sa takvima možemo da sarađujemo?", naveo je Đilas. On je ocenio da je u Srbiji na sceni "puzajuća diktatura". "Ne gleda se politika na rečima, nego na delima. Kada hapsite ljude, kidnapujete, prebijate, pritiskate medije, to nije politika", rekao je Đilas. Po njegovim rečima, vlast u Srbiji "priča bajke", a zemlja propada. "Jedino DS to može da zaustavi. Treba da kažemo: 'Ne!' zakonu o radu, 'Ne!' otpuštanjima; treba da imamo zaista socijaldemokratsku politiku", poručio je Đilas. Ocenio je da je rukovodstvo stranke uspelo da očuva jedinstvo DS u vreme kada je bila napadana od svih, kada su se mnogi nadali da će DS prestati da postoji. "Ovo nije obična sednica GO, i mi smo toga svesni. Ja ću tražiti podršku za svoj rad i rad rukovodstva stranke. Očekujem od vas da se izjasnite ne samo o mom radu, nego i o tome da li smo spremni da za ideale, viziju, želju nešto i žrtvujemo. Da se izjasnimo o tome kako želimo da DS izgleda", rekao je Đilas.
Očekujem izvinjenje za Ćuruviju Dragan Đilas izjavio je, povodom hapšenja osumnjičenih za ubistvo novinara Slavka Ćuruvije, da se nada da je na taj slučaj stavljena tačka i da će sada o tome jedino raspravljati sud. On je takođe zatražio izvinjenje od "onih kojih su učinili da se stvori takva atmosfera" da se to ubistvo desi.
Očekujem izvinjenje za Ćuruviju
Dragan Đilas izjavio je, povodom hapšenja osumnjičenih za ubistvo novinara Slavka Ćuruvije, da se nada da je na taj slučaj stavljena tačka i da će sada o tome jedino raspravljati sud. On je takođe zatražio izvinjenje od "onih kojih su učinili da se stvori takva atmosfera" da se to ubistvo desi.
Predsednik Demokratske stranke Dragan Đilas izjavio je na sednici Glavnog odbora te stranke u Novom Sadu da očekuje da Aleksandar Vučić raspiše parlamentarne izbore da bismo "napokon prebrojali koliko ko ima podršku". On je kazao da se ne treba osvrtati na istraživanja javnog mnjenja i na rezultate lokalnih izbora. "Ne treba se osvrtati na razna istraživanja koja su, eto baš slučajno, danas objavljena i na lokalne izbore u kojima je vladala atmosfera zastrašivanja, otmica, pretnji, kupovine glasova", rekao je Đilas. Po njegovim rečima, parlamentarni izbori su nešto sasvim drugo, kao i beogradski, na kojima DS može da pokaže pravu snagu. O eventualnom raspisivanju izbora, Đilas je rekao da ima mnogo stvari koje ukazuju da će izbori biti raspisani, ali da ima i mnogo stvari koje ukazuju da neće. "Bilo kako bilo, beogradski izbori su jedino izvesni i treba maksimalno da se usredsredimo na njih", kazao je Đilas. On je članove Odbora podsetio da je taj odbor u decembru 2012. godine doneo odluku da se unutarstranačka kadrovska pitanja ostave za period po završetku beogradskih izbora, ali je kazao i da su "neki to zaboravili".

Počasni predsednik Boris Tadić pozvao je članove Glavnog odbora da ne prihvate izveštaj predsednika stranke Dragana Đilasa o radu. Tadić je na zatvorenom delu sednice Glavnog odbora DS rekao da Đilas danas praktično i nije govorio o svom radu u proteklom periodu i pozvao članove da, radi budućnosti stranke, ne glasaju za taj izveštaj, preneli su agenciji Beta visoki izvori iz DS. Tadić je upozorio da će, ukoliko Đilas ostane na čelu stranke, u roku od tri do šest meseci pasti i Vlada Vojvodine. Po njegovim rečima, to znači da će egzistencija zaposlenih u pokrajinskoj administraciji biti dovedena u pitanje. Tadić je ocenio da je današnja sednica Glavnog odbora veoma važna jer treba da se glasa o budućnosti stranke. "Ako je popularnost stranke na nivou od 10 odsto, onda treba da se zapitamo kakva nam je budućnost", poručio je Tadić. On je rekao da se zbog svoje finansijske situacije preselio i da sada živi "na selu". Počasni predsednik DS-a Boris Tadić koji je, kako se čulo iza zatvorenih vrata, više puta prekidan burnima aplauzima.

Počasni predsednik Demokratske stranke Boris Tadić poručio je lideru demokrata Draganu Đilasu, na zatvorenom delu sednice Glavnog odbora stranke, da nema kapacitet da vodi DS, a članovima Odbora da glasanje za izveštaj predsednika doprinosi lošem izbornom rezultatu na izborima u Beogradu. Prema informacijama koje je Tanjug dobio od učesnika sednice koja se vodi iza zatvorenih vrata, počasni predsednik DS bio je veoma oštar u obraćanju Đilasu i članovima GO, i nezadovoljan načinom na koji se stranka vodi u poslednjih 14 meseci otkako je Đilas na funkciji predsednika. Voleo bih, dodao je, da se jednog dana uporede računi ko je šta uradio. "Ovo je trka za parama, za moći za uticaj a ne za DS", rekao je Tadić i dodao:"Gospodo delegati vi ćete davanjem podrške za izveštaj se opredeliti da li ste za Đilasa ili mene. I da li Đilas ili ja imam kapacitet da stranka krene u izbornu trku. Oštro je zamerio Đilasu i Borislavu Stefanoviću da ne može da se preti onima koji nisu za izveštaj jer to, kako je rekao, nije demokratija. "I pre prošlih izbora sam rekao da Dragan Đilas nema kapacitet da vodi DS. Nemam ništa lično protiv tebe ali to sam mislio i kad si izabran i sada", rekao je Tadić obraćajući se Đilasu. Predsednik Političkog saveta DS Dragoljub Mićunović, međutim, za razliku od Tadića, smatra da u ovom trenutku ne bi trebalo tražiti smenu predsednika stranke i da sa tim treba sačekati do završetka izbora u prestonici, rečeno je Tanjugu u DS-u. Mićunović je naglasio da bi tek posle izbora u Beogradu trebalo razgovarati o poverenju predsedniku Đilasu. Takav stav izneo je i zamenik predsednika DS Bojan Pajtić. Najeksplicitnija u podršci Đilasu, bila je član Političkog saveta Vida Ognjenović, koja je, kako je Tanjugu preneto, rekla da na smeni predsednika stranke insistiraju oni koji bi želeli saradnju sa SNS. Dragan Šutanovac je, međutim, oštro kritikovao i Tadića i Đilasa i najavio da će glasati za izveštaj predsednika stranke. Ta tri stanovišta o stavovima unutar stranke - smena Đilasa, ostanak sadašnjeg predsednika na toj funkciji i stastus kvo, jesu i stanovišta o tome kako dalje o čemu se u javnosti i spekulisalo.

Zamenik predsednika Demokratske stranke Bojan Pajtić izjavio je da očekuje da će Glavni odbor te stranke dvotrećinskom većinom prihvatiti izveštaj o radu predsednika DS Dragana Đilasa. Pajtić je novinarima na sednici Glavnog odbora u Novom Sadu rekao da tvrdnje nekih stranačkih zvaničnika da više od 60 opštinskih i gradskih odbora zahteva smenjivanje Đilasa "ne znače ništa" jer neki od tih odbora imaju samo po dva ili tri člana u Glavnom odboru. "Gradski odbori, kao što je novosadski, imaju 20 puta više predstavnika u ovom stranačkom telu. Podsećam da su se oni izjasnili da se ne raspravlja o kadrovskim promenama pre održavanja gradskih izbora u Beogradu", rekao je Pajtić. Zamenik predsednika DS je rekao da je njegovu inicijativu da se stranka posveti izborima u Beogradu, a ne unutarstranačkim svađama, potpisalo više od 320 članova Glavnog odbora, od 481, koliko ih ima. Izbori u Beogradu su planirani za 16. mart, a postoji i mogućnost da tadsa budu i prevremeni poslanički izbori u Srbiji.

Pojedini odbori najavili su da će njihovi predstavnici u GO zatražiti smenjivanje predsednika DS Dragana Đilasa. Sednici prisustvuju 433 od ukupno 481 člana Glavnog odbora, predsedava predsednik stranke Dragan Đilas, a prisutan je i počasni predsednik DS Boris Tadić. Uoči sednice Glavnog odbora DS zasedalo je Predsedništvo stranke, ali prema saznanjima agencije Beta na tom sastanku nisu donete nikakve presudne odluke. Članovi Glavnog odbora DS su uoči zasedanja dobijali sms poruke u kojima su ih dve suprostavljene strane pozivale da ih podrže. U porukama u koje je Beta imala uvid jedna strana poziva da Glavni odbor DS ne usvoji izveštaj predsednika stranke Dragana Đilasa o radu dok druga poziva na podršku Đilasu i upozorava da ne treba voditi unutarstranačke bitke u predizborno vreme. Počasni predsednik DS Boris Tadić pre početka sednice na kratko se pozdravio sa novinarima. Po uobičajenoj proceduri posle izveštaja na GO DS, ostatak sednice, koja je izazvala veliko interesovanje medija, biće zatvoren za javnost. Minutom ćutanja na početku sednice odata je pošta akademiku Ljubomiru Tadiću, jednom od osnivača demokratske stranke. Posle završetka predsedništva DS, zamenik predsednika stranke Bojan Pajtić izjavio je za "Blic" da očekuje da će članovi GO dvotrećinskom većinom usvojiti izveštaj o radu lidera stranke. "Što se tiče trvdnje nekih kolega da više od 60 opštinskih i gradskih odbora insistira na smeni lidera stranke, to ne znači ništa, jer za njegovo nepoverenje članovi Glavnog odbora moraju da glasaju. Neki opštinski odbori kao Doljevac na primer, Obilić ili Leposavić, imaju po dva, eventualno tri člana u GO, dok gradski odbori kao što je novosadski imaju 20 puta više predstavnika u ovom stranačkom telu. Podsećam da su se oni izjasnili da se ne raspravlja o kadrovskim promenama pre održavanja gradskih izbora u Beogradu", kazao je Pajtić i dodao da je pismo koje je uputio članovima gradskog odbora potpisima prihvatilo više od dve trećina članova gradskog odbora (ima ih 400, a potpisalo je 300). DS ima 160 odbora, ali je funkcionalno 130, i svi imaju predstavnike u Glavnom odboru, koji ima oko 450 članova. Da bi Đilasu na sednici GO bilo uskraćeno poverenje, za to mora da glasa većina članova tog tela.


