> Izvor: B92
> Datum: sreda 15.01.2014
> Rubrika: info_politika
> Naslov: Evropski parlament pohvalio Srbiju
> Članak:

Strazbur -- Poslanici Evropskog parlamenta su tokom večerašnje rasprave o napretku Srbije u evropskim integracijama odali priznanje beogradskim vlastima.
Oni su pohvalili napore za normalizaciju odnosa sa Prištinom i odlučno sprovođenje untrašnjih reformi.
"Pozdravljamo početak pregovora o pridruživanju sa Srbijom", rekao je ministar spoljnih poslova Grčke Dimitris Kurkalis, otvarajući debatu koja je počela sa više sati zakašnjenja zbog probijenih rokova prilikom diskusije o drugim tačkama. On je podsetio da je Grčka oduvek podržavala proces proširenja EU i pohvalio napredak u dijalogu Beograda i Prištine, rekavši da je "doveo do rezultata koji su donedavno bili nezamislivi". "Treba odlučno nastaviti rad na primeni sporazuma, a Grčka je spremna da pomogne u savladavanju budućih izazova na ovom putu", rekao je on. Evropski komesar za proširenje Štefan File je u obraćanju Parlamentu podsetio da se bliži stogodišnjica Prvog svetskog rata, koji je Balkanu doneo "nesrećnu asocijaciju na sukobe i nasilje". "Danas Balkan asocira na dijalog, razvoj dobrosusedskih odnosa i ekonomski oporavak", rekao je File i dodao da je ovo pravi trenutak za raspravu o Srbiji, jer će ona već sledeće nedelje međuvladinom konferencijom u Briselu otvoriti pregovore o pridruživanju EU. On je istakao da je napredak u dijalogu Beograda sa Prištinom dokaz da je EU u stanju da inspiriše i doprinese pomirenju u regionu. Tokom debate, u kojoj je učestvovalo više desetina poslanika, gotovo svi su izrazili podršku reformama u Srbiji i Briselskom sporazumu. To je, pre svih, učinio izvestilac za Srbiju Jelko Kacin, čiji je godišnji izveštaj o napretku u evropskim integracijama povod za današnju raspravu na plenarnom zasedanju u Strazburu. Kacin je istakao da Srbija ima velike, a potcenjene ljudske i privredne potencijale, koje treba konačno iskoristiti nakon dugogodišnje izolacije i autističnog pristupa ozbiljnim izazovima, a posebno je pohvalio Beograd zbog konstruktivnog pristupa dijalogu sa Prištinom. "Srbija je prestala da zauzima neprijateljski stav o kosovskom pitanju otkad je premijer Ivica Dačić pružio ruku svom kosovskom kolegi Hašimu Tačiju", rekao je Kacin, uz napomenu da su prvi koraci ujedno i najteži. Izvestilteljka za Kosovo Ulrike Lunaček je izrazila žaljenje zbog poništenja izbora u severnom delu Kosovske Mitrovice i dodala da se nada da to neće prouzrokovati zastoj u primeni Briselskog sporazuma. Holandska poslanica Marje Kornelsen je pozvala Srbiju da sa "obe ruke zgrabi šansu koja joj se pruža i nastavi sa sistemskim reformama". "Reforme mogu da budu tako zabavne", rekla je poslanica Zelenih i pozvala na dalji rad na postizanju ravnopravnosti žena i poštovanju prava manjina. Nemački poslanik Elmer Brok je podsetio da je EU pre deset godina obećala Zapadnom Balkanu evropsku perspektivu. "Sada treba da ispunimo obećanje", rekao je on. Edvard Kukan iz grupe poslanika "Prijatelji Srbije" je napredak koji je Srbija prošle godine nazvao zadivljujućim i izrazio uverenje da će Srbija ne samo uspešno početi, nego i završiti pregovore o pridruživanju. Među retkim disonantnim tonovima bila je hrvatska poslanica sa krajnje desnice Ruža Tomašić, koja je ocenila da Srbija nije raskrstila sa mračnom prošlošću i da nije promenila agresivnu politiku iz devedesetih. "Tu zemlju vodi četnički vojvoda, a u toku je proces rehabilitacije Draže Mihailovića", upozorila je ona. Nekoliko mađarskih poslanika je vlastima u Beogradu uputilo kritike zbog položaja Mađara u Vojvodini, a nemački poslanik Bernt Posel je rekao da je "tretman Albanaca na jugu Srbije zastrašujući". "Policija upada u škole, pretresa đake i pleni udžbenike", tvrdi on. Tokom najvećeg dela gotovo dvosatne diskusije prevladali su pozitivni tonovi, a File je na kraju zahvalio Kacinu i Parlamentu na podršci procesu proširenja. On se ukratko osvrnuo na govor Ruže Tomašić, rekavši da je u protekle četiri godine radio upravo na tome da se ružni događaji iz prošlosti prevaziđu, počinioci ratnih zločina kazne i da se osnovna prava svih poštuju. Kurkalas je u završnom govoru takođe zahvalio poslanicima i istakao da će Savet EU, kojem Grčka predsedava tokom prve polovine ove godine, ispuniti solunsko obećanje. Očekuje se da će Kacinov predlog za rezoluciju o Srbiji, koji je još prošle godine usaglašen u Komitetu za spoljne poslove EP, biti usvojen na sutrašnjoj sednici Parlamenta, a glasanje je zakazano za podne.
