> Izvor: B92
> Datum:  
> Rubrika: info_politika
> Naslov: Do materijala po hitnom postupku
> Članak:

Beograd -- Uprava za javne nabavke odobrila je danas RIK da sprovede nabavku spreja i UV lampi za sprovođenje vanrednih parlamentarnih izbora, po skraćenom postupku.
Predsednik RIK-a Dejan Đurđević obavestio je večeras članove da će nabavka 5.000 UV lampi i 17.500 flašica spreja za obeležavanje prsta birača za sprovođenje republičkih izbora, po procenama koštati 25,5 miliona dinara.
U odluci o nabavci UV lampi i spreja precizirano je da će 5.000 lampi koštati pet miliona dinara, dok će za sprej biti neophodno izdvojiti 20,5 miliona dinara. Na sednici je rečeno i da je vlada usvojila finansijski plan za RIK za sprovođenje izbora. Vlada Srbije je na današnjoj sednici donela Rešenje da se iz Republičkog budžeta izdvoji 1.146.438.000 dinara za finansiranje predstojećih republičkih izbora, saopštila je vladina Kancelarija za saradnju sa medijima. Na jučerašnjoj sednici RIK-a utvrđeno je da će glasački listići biti svetloplave boje, a kontrolni ljubičaste. RIK je na jučerašnjoj sednici odlučio i da će vladi predložiti da "Službenom glasniku" dodeli isključivo pravo da štampa izborni materijal, a preduzeću "Master tim" d.o.o za nabavku sprecijalnog spreja za obeležavanje prsta biračima i UV lampi.
