> Izvor: B92
> Datum:  
> Rubrika: info_politika
> Naslov: Mrkić o odnosima sa ex Ju zemljama
> Članak:

Atina -- Šef srpske diplomatije Ivan Mrkić rekao je danas u Atini da su odnosi Srbije sa državama bivše Jugoslavije najbolji od raspada zemlje.
"Bilo je dosta problema, ali odgovorni političari moraju da gledaju napred i da stavljaju u prvi plan teme koje nas u sopstvenom razvitku spajaju", rekao je Mrkić novinarima, posle Konferencije o Strategiji EU za jadransko-jonski region.
On je naveo da je došao u Atinu da pruži podršku strategiji čiji cilj je povezivanje i prosperitet jadransko-jonskog regiona. "Srbija kao zemlja koja je počela pregovore sa Unijom, kroz stvaranje ovog regiona vežba na koji način funkcioniše EU", kazao je Mrkić. On je ocenio da je jadransko-jonski region, koji treba da funkcioniše bez obzira na to da li su njegove članice pripadnice EU ili ne, "komplementaran cilju da sve zemlje regiona jednog dana budu u EU". Poručio je da Srbija učestvuje u svim regionalnim okupljanima. "Mi smo tu da damo primer ostalima u regionu, ali i da budemo dokaz, da region poput našeg treba primiti u šire društvo, kako se popularno kaže - evropsku porodicu", rekao je Mrkić. On je dodao da razlika između jadransko-jonske strategije i drugih regionalnih inicijativa može da se sagleda "sa čisto materijalne strane". "Brže ćemo osetiti napredak u ovoj strategiji, jer iza nje stoji EU, što podrazumeva i bolje finansijske aranžmane", ocenio je srpski ministar i dodao da je kada je reč o inicijativama u regionu zapadnog Balkana "sve skromnijeg obima". On je naveo da će Srbija, kada se radi o jadransko-jonskoj strategiji, "izaći sa konkretnim predlozima, posebno u infrastrukturnom i energetskom sektoru". Evropski komesar za regionalna pitanja Johanes Han rekao je da Srbija može da doprinese jadransko-jonskoj strategiji najviše u domenu transporta, gde može da učestvuje ne samo u raspravama, već i u odlukama. On je za agenciju Beta istakao da iako su, poput Srbije, neke zemlje u Evropi, zbog svog položaja više tranzitne nego neke druge, transport podrazumeva uvek i neku dodatnu vrednost za samu zemlju. "Svaki evropski koridor nudi mogućnosti, ne samo u tom smislu što će se automobili zaustavljati i vozači jesti nešto, već nudi i poslovne mogućnosti, jer niko ne transportuje robu od početka do kraja koridora, a da se između toga ništa ne desi", rekao je Han. On je ocenio da su odgovarajuća trans-evropska mreža i koridori preduslov za razvoj nacionalne industrije. "Ako je Srbija već tranzitna zemlja, onda treba da iskoristi to što kroz nju idu automobili i kamioni, kao i železnica. Ali, ona ima i perspektivu da ta mreža prosto može da se koristi da ponudi glavnim srpskim kompanijama bolji pristup, a to može da bude pozitivan kriterijum za međunarodne kompanije da odluče da osnuju ili kupe kompaniju u Srbiji", rekao je Han. U Atini je danas održana konferencija o strategiji za jadransko-jonski region, na kojoj su učestvovali ministri ili njihovi zamenici iz osam država članica tog regiona: Srbija, Crna Gora, Hrvatska, Albanija, Slovenija, Grčka, Italija i Bosna i Hercegovina. Šef srpske diplomatije Ivan Mrkić pre konferencije je učestvovao na sastanku Jadransko-jonskog saveta, a na marginama skupa se sastao sa ministrom spoljnih poslova BiH, Zlatkom Lagumdžijom.
