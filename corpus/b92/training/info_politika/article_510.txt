> Izvor: B92
> Datum: utorak 4.02.2014
> Rubrika: info_politika
> Naslov: LDP predala listu za Beograd
> Članak:

Beograd -- LDP je danas Gradskoj izbornoj komisiji predala listu kandidata za izbore u Beogradu 16. marta.
Kandidat za gradonačelnika te liste Željko Ožegović poručio je da je vreme za teške odluke i da se nastavi evropska vizija prestonice.
Na listi 110 kandidata za odbornike su, pored predstavnika LDP, i članovi Socijaldemokratske unije Žarka Koraća i ličnosti iz javnog života, među kojima su dramaturg Jelena Bogavac, sportski novinar Milojko Pantić i reditelj Puriša Đorđević. Ožegović je, posle predaje liste, novinarima rekao da je vreme da Beograd nastavi evropsku viziju koju je imao i gradonačelnik Nenad Bogdanović i da nastavi putem iz 2007. godine, kada je bio proglašen gradom budućnosti Jugoistočne Evrope. "Vreme je da ključni principi u politici budu znanje odgovornost i pristojnost i vreme je da šansu dobiju oni ljudi koji imaju rezultate, znanje i ideje i znaju kako da ih sprovedu", poručio je Ožegović. On je rekao i da je vreme da recept vođenja Novog Beograda, kada je on bio predsednik opštine i kada je, kako je rekao, taj deo grada postao sedište i mesto za zapošljavanje i bolji život, bude preslikan na ceo Beograd. Ožegović je rekao da je potrebno da se više radi, slušaju sugrađani i rešavaju njihovi svakodnevni problemi, kao i da građani budu centar politike. "Mi za ove ideje i ovu politiku tražimo podršku svih građana, jer mislimo da vremena više nema", rekao je Ožegović. Izborna lista LDP za Beograd zove se "Čedomir Jovanović LDP", a slogan pod kojim će ta stranka izaći pred Beograđane jeste "Beograde, vreme je".
