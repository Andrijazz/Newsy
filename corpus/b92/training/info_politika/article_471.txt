> Izvor: B92
> Datum: nedelja 2.02.2014
> Rubrika: info_politika
> Naslov: "Ne prezivamo se ni Vučić ni Tadić"
> Članak:

Beograd -- Predsednik DS Dragan Đilas izjavio da se nada da su predstojeći parlamentarni izbori 16. marta poslednji put da se ta stranka bori protiv diktature u Srbiji.
Na obeležavanju 24. godišnjice rada DS, Đilas je rekao da se ta stranka ne bori protiv Aleksandra Vučića zbog njegove ličnosti, već da je protiv onoga što on radi.
Lider DS Dragan Đilas obraćajući se skupu rekao je da je DS osnovana da bi dobila podršku građana kako bi od Srbije napravila mesto za bolji život. "Ova Srbija se danas ne preziva Vučić kao što nije ni Tadić - ova Srbija je veća od svih nas", rekao je Đilas. Prema njegovim rečima ne bore se oni protiv lidera SNS Aleksandra Vučić zato što je to Aleksandar Vučić, već protiv onoga što on simbolizuje. Đilas je dodao da se demokrate bore protiv hajki, cenzure u medijima, zaduživanja, da neki očekuju od njega da danas govori o dešavanjima u DS u poslednjih nekoliko dana, našta su se čuli povici "nemoj, nemoj i nećemo", a Đilas im poručio da mu je drago zbog toga, jer bolje od njegovih reči o tim ljudima govore njihova dela. Đilas je naglasio da je tačka okupljanja onih koji žele sa Demokratskom strankom zalaganje za slobodnu državu te odbijanje da uđu u vladu kakva je aktuelna ili da joj budu privezak.

U DS su dobrodošli svi koji neće u takvu vladu, ali DS takođe traži da ne izmišljaju razloge kako bi ostavili mogućnost da u takvoj vladi ipak budu, naglasio je lider demokrata. Zamenik predsednika DS Bojan Pajtić je primetio da se demokratama na putu ka demokratiji uvek ispreči "duh Slobodana Miloševića" a prethodnu vladu ocenio je kao najgoru u poslednjih 14 godina. "Povampireni duh devedesetih javlja se s vremena na vreme, ali ima krivice i u nama kada se zbog kompromisa odričemo dela programa, kada se ponadamo da onaj koji je zbog nas izdao neće izdati i nas i kada se odreknemo vrednosti zbog popularnosti. Mi smo za zdrav razum, oni za čvrstu ruku. Mi za uvažavanje mišljenja, a oni za autoritarnost i lov na veštice i lažne mesije", zaključiom je Pajtić. Jedan od osnivača DS Dragoljub Mićunović rekao je da DS postaje jača tako što ljudi ulaze u nju, a ne tako što izlaze i da je ta stranka nada i utočište mnogima kojima je cilj dobro ljudi, a ne sopstveno dobro.

Mićunović je rekao da niko neće moći da vlada sam dok je DS tu i da je to zavet DS. On je citirao deo svog govora koji je izneo pre 24 godine kada je DS obnovljena i poručio da su ciljevi stranke i tada i sada bili isti, a to je borba protiv autoritarnog režima. Obeležavanju godišnjice DS prisustvovale su supruga ubijenog premijera Ružica Đinđić, kao i Vesna Pešić. DS obeležavanje godišnjice dočekuje u atmosferi unutarstranačkih previranja, s obzirom na to da je doskorašnji počasni predsednik stranke Boris Tadić odlučio da podnese ostavku na tu funkciju i napusti stranku. Tadić je danas izjavio da DS "nije stranka koju prepoznaje, koju sam ja vodio prethodnih godina". Najavio je i da će učestvovati na predstojećim izborima. DS su napustili i stranački funkcioneri Miodrag Rakić, Marko Đurišić, Aleksandar Senić i Đorđe Bajec. Danas je saopšteno da je još deset članova napustilo demokrate, među kojima je i bivši ministar Goran Bogdanović. Đilas je danas onima koji napuštaju stranku poručio da o njima govore njihova dela i dodao da na predstojećim izborima očekuje da DS ponovo bude tačka okupljanja. Na skupu u Domu omladine prikazan je i kratak film i postavljena je izložba fotografija o protekle 24 godine Demokratske stranke.


