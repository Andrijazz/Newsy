> Izvor: B92
> Datum: sreda 29.01.2014
> Rubrika: info_politika
> Naslov: "Vučić kandidat na više pozicija"
> Članak:

Beograd -- Programski direktor CESID-a Đorđe Vuković ocenio da će glavni adut SNS na predstojećim izborima biti predsednik te stranke Aleksandar Vučić.
"Predstojeći izbori donekle menjaju političku situaciju. SNS će da iskoristi trenutnu popularnost Aleksandra Vučića i kandidovaće ga na više mesta", izjavio je Vuković za Radio-televiziju Srbije (RTS).
On je rekao da će SNS biti glavna snaga buduće vlasti, ali i da očekuje da Demokratska stranka (DS) može da ostvari dobre rezultate, ne toliko relevantne da uzme učešća u vlasti, nego da bude značajna opozicija. "Najverovatnije da će SNS biti stožena stranka koalicije, da li samostalno ili u nekoj koaliciji, to ćemo moći da kažemo posle izbora", naveo je Vuković. On je istakao da oko sedam miliona evra košta izborna lista koju će stranke koristiti tokom izborne kampanje. On je podsetio da je DS već istakla kandidaturu svoj najznačajnijeg čoveka za poziciju gradonačelnika u Beograda i dodao da mu se čini da ovakva politička pozicija ide više u korist SNS nego DS. "Istraživanja su pokazala da SNS u Beogradu ima nešto niži rejting nego u drugim delovima Srbije, dok je DS imala nešto bolji rejting u Beogradu nego u drugim delovima Srbije", dodao je Vuković. Upitan koliko može koštati DS ukoliko se ostvare spekulacije da Tadić napravi Demokratski front, Vuković je rekao da je teško bilo šta prognozirati u ovom trenutku. "Moguća su dva scenarija i to da i jedna i druga lista prođu značajno lošije nego što sada hvataju istraživanja i da neko završi ispod cenzusa. Drugi je da i jedna i druga strana osvoje relevantan broj glasova i da u nekoj drugoj raspodeli snaga budu značajna opozicija", pojašnjava programski direktor CESID-a. Na pitanje da li su rezultati predvidivi i da će to biti apsolutna dominacija naprednjaka, Vuković kaže da su uvek moguća iznenađenja i da smo bili svedoci da su javna mnjenja pokazivala jedno, a da se u izbornom procesu desilo nešto drugo. "To je i normalno, tome služe i izborne kampanje", naglasio je on i dodao da je najverovatniji scenario da će SNS biti stožerna stranka koalicije, koja će u narednom mandatu vladati i da će se videti samo da li će to biti samostalno ili u većoj koaliciji. Upitan o ponovnoj pojavi belih listića, Vuković je kazao da oni nisu masovna pojava, jer se kreću između jedan i dva odsto više nego što je uobičajeno. O izjavi predsednika SNS-a Aleksandra Vučića da tu stranku očekuje "do sada najprljavija kampanja", Vuković je rekao da je izborni proces "relativno pristojan u odnosu na druge zemlje".
