> Izvor: B92
> Datum: sreda 22.01.2014
> Rubrika: info_politika
> Naslov: I Cvijan na beogradskim izborima
> Članak:

Beograd -- Vladimir Cvijan, odskoro predsednik Republikanske partije, izjavio je da će ta stranka učestvovati na izborima u Beogradu.
Republikanska partija, koja je u osnivanju i čiji je Cvijan predsednik, je danas Ministarstvu pravde predala zahtev za registraciju stranke.
"Od danas će Republikanska partija postati deo svetske, najstarije organizacije političkih stranaka a to su republikanci, tako da ćemo danas poslati dopis kojim sve republikanske partije u svetu obaveštavamo da postojimo u Srbiji", rekao je Cvijan na konferenciji za novinare. Kako je istakao, stranka je mesto okupljanja ljudi koji su protiv diktature jednog čoveka i razaranja srpske privrede. "Na političkoj sceni Srbije, sa jedne strane imamo jednog čoveka koji je prigrabio apsolutno svu vlast, mimo zakona, Ustava i međunarodnih standarda i protivno volji građana. Uz tog jednog čoveka, a znate tačno na koga mislim, mnogi su napravili dil i pokušavaju da mu se dodvore", rekao je Cvijan. Kako je naveo, sa druge strane su protivnici diktature i ljudi koji su opredeljeni za republikansku ideju, vlast institucija i nadležnih organa. "Na takvoj političkoj sceni ostaće u istoriji upisano da smo mi došli i izričito rekli da ne želimo da podržavamo vlast jednog čoveka, ne želimo da se vratimo u 90-te i da se ponovo oseti ekonomski sunovrat u Srbiji", istakao je on. Član Republikanske partije je i Nikola Sandulović, a prema Cvijanovim rečima, mnogo ljudi iz Demokratske stranke će doći u Republikansku partiju. Kandidat te partije za izbore u Beogradu biće producent Vladimir Rajčić. Kako je istakao, Republikanska partija je stvorena da bi učestvovala i pobedila na izborima, a ekonomski program i razvoj privrede su glavni deo programa stranke. "Zalažemo se za dogovor sa privredom, dosta je hapšenja svih tih ljudi. Hapšenja i pritisci neće napuniti tanjir. Zalažemo se za dogovor sa privatnim kapitalom", dodao je on. Cvijan je bio član DS, zatim je prešao u Srpsku naprednu stranku, a pred kraj 2013. godine podneo je ostavku na sve funkcije u SNS.
