> Izvor: B92
> Datum: sreda 5.02.2014
> Rubrika: info_politika
> Naslov: Orban podržava SVM pred izbore
> Članak:

Budimpešta -- Prevremeni parlamentarni izbori 16. marta u Srbiji i redovni parlamentarni izbori 6. aprila u Mađarskoj bile su teme razgovora Viktora Orbana i Ištvana Pastora.
Kako prenosi portal "Vojvodina danas", premijer Mađarske i predsednik Saveza vojvođanskih Mađara su razgovarali u Budimpešti o mogućnostima dalje izgradnje kulturne autonomije Mađara u Vojvodini, u svetlu procesa približavanja Srbije Evropskoj uniji i najnovijih odluka Ustavnog suda Srbije.
Oni su konstatovali da se Statut Vojvodine mora preraditi ili treba napisati drugi osnovni dokument. Strateška saradnja između Vlade Mađarske i SVM-a, sklopljena 2010. godine nema alternativu, a u klasičnim manjinskim pitanjima "u oblastima obrazovanja, kulture i upotrebe jezika i odlučan i planiran program rada je "ključ ostvarivanja nacionalnih interesa", saglasni su dvojica sagovornika. Pastor je premije Mađarske detaljno upoznao sa izbornim programom, posebno istakavši program ekonomskog i ruralnog razvoja, odnosno razvoj službe za pomoć starijim osobama u selima, imajući u vidu da su zbog intenzivnog odlaska i iseljavanja mladih mnoga staračka domaćinstva ostala sama i potrebna im je socijalna briga. Kao posebno važno, Pastor je istakao potrebu organizovanja zdravstvene službe "sa mađarskim naglaskom", aludirajući na činjenicu da u mnogim naseljima sa pretežno mađarskim stanovništvom nema lekara i zdravstvenog osoblja sa znanjem mađarskog jezika. Viktor Orban je potvrdio da je mađarska vlada spremna da pomogne SVM-u u ostvarivanju njegovog ekonomskog, socijalnog i zdravstvenog programa. Put razvoja nacionalnih zajednica - uključujući i mađarsku zajednicu u Vojvodini " može biti efikasan ako zajednica ima partiju sa jasnim i odlučnim vizijama, koja je sposobna da uđe u parlament, a s druge strane raspolaže sa odgovarajućim stručnim i političkim znanjem " smatra Orban. Pastor je pozvao, a Orban prihtavio da 29. marta poseti Suboticu, gde će biti prisutan na proslavi godišnjice rođenja istaknutog mađarskog književnika Dežea Kostolanjija, rođenog u Subotici.
