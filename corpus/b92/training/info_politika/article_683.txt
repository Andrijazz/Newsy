> Izvor: B92
> Datum: ponedeljak 10.02.2014
> Rubrika: info_politika
> Naslov: "Mi smo jedina opozicija u Srbiji"
> Članak:

Beograd -- Mi koji smo se okupili u koaliciji smo jedina opozicija u Srbiji, a izbore vidimo kao priliku da pobedimo lošu vlast, kaže lider Nove stranke Zoran Živković.
"Prevazišli smo razlike, a najveći krivac za to je Aleksandar Vučić, pomogli su i oni oko njega, koji mu se sada nude za prvu dvorsku damu ili najomiljenijeg opozicionara", rekao je Živković u "Kažiprstu" B92.
On je naveo da niko u koaliciji oko Demokratske stranke nije dovoljno jak da sam ruši vlast i istakao da bi Nova stranka išla samostalno na izbore da su raspisani samo u Beogradu. "Parlamentarni izbori preveliki zalogaj za stranku koja funkcioniše tek sedam meseci", kaže Živković. Za svoj "povratak u Krunsku" kaže da je lišen svake simbolike, jer je u Krunskoj potpisan samo koalicioni sporazum, a da je on danas lider Nove stranke. "Nisam se ja vratio u DS. Do pre dve godine sam bio samozamrznut član te stranke, mogao sam da budem i potpredsednik i poslanik 2004. godine, ali to nije bila politika koju sam mogao da predstavljam. Stranka je odstupala od svojih osnovnih načela, koja su bila osnov Đinđićeve Demokratske stranke, a sada se vidi trend povratka tim principima", kaže bivši premijer Srbije. Kao glavni znak povratka starom kursu, Živković vidi činjenicu da se od pre šest meseci demokrate ne nude Aleksandru Vučiću. "DS se ne nudi Vučiću i hoće da bude stožer promena, a to je za početak dovoljno", kaže Živković. Živković kaže da cilj koalicionog bloka jeste ili da pobedi na izborima ili da se pozicionira kao velika opoziciona prepreka. "Vidimo da je situacija loša, a biće još gora ako se na izborima potvrdi apsolutna vlast SNS i Aleksandra Vučića", kaže Živković.

Odgovarajući na pitanje kako je ranije govorio da je "Tadić manje zlo od Đilasa" i da je "Tadić doveo tajkune u DS, a prvi je Đilas", a sada sarađuje sa Đilasom, Živković je rekao da se u arhivama nalaze takvi tekstovi, ali i tekstovi o Tadiću, a najviše onih o Vučiću, Dačiću... "U političkom dijalogu se koriste lična imena, ali je u poslednjih desetak dana najviše ljudi odgovornih za takvu lošu politiku DS sami izašli iz nje, pa je njihov vođa rekao da sam ja razlog. Iz svega onoga što je rekao, jedna stvar ja apsolutno tačna, a to je da tamo gde ima mesta za politku Zorana Živkovića, nema mesta za politiku Borisa Tadića", kaže Živković. Govoreći o cepanju "Kurira" i reakcijama koje je takav čin izazvao, Živković je rekao da je on bio "promišljen". "To nije bahatost ili fašizam, ili bilo šta od tih gluposti, to nije bio afekt, već promišljen čin jer sam hteo da ukažem da se javno mnjenje kreira pod dirigentskom palicom vlasti na način koji je utemeljen na najgorim lažima. Neću direktno da poredim, ali to je atmosfera koja liči, koja je uvod, u atmosferu nekakvih "Identiteta" na čijim je naslovnim pisalo: "Ako Đinđić preživi, srbija neće" i slično", kaže Živković. On je rekao da sloboda izražavanja i sloboda medija "ne podrazumevaju slobodu laži". Živković je rekao da je cilj da se tema izbora prebaci na nevažne stvari. "Oni žele da prebace temu ovih izbora na nešto marginalno i nevažno a da sklone iz očiju javnosti ono što je važno. Zato je pokrenut tadić, ta priča sa samozvanim dnevnim listom, zato će se pokrenuti novi list "Afera" koji će verovatno trajati koliko izbori, iz kog su me već zvali i pretili. Mene to podseća na devedesete, a nije me strah, već osećam gađenje i novu energiju da se suprotstavim", kaže Živković. Živković smatra da su teme "kult ličnosti, ekonomska situacija, to što nema investicija, to što imamo lažnu borbu protiv kriminala, uništavanje kutlure i obrazovanja". "Njima su potrebni nepismeni ljudi koji nemaju kulturne potrebe", rekao je Živković. Lider Nove stranke je naveo da je ulazak u koaliciju i potpis na papiru da nijedna stranka neće sarađivati sa SNS posle izbora, a u svom viđenju reformi naveo je: "Reforme su da promenimo ustav, koji nema nijedan razlog da ostane, od preambule do ostalih stvari, rešavanje pitanja Vojvodine, da se zaokruži kao ozbiljna autonomija ograničena državnošću Srbije, da reformišemo političke institucije, da smanjimo parlament. Tranzicija je teška i građanima je potreban neki oslonac, potrebno je besplatno zdrastveno osiguranje", kaže Živković. Za reforme je potrebna i borba protiv kriminala i korupcije, za koje tvrdi "da nisu ni zagrebane". "Potrebna je nova 'Sablja', potrebni su rad na obrazovanju i kulturi. A sve to su uslovi za ekonomske reforme", smatra Živković.
