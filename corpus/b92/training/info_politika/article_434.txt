> Izvor: B92
> Datum: petak 31.01.2014
> Rubrika: info_politika
> Naslov: JS očekuje bar 12 poslaničkih mesta
> Članak:

Jagodina -- Lider JS Dragan Marković Palma izjavio da je JS, koja je deo koalicije SPS-PUPS-JS, sigurna da će dobiti više glasova nego 2012. godine.
"Jedinstvena Srbija je na poslednjim izborima u koaliciji SPS-PUPS-JS imala sedam poslanika, a sada se nadam da ćemo osvojiti najmanje 12 mandata", kazao je Marković danas u Jagodini na sednici Izvršnog odbora stranke.
Marković je kazao da ako "u koaliciji imate šefa Ivicu Dačića koji je za dve godine bio 30 puta u Briselu - koliko nisu bili svi predsednici vlada poslednjih 20 godina; ako je bio sedam puta u Americi; i ako je predsednik JS ocenjen kao drugi najpopularniji političar u Srbiji, onda s pravom može da se očekuje veliki rezultat na izborima". Marković je napomenuo da nije unapred dogovoreno s kojom će partijom praviti koaliciju nakon izbora. "Naravno da ćemo prvo razgovarati s našim dosadašnjim koalicionim partnerima, sa Srpskom naprednom strankom i to je prirodno. Nije unapred dogovoreno ko će biti na kojoj funkciji", kazao je Marković. Po njegovim rečima, više se ne zna koja partija se sa kojom udružuje: "Na političkoj sceni u Srbiji više ne postoji ideologija, ne postoji bratstvo, kumstvo i sve pada u vodu kada je u pitanju pojedinačni interes. Drago mi je što to ne postoji u JS i što smo mi jedinstveni", ocenio je Marković. "Ako je neko trebalo da dobije funkciju, to sam ja i Petar Petrović, jer smo mi pomogli da se naprave dve vlade u Srbiji. Mi smo rekli da nas ne interesuju ministarska mesta. Ne znamo da li će nas interesovati posle ovih izbora, ali i ako nas interesuju, to neće biti zbog nas lično, jer više ne smemo da dozvolimo da ministar bude neko ko će da napravi takvu klimu da je sve što je srpsko, najgore na svetu", kazao je Marković. On je naveo da JS nikada više neće glasati za "ministre-teoretičare", nego za one čiji je rad u poslednjih 15 godina bio vidljiv i iza kojih stoje dela. "Jeste da će reforme biti bolne, ali ne mogu da budu bolne samo za običnog čoveka koji je ostao bez posla. Moramo da vidimo kako svakome može da se pomogne po malo," kazao je Marković.
