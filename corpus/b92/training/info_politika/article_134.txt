> Izvor: B92
> Datum: sreda 15.01.2014
> Rubrika: info_politika
> Naslov: Prvi sastanak CIRSD-a u Hong Kongu
> Članak:

Beograd -- Centar za međunarodnu saradnju i održivi razvoj(CIRSD) koji je osnovao Vuk Jeremić imaće 17. i 18. januara u Hong Kongu prvi sastanak najviših organa instituta.
Jeremić, koji je predsedavao Generalnom Skupštinom UN, će sa počasnim predsednikom Savetodavnog odbora Centra Migelom Anhelom Moratinosom zajednički predsedavati sastanku na kojem će biti predstavljen plan rada za 2014. i projekti koji će u narednom periodu biti realizovani, saopštio je CIRSD.
Osim bivšeg šefa španske diplomatije, Moratinosa, sastanku će prisustvovati i profesor Kolumbija Univerziteta Džefri Saks, bivša predsednica i ministarka spoljnih poslova Švajcarske Mišlin Kalmi Rej, bivši premijer Pakistana Šaukat Aziz i drugi članovi Savetodavnog odbora. Ovo je prvo redovno zasedanje dva najviša organa CIRSD, a, kako je navedeno u saopštenju, zaključci sa ovog sastanka trasiraće dalje aktivnosti i prioritete Centra. Jeremić je, prilikom početka rada te organizacije, rekao da će na projektima vezanim za međunarodnu politiku i održivi razvoj biti angažovani mladi stručnjaci iz Srbije, akademska javnost i studenti doktoranti.
