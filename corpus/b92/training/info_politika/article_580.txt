> Izvor: B92
> Datum:  
> Rubrika: info_politika
> Naslov: "Spasavam opoziciju od jednoumlja"
> Članak:

Beograd -- Nisam ja razbio krhki opozicioni blok, on je postao takav zbog nakaradne politike i nerazumevanja toga šta je uloga opozicionih partija, ocenio Boris Tadić.
Bivši predsednik Srbije i lider novoformiranog bloka na izborima tvrdi da svojim potezima zapravo spasava ideju opozicije.
"Da li sam ja ili Čedomir Jovanović nudio javno i otvoreno saradnju Aleksandru Vučiću? Da li bi Đilas i danas razgovarao sa Vučićem o projektu 'Beograd na vodi' i o drugim vidovima saradnje, da nije smenjen sa mesta gradonačelnika Beograda", upitao je Tadić. "Njihove optužbe su besmislene i one bi trebalo da budu upućene upravo njima. Takvom politikom su i uništili opoziciju u Srbiji i ostavili birače bez alternative", ocenio je Tadić u intervjuu agenciji Anadolija, koji prenosi FoNet. Takva politika, prema njegovim rečima, je dovela do toga da su opcije da se glasa za Srpsku naprednu stranku, ili da se ne glasa uopšte.Tadić je potvrdio da će proces registracije Nove demokratske stranke uskoro biti završen, a da će se tehničke stvari osnivanja stranke rešavati u hodu. "Nikada nisam razgovarao sa SNS o koaliciji, niti sa bilo kojom drugom strankom", rekao je Tadić.
