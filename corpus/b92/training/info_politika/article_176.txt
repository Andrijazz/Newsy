> Izvor: B92
> Datum: petak 17.01.2014
> Rubrika: info_politika
> Naslov: LDP: Beograd bira realnost ili mit
> Članak:

Beograd -- Lider LDP Čedomir Jovanović poručio je da će ta partija na izborima 16. marta pozvati Beograđane da odlučuju o uverljivosti i realnosti politika.
Jovanović je naveo da govori o kredibilitetu i biografijama ljudi koje kandiduju, "a ne o mitovima, samokandidovanju i mobilizaciji najnižih poriva u estradizovanoj politici".
"Izbori 16. marta realna su prilika da se snažnim rezultatom LDP stavi tačka na tragičnu raspolućenost Beograda i opasnu tezu po kojoj u Beogradu nema života bez izbora između SNS i DS", naveo je.
Što jači LDP u Beogradu, podvukao je Jovanović, to su veće šanse da sledeća gradska vlast bude odgovornija, modernija, koncentrisana mnogo više na efikasan servis i izgradnju Beograda kao metropole, a ne "busija jedne ili druge partije". Prema njegovim rečima, Beograd je u veoma "teškoj i opasnoj situaciji" i da je za LDP najvažnije šta ćemo moći da uradimo posle tih izbora. "LDP će na izbore izaći sa timom ljudi koji je efikasna kombinacija iskusnih, uspešnih profesionalaca u svim oblastima značajnim za funkcionisanje Beograda, i generacije mlađih ljudi koji su u međuvremenu sazreli u okvirima LDP", naglasio je Jovanović. Problemi Beograda su, poručuje Jovanović očigledni, kao i da su rešenja koje stranke nude različita, ali da je zato važno da se o njima polemiše i da ih predstavljaju Beograđanima u normalnoj i mirnoj atmosferi. Beograd, koji ima dva miliona ljudi, istakao je lider LDP, ima velike probleme i potencijale, a da je ideja te partije da ih "oslobodi, zaštiti i pusti da se slobodno razviju, a ne da ljudima komandujemo kao vojskom na socijalnom kazanu". "Potrebe Beograda su mnogo veće i konkretnije od beskrajnih preganjanja jednih i drugih i naša ambicija je da na tim izborima budemo jasni, konkretni i da ponudimo politiku koja će motivisati ljude da na izborima odlučuju o sebi i o svom gradu, a ne da se dalje zakopavaju u partijske rovove", kazao je Jovanović. Za tu stranku je, kako je dodao, najvažnije da dobiju podršku za ideje dogovora o kojem govore, odnosno za profesionalizaciju, ekonomski razvoj Beograd oslonjen na privatnu inicijativu, bezbedan život u gradu, pristojno zdravstvo, efikasne gradske službe, kulturu oslobođenu partijskog tutorstva, što jeftiniju administraciju. "Rezultat LDP je jedina garancija da će u budućoj gradskoj vlasti biti zaštićeni interesi onih Beograđana koji su umorni od partijske prepirke lišene svakog smisla i svedene na nuđenje izgovora za loše rezultate i optužbe za njih", zaključuje Jovanović.
