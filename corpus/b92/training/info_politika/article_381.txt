> Izvor: B92
> Datum: sreda 29.01.2014
> Rubrika: info_politika
> Naslov: ZZS: Treba nam blok levice
> Članak:

Beograd -- Ideja o stvaranju bloka levice inspirisana je time što milion građana koji su glasali za evropsku perspektivu ne prepoznaju pravu političku ponudu, kažu iz ZZS.
Ideja o stvaranju neke vrste koalicije, bloka ili fronta na političkim zemljotresom devastiranom levom delu naše političke mape, a koji se desio po završetku prošlih izbora, nije ničiji lični hir ili puka potreba da se opet učestvuje u političkom životu Srbije, kako neki to pokušavaju da predstave, kažu iz ove stranke.
ZZS dodaje da je ta ideja inspirisana činjenicom da sva istraživanja javnog mnjenja govore o tome da oko milion građana Srbije koji su glasali za evropsku perspektivu danas ne prepoznaju pravu političku ponudu i shodno tome apstinira ili bojkotuje izborne procese. "Upravo zato je formirana i stranka Zajedno za Srbiju koja svoj program zasniva na ubrzavanju primene evropskih vrednosti u Srbiji, razvoju zasnovanom na zapuštenim domaćim resursima, solidarnosti i suštinskoj rekonfiguraciji državnog uređenja i državnog aparata koji treba da bude manji i efikasniji, te da obezbedi učešće što većeg broja građana u donošenju odluka od javnog značaja na lokalnom nivou", saopštili su. "Sa tim tezama smo već izlazili u javnost, to je suštinski nova politika koja podrazumeva da napravimo plan za svaku porodicu i da u 2,5 miliona malih koraka obezbedimo bolji život za naše građane. Tako mi u ZZS vidimo politiku danas, nakon što smo ušli u proces pregovaranja sa Evropskom unijom. U takvim okolnostima mi smo apsolutno spremni i zainteresovani da sa onim političkim strankama, udruženjima građana i pojedincima koji prepoznaju ove vrednosti kao rešenje za problem srpskog društva i građana Srbije razgovaramo i unapredimo ovu političku ponudu. U tom kontekstu smo i reagovali juče, nakon što je u medijima izašla vest o kreiranju Demokratskog fronta", navode u saopštenju. "Ono što moramo da primetimo je da se već prvog dana nakon što je postalo jasno da će izbora biti nastavlja stara praksa u okviru koje se spinovanje, paušalne ocene i uvrede koriste sa ciljem diskreditacije političkih protivnika i političkih organizacija, ovaj put čak i pre nego što su se neke deklarisale ili oformile. Ubeđeni smo da je od suštinskog značaja za dalji razvoj demokratije, ali i za izlazak iz ekonomske krize koja nas izjeda, neophodno da zaboravimo te jalove politikantske priče i da u predizbornoj retorici međusobne optužbe ustupe mesto konkretnim razvojnim planovima koji treba da reše pre svega ekonomske probleme naših građana", zaključili su iz stranke Zajedno za Srbiju. Mediji su juče preneli informaciju da je počasni predsednik DS Boris Tadić odlučio da predvodi "Demokratski front", u kojem bi bio deo DS, zatim ZZS, LSV i LDP. Počasni predsednik DS Boris Tadić izjavio je, reagujući na spekulacije u javnosti, da do ovog trenutka nije bilo razgovora o formiranju demokratskog bloka.
