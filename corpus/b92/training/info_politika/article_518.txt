> Izvor: B92
> Datum: utorak 4.02.2014
> Rubrika: info_politika
> Naslov: Dačić: Lista naše koalicije spremna
> Članak:

Beograd -- Lider socijalista Ivica Dačić izjavio je danas da je izborna lista kandidata za poslanike koalicije SPS-PUPS-JS spremna, a prikupljanje potpisa pri kraju.
Prema njegovim rečima, proporcije među tim strankama koalicije jednake su kao i za prethodne izbore 2012.
Dačić je novinarima, pred početak sednice Glavnog odbora u sedištu stranke, rekao da je ovoga puta dogovor postignut lako i na vreme u vezi sa izbornom listom i da je koalicija spremna za izbore, iako ih nije tražila.
Dačić, koji je i premijer vlade u tehničkom mandatu, rekao je da vlada nastavlja da radi bez obzira na predizbornu kampanju i naveo da narednih pet do šest dana neće biti u zemlji zbog obaveza koje ima kao premijer. "Srbija je važnija od svake predizborne kampanje. Nema vremena za spektakularnu kampanju, vlada mora da radi, a ja putujem u SAD na sednicu Saveta bezbednosti UN posvećenu Kosovu i imaću razgovore u Kongresu, bezbednosnim agencijama i prisustvovaću molitvenom doručku koji organizuje predsednik Obama", rekao je Dačić. On je dodao da će 12. februara biti nastavljen dijalog sa kosovskim premijerom Hašimom Tačijem i visokom predstavnicom EU Ketrin Ešton i ukazao na to da u predizbornoj kampanji ne može biti zloupotrebe događaja u partijske svrhe. "Kome može da bude u korist susret sa Hašimom Tačijem? U Berlinu sam mu rekao da bi mi sada, tokom predizborne kampanje, mnogo više značilo da sam se pobio sa njim", rekao je Dačić. Lider socijalista je takođe ukazao i da je koalicija SPS-PUPS-JS realna kombinacija stranaka levice, a ne predizborna koalicija, i da to nije koalicija nemogućih partnera, zbog čega tako dugo i traje. Socijalisti su pre sednice GO održali i sednicu Izvršnog odbora stranke, a na sednici GO će biti doneta odluka o načinu učešća na parlamentarnim izborima u okviru iste koalicije, sva potrebna dokumenta i odluke. "Pri kraju smo sa prikupljanjem potpisa i uskoro ćemo predati listu kandidata za poslanike", rekao je Dačić.
