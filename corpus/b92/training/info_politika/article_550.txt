> Izvor: B92
> Datum: sreda 5.02.2014
> Rubrika: info_politika
> Naslov: LSV i stranke dogovorile blok
> Članak:

Novi Sad -- Lideri nekoliko stranaka postigli su na današnjem sastanku u Novom Sadu, koji je organizovala LSV, konsenzus o potrebi formiranja građanskog bloka.
Lideri nekoliko stranaka postigli su na današnjem sastanku u Novom Sadu konsenzus o potrebi formiranja građanskog bloka koji će, između ostalih, činiti Nova demokratska stranka u osnivanju, Liga socijaldemokrata Vojvodine i Zajedno za Srbiju, izjavio je zamenik predsednika LSV Bojan Kostreš.
Na konferenciji za novinare Kostreš je rekao da je na današnjem sastanku postignuta saglasnost o svim važnim principima delovanja moguće koalicije, a to su ekonomski oporavak, evropske integracije i primena Briselskog sporazuma, regionalizacija i decentralizacija, poštovanje ljudskih i manjinskih prava. Kostreš je ocenio da će građanski blok biti prava politička alternativa Srpskoj naprednoj stranci i ostalim strankama vladajuće koalicije. Dodao je da će ubrzo biti nastavak razgovora lidera stranaka koje će potencijalno činiti građanski blok. Prema njegovim rečima, Bošnjački blok koji predvodi SDA Sandžaka, obaviće dodatne konsultacije o svom učešću u građanskom bloku. "Potpuni sam optimista da ćemo u narednih nekoliko dana formirati građanski blok", rekao je Kostreš. Prema njegovim rečima, LDP je obavestio učesnike sastanka da nije zainteresovan za razgovore i da ne želi da učestvuje u formiranju takvog bloka. Sastanak predstavnika stranaka počeo je oko 12.00 i održan je u prostorijama LSV u Novom Sadu. Na sastanku su bili predstavnici Nove demokratske stranke, koju će predvoditi Boris Tadić, a uz njih predstavnici Zajedno za Srbiju, Zajedno za Vojvodinu, Zelene ekološke partije, Hrvatske nezavisne liste, Demokratske zajednice vojvođanskih Mađara, Slovačke stranke i Stranke demokratske akcije Sandžaka. Predsednik LDP-a Čedomir Jovanović rekao je juče da je istekao rok do kojeg se LSV mogla izjasniti za predizbornu saradnju s njegovom strankom i ocenio da je "Čanak odabrao Tadića". Danas je Jovanović poručio da je sastanak došao u pogrešno vreme. Nenad Čanak je predsednik LSV, a Boris Tadić je bivši predsednik Demokratske stranke i Srbije, koji je istupio iz DS-a i najavio da će osnovati Novu demokratsku stranku. Sastanku, koji je počeo u podne, pored Kostreša, prisustvovali su i Slobodan Homen ispred Nove demokratske stranke, koju formira Boris Tadić, i Srđan Srećković ispred stranke Zajedno za Srbiju. Prisustvovali su i predstavnici tzv. Bošnjačkog bloka, Hrvatske nezavisne liste, Zelene ekološke stranke - PO Vojvodina Zeleni, Zeleni Srbije, Zajedno za Vojvodinu, Demokratske zajednice vojvođanskih Mađara i Slovačke stranke. Zamenik predsednika LSV Bojan Kostreš rekao je ranije da će ta stranka raditi na pravljenju građanske koalicije koja bi mogla na predstojećim izborima da bude odgovor Srpskoj naprednoj stranci (SNS), koja ima veliku podršku građana. On je kazao da je Glavni odbor LSV-a ovlastio predsednika da sa ostalim liderima stranaka građanske opcije, pokuša da napravi veliku koaliciju, odnosno da okupi sve snage koje imaju isti sistem vrednosti kao LSV i koje veruju u građansku Srbiju.
