> Izvor: B92
> Datum: petak 31.01.2014
> Rubrika: info_politika
> Naslov: Rakić, Đurišić i Senić napustili DS
> Članak:

Beograd -- Na današnjoj sednici Predsedništva DS Marko Đurišić, Miodrag Rakić, Aleksandar Senić, kao i Đorđe Bajec, napustili su Demokratsku stranku.
Đurišić je bio sekretar Predsedništva DS, Rakić potpredsednik stranke, a Senić poslanik u Skupštini Srbije.
Na sednici Predsedništva smenjen je predsednik Statutarne komisije DS Boris Ranković.
Ranković je novinarima ispred centrale stranke u Krunskoj, gde je održana sednica Predsedništva, rekao da je smenjen sa funkcije predsednika Statutarne komisije, za koju je rekao da je stranački organ koji u "ovim vremenima donosi najvažnije odluke za DS". Blic saznaje da će Đurišić biti šef izbornog štaba Borisa Tadića. Isti posao obavljao je oba puta kada je Boris Tadić izabran za predsednika Srbije - 2004. i 2008. godine. Beta piše da će Rakić i Senić sačekati odluku Tadića o njegovom eventualnom političkom angažovanju.

Aleksandar Senić, koji je danas vratio partijsku knjižicu DS, izjavio je danas da od Borisa Tadića očekuje da donese odluku o stvaranju nove Demokratske stranke, jer je sada u stranci stvorena Pretorijanska garda koja je rezultirala time da stranka nema ni politički program, a ni adekvatne kadrove. U pisanoj izjavi Tanjugu, Senić je rekao da je evidentno da ljudi koji sada čine DS nemaju kapacitet da ponude građanima program i rešenje oko kojih bi se okupili i da zato smatra da Srbija zaslužuje bolju Demokratsku stranku od ove kakva je sada. On je naglasio da je, nakon skoro dve decenije provedene u stranci, verujući u njene ideje i kada je bila u opoziciji i na vlasti, uvek prepoznavao vrednosti za koje se treba boriti. "Od tih vrednosti ne odustajem ni sada, ali ih u sadašnjoj Demokratskoj stranci ne prepoznajem. Svedoci smo da je kroz negativnu selekciju podobnih, a ne sposobnih, u DS stvorena Pretorijanska garda čiji je rezultat da stranka nema ni politički program, a ni adekvatne kadrove, pa predsednik stranke mora da bude kandidat na lokalnim izborima u Beogradu, a stranka nema kandidata za premijera", dodao je Senić. On kaže da je neshvatljivo da čak i ljudi koji imaju intelektualni i moralni kapacitet za nove ideje i novi način političke borbe, biraju konformizam u nečinjenju, pravdajući to najobičnijim floskulama. Senić je istakao da, iako bez ideje kako izaći pred građane u kampanji za parlamentarne izbore, prioritet podobno selektovane nomenklature je kako učvrstiti svoje pozicije na poslaničkoj listi i ući u parlament, bez obzira na rezultat koji će stranka ostvariti na izborima. "Kao čovek koji je ostvarivao najbolje izborne rezultate na svom biračkom mestu, preciznije nikada ispod 55 odsto glasova, smatram da imam apsolutno pravo da se suprostavim težnjama neuspešnih, koji okupljeni u pretorijance rukovode strankom", poručio je Senić. Bivši član DS je naveo da je ukazivao na organima stranke na te činjenice, ali da se za sve to vreme cenila isključivo podobnost i odsustvo svake kritike. "U poslednjih godinu i po dana DS ide u pravcu apsolutizma i donošenja odluka van stranačkih organa koji su za njihovo donošenje nadležni, svako drugo mišljenje smatra se izdajom, a rezultat takvog vođenja stranke je situacija u kojoj ne postoji politička ideja koja bi bila dostojna misije DS", zaključio je Senić.

Podsetimo, juče je i počasni predsednik DS i bivši predsednik Srbije saopštio da napušta Demokratsku stranku. Tadićev nekadašnji savetnik dok je bio predsednik Srbije, Nebojša Krstić napisao je na Tviteru: "Ovo je dešavanje sada rasteretilo Đilasa i dalo mu alibi za svaki izborni rezultat". Članica Političkog saveta DS-a ugledna književnica Vida Ognjenović izjavila je da je odlazak Borisa Tadića iz stranke njegova stvar i da to neće oslabiti DS. Povodom odlaska pojedinih funkcionera iz stranke, DS saopštava da se neće povući pred atmosferom straha i da DS 24 godine borbe za demokratiju obavezuju da bude i ostane jasna brana jednoumlju i autokratiji. U secni tih odlazaka DS u nedelju obeležava 24 godine od obnove rada. U centrali stranke zasedali su Predsedništvo i Politički savet.


