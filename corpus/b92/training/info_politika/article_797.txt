> Izvor: B92
> Datum: petak 14.02.2014
> Rubrika: info_politika
> Naslov: Pajtić: Svakako ne sa SNS i DSS
> Članak:

Beograd -- Zamenik predsednika DS Bojan Pajtić odbacio je mogućnost postizborne koalicije sa SNS i DSS, ali nije isključio mogućnost saradnje sa drugim strankama.
"Ni sa kim još nismo razgovarali o postizobrnim koalicijama, ali ono što mogu pouzdano da vam kažem, nikako nećemo ulaziti u koaliciju sa SNS i DSS, zbog njihovih antievropskih vrednosti", rekao je Pajtić novinarima upitan da li je posle izbora moguća koalicija sa socijalistima.
On je kazao i da ne veruje da će u Vojvodini biti vanrednih izbora, jer, kako je naveo, "na sreću, stabilnost pokrajinske vlade ne zavisi od od želja opozicije". "Od maja 2012, najavljeno je 17 termina u kojima je trebalo da padne vlada Vojvodine, i mi smo 17 puta to demantovali, 18 put nećemo više demantovati", naglasio je Pajtić posle potpisivanja sporazuma o saradnji sa nevladinom organizacijom Vojvođanski klub u sedištu stranke u Beogradu. Pajtić je rekao da je to najuticajnija NGO u pokrajini, sa kojom će se nastaviti saradnja i posle parlamentarnih izbora. "Mi ćemo zajedno promišljati kako da uredimo položaj Vojvodine, da u pokrajini imamo vladavinu prava i decentralizaciju, jer se kroz decentralizaciju problemi mnogo brže rešavaju", rekao je on. On je opet kritikovao odluku Ustavnog suda o statutu Vojvodine, za koju je ocenio da je odluka bez presedana, jer su odbačene odredbe koje su "prepisane iz Ustava". "Atmosfera koja postoji u društvu, u kojoj sve zavisid od jednog čoveka, dovela je do toga da Ustavni sud donese takvu odluku. Time se Ustavni sud stavio iznad samog Ustava", istakao je Pajtić. Predsednica Vojvođanskog kluba Branislava Kostić rekla je da se ta NGO po prvi put u istoriji odlučila da podrži neku stranku zato što je DS najuticajnija stranka u pokrajini, ali i zato što je jasno odbacila saradnju sa SNS-om. Ona je navela da je Vojvodina prinuđena da se "lati besmislenog posla" i da usklađuje svoj statut sa dokumentom koji treba da se menja. "Mi se zalažemo da se taj problem reši na korzu Vojvodine, a na korist Srbije, e ne kao što je to bilo do sada na štetu Vojvodine, a da Srbija nije imala nikakvu korist", rekla je Branislava Kostić. Sporazum o saradnji potpisao je i predsednik pokrajinskog odobra DS-a Miroslav Vasin, koji je naglasio da će postignuti dogovor omogućiti da se ostvari zajednički cilje - puna autonomija Vojvodine.
