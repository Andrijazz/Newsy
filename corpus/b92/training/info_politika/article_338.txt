> Izvor: B92
> Datum: ponedeljak 27.01.2014
> Rubrika: info_politika
> Naslov: Drašković: SNS vodeća nakon izbora
> Članak:

Beograd -- U intervjuu za Glas Amerike Vuk Drašković govori o izborima, najavljuje da će SPO ići sa SNS na listi i krivi SPS i PUPS za zaustavljanje privrednih reformi.
U Srbiji je politička situacija konačno rasčišćena posle jednoglasne odluke SNS-a da se da se 16. marta održe vanredni parlamentarni izbori.
"Odnosi u sadašnjoj Vladi često podsećaju na ovu situaciju: kad su u pitanju ključna evropska opredeljenja neko hoće da ide drumom, a neko hoće da ide šumom. Ja mislim da se to rešava samo izborima, a osim toga nije uopšte logično da sada ubedljivo najjača stranka u Srbiji nema premijera. Mi ćemo ići sa SNS. Ići ćemo na listi SNS-a, nadam se. Jer to mi se čini logičnim zbog podudarnosti naših stavova oko ključnih strateških ciljeva." Za lidera Srpskog pokreta obnove nema mnogo dilema kako treba da izgleda vlada Srbije posle najavljenih izbora: "Pre svega mislim - vodeća snaga će biti SNS. Valjda će i predsednik SNS-a biti premijer. Siguran sam da neće doći do bilo kakvog zaokreta u evropskoj politici. I u svim ovim strateškim opredeljenjima. Pa prema tome, u Vladi će biti oni koji takođe bezuslovno podržavaju taj kurs bezuslovne, najbrže evropeizacije Srbije." Ipak, s obzirom da je ostavka ministra privrede Saše Radulovića izvesna stvar, moglo bi se reći da je u ključnom trenutku izostala politička podrška ekonomskim reformama. U intervjuu za Glas Amerike Vuk Drašković otkriva koga smatra odgovornim za zaustavljanje reformi: "Izostala je podrška pre svega od onih koji su i dalje mentalni, i ne samo mentalni zarobljenici jednoga vremena koje je davno prošlo. Socijalizma, samoupravljanja. Tu mislim pre svega na PUPS, na SPS. I naravno, ono za šta se zalaže ministar Radulović jeste izgleda jedino reformsko rešenje, ma koliko ono bilo bolno. Ali svako rešenje, svaka operacija boli pre ozdravljenja." Na pitanje da li smatra da je istorijska nepravda to što su oni koji su do skora bili protiv ulaska Srbije u EU povukli odlučujući potez na tom putu, a da su, sa druge strane, oni koji su se od početka borili za Srbiju na zapadu trentuno u političkom zapećku, Vuk Drašković kaže: "Promena mišljenja i stavova u dobrom smeru nije nikakva nepravda. Ali kad je reč o Srpskom pokretu obnove onda jeste istorijska nepravda da se jedna velika stranka, koja je još 9. marta 1991. godine na Trgu slobode u Beogradu istakla slogan: Srbija u Evropi, Srbija na zapadu, danas nađe na političkoj margini. To jeste nepravda, ali je posledica svih žrtava koje smo podneli, udara kojima smo bili izloženi. I još smo izloženi." Na pitanje da li hapšenja za ubistvo Slavka Ćuruvije nagoveštava da bi i drugi zločini mogli biti rešeni, pa i oni u kojima je i sam bio žrtva Drašković kaže: "Naravno da očekujem i da će se pomagači atentata na mene u Budvi, koje smatram najodgovornijim za taj atentat, napokon suočiti sa pravdom. A reč je o istim ljudima koji su sada uhapšeni zbog ubistva Slavka Ćuruvije. Ne zaboravimo, to je veoma lako sve razotkriti, zato što se suština zna. Naloge za politička ubistva davao je Slobodan Milošević, organizaciju političkih ubistava vršila je DB, odnosno čelni ljudi DB-a Radomir Marković i Milan Radonjić. A izvršilac, oni koji su pucali i ubijali neposredno, bile su Crvene beretke i Legija."
