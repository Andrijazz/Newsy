> Izvor: B92
> Datum: sreda 15.01.2014
> Rubrika: info_politika
> Naslov: Dačić: Potpuno jedinstvo u Vladi
> Članak:

Beograd -- Premijer Ivica Dačić izjavio da u Vladi postoji potpuno jedinstvo i saglasnost da je borba protiv kriminala i korupcije prioritet i da je to u interesu zemlje.
"Oko toga u Vladi nema dilema ni nejedinstva, ni na nivou stranaka, niti članova Vlade. Gradimo bolju Srbiju, bez kriminala i korupcije i od toga nema odustajanja", navodi se u izjavi premijera.
"Napredak koji je ostvaren u dijalogu sa Prištinom i rezultati u borbi protiv kriminala i korupcije prepoznati su i od Evropske unije kao ključni kriterijumi za otvaranje pregovora o pristupanju EU, koji počinju 21. januara", naveo je Dačić, a prenela Kancelarija Vlade za saradnju s medijima. Premijer je izjavio da te "vrednosti podrazumevaju uspostavljanje vladavine prava i jednakosti pred zakonom svih građana, bez obzira na društveni status, finansijsku moć i političku pripadnost". I u narednom periodu, kako je naveo Dačić, ključna poglavlja i kriterijumi u evropskim integracijama će, pored dijaloga sa Prištinom, biti Poglavlja 23. i 24. koja se tiču pravde, bezbednosti i borbe protiv kriminala i korupcije. Na tim principima je i formirana ova Vlada i u najboljem je interesu Srbije da se takva politika i beskompromisna borba protiv kriminala i korupcije nastavi, saopštio je Dačić.
