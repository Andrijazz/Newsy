> Izvor: B92
> Datum:  
> Rubrika: info_politika
> Naslov: Pajtić pokušao da pomiri demokrate?
> Članak:

Beograd -- Nastavljeno izjašnjavanje odbora DS o podršci predsedniku stranke. Opštinski odbor DS Zvezdare stao uz Đilasa. Novosti pišu da Pajtić poziva na zbijanje redova.
Kao ključan datum za opstanak predsednika Demokratske stranke Dragana Đilasa na čelu stranke navodi se 18. januar, za kada je najavljena sednica Glavnog odbora DS. Do tada svaki dan se u medijima licitira koliko je odbora najavilo podršku Đilasu, a koliko njih da će tražiti njegovu ostavku.
Poslednji odbori DS koji se o tome izjasnio je opštinski odbor stranke na Zvezdari, koji je saopštio da će podržati Đilasa i odluku Gradskog odbora da se izbori u stranci održe posle vanrednih parlamentarnih izbora. Opštinski odbor je zatražio od predsednika stranke i predsednika Gradskog odbora da podnesu disciplinske prijave protiv članova koji vrše bilo kakve pretnje i ucene, a u čemu, dodaje se, "imaju podršku vlasti i njihovih tabloida kojima je interes što slabija DS". I Opštinski odbor DS Smederevske palanke saopštio je sinoć da se protivi održavanju izbora u stranci do okončanja izbora u Beogradu. Ovaj Opštinski odbor, prema rečima njegovog predsednika Radoslava Milojića, poziva na jedinstvo u stranci i smatra da bi održavanje izbora doprinelo još većem padu rejtinga stranke. S druge strane, zamenik predsednika DS Bojan Pajtić, kako pišu Novosti, stavio se u ulogu pomiritelja između suprotstavljenih tabora. On je, piše dalje beogradski list, uputio dopis svim opštinskim odborima i članovima Glavnog odbora u kojem poziva na jedinstvo u stranci i zbijanje redova, umesto sukoba i kadrovskih potresa, pred beogradske i verovatno parlamentarne izbore. Da li će i u kojoj meri Pajtićev apel uticati na konačni rasplet višemesečnog sukoba koji tinja u DS znaće se u subotu, kada se održava sednica Glavnog odbora, zaključuju Novosti. O svemu se izjasnio i počasni predsednik DS, odnosno bivši predsednik stranke, Boris Tadić, za koga neki mediji navode da stoji iza pokretanja inicijative da se Đilas smeni sa mesta prvog čoveka DS. Tadić je juče kazao da mu liderstvo u DS nije cilj, ali da je spreman da preuzme vođstvo ukoliko je to volja većine i u interesu je ostvarivanja ciljeva stranke. U izjavi Tanjugu Tadić je insistirao na tome da je bitno da se odluke u stranci donose u skladu sa uverenjima i demokratskim principima, a ne u skladu sa kalkulacijama kako zadržati funkcije ili s pretnjama oduzimanjem tih funkcija i tvrdi da ovo nije trenutak borbe za mesto lidera stranke nego za očuvanje demokratskog duha stranke, na kom ona počiva. "Ako u skladu sa tim principom i s namerom očuvanja tog principa, postoji potreba da se promeni rukovodstvo, onda je to potrebno i uraditi....Preuzimanje mesta lidera stranke svakako nije moj cilj, ali ukoliko je to potrebno za ostvarenje ciljeva stranke i ukoliko je to volja većine, spreman sam da preuzmem tu ulogu", naveo je počasni predsednik DS.
