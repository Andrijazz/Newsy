> Izvor: B92
> Datum: petak 7.02.2014
> Rubrika: info_politika
> Naslov: "SNS će dobiti ubedljivu podršku"
> Članak:

Vašington -- Član predsedništva SNS Zoran Babić izjavio da veruje da će lista koju predvodi njegova stranke na narednim izborima dobiti ubedljivu podršku građana Srbije.
Babić je prisustvovao Molitvenom doručku, koji se održava u Vašingtonu, gde je imao niz susreta sa američkim zvaničnicima.
"Molitveni doručak je jedan od najznačajnijih planetarnih skupova i značajno je prisustvo Srbije na ovom događaju", rekao je on za Glas Amerike i dodao da je zahvalan na podršci koju je Vlada Srbije dobila u bilateralnim susretima.
Babić je naveo da je dobijena podrška za nastavak reformi i evropske integracije. Funkcioner SNS je u američkoj prestonici razgovarao sa šefom kancelarije za jugoistočnu Evropu u Stejt departmentu Džonatanom Murom i kongresmenom Robertom Ajdelhortom. "I pored značajne ekonomske saradnje postoji prostor za značajan pomak, jer je u očima Amerike Srbija mesto gde može da se investira i dobro zaradi", ocenio je Babić. On je rekao da je bio jedan od najglasnijih zagovornika vanrednih izbora, jer se u Srbiji i dalje teško živi. "Svesni takve situacije, želimo da u reforme uđemo sa značajnijim kapacitetom i brže i bolje. Zadovoljni smo ulogom koju smo imali u Vladi Srbije i stvarima koje smo uradili, pošto je potpisan Briselski sporazuma i omogućen je normalan i bezbedan život za ljude koji žive na Kosovu", zaključio je funkcioner naprednjaka.
