> Izvor: B92
> Datum: subota 25.01.2014
> Rubrika: info_politika
> Naslov: Srbija pred 7. vanrednim izborima
> Članak:

Beograd -- Ukoliko Predsedništvo SNS prihvati Vučićev predlog, Srbiji predstoje deseti višestranački, a sedmi vanredni izbori.
Poslednji, deveti skupštinski izbori u Srbiji održani su 6. maja 2012. Na njima je koalicija Pokrenimo Srbiju, okupljena oko SNS-a osvojila 24,04 odsto (940.659 glasova) odnosno 73 mandata, a koalicija Izbor za bolji život okupljena oko DS-a 22,06 odsto (863.294 glasa), odnosno 67 mandata.
Trećeplasirani SPS osvojio je tada 14,51 odsto (567.689 glasova) ili 44 mandata a DSS 6,99 odsto (273.532 glasa), odnosno 21 mandat. Bili su to deveti izbori za narodne poslanike od obnove višestranačkog sistema, na samom početku devedesetih, ali tek treći redovni (pošto je prethodno održano šest vanrednih parlamentarnih izbora). Na prethodnim parlamentarnim izborima održanim 11. maja 2008. godine najviše mandata u republičkoj Skupštini - 102 osvojila je Koalicija  sa 81 mandatom, demokrate sa 64, Koalicija DSS - NS sa 47, G17 plus sa 19, socijalisti sa 16, a Koalicija LDP-GSS-SDU-LSV sa 15 osvojenih poslaničkih mandata. Savez vojvođanskih Mađara dobio je tri, Koalicija Lista za Sandžak dva, a Unija Roma Srbije, Koalicija Albanaca Preševske doline i Romska partija po jednog poslanika u parlamentu. Na šestim parlamentarnim izborima, održanim 28. decembra 2003. godine, za 250 poslaničkih mesta takmičili su se kandidati sa 19 lista, od kojih je u parlament ušlo šest, a mandate su raspodelili poslanici iz 12 stranaka. Izbori pre tih održani su 23. decembra 2000. godine, posle pobede koalicije Demokratska opozicija Srbije (DOS) na lokalnim i saveznim izborima u septembaru, koja je okupila 18 najznačajnijih opozicionih stranaka. U izbornoj utakmici tada je učestvovalo svega osam partija i koalicija. U parlament je ušao DOS sa 176 mandata, SPS je osvojila 37 poslaničkih mesta, radikali 23, a Stranka srpskog jedinstva 14 mandata. Od 2000. godine na parlamentarnim izborima učestvovalo je manje izbornih lista u odnosu na prethodnu deceniju zbog restriktivnijeg izbornog zakona koji je iz trke izbacio slabe partije, propisujući da partijsku izbornu listu mora da podrži najmanje 10.000 birača. Prvi višestranački izbori u Srbiji su održani 9. decembra 1990. godine, kada je za 250 poslaničkih mesta konkurisalo 1.707 kandidata koje su predložile 44 stranke, odnosno udruženja građana. Tada su u Srbiji bile registrovano 53 političke partije. Najviše mandata, 194, pripalo je Socijalističkoj partiji Srbije (SPS), a u parlament je ušlo još 12 stranaka među kojima SPO, DZVM i DS. Na narednim prevremenim izborima za parlament Srbije, 20. decembra 1992. godine, u izbornoj trci za republički parlament učestvovalo je čak 205 podnosilaca izbornih lista. U parlament su ušle SPS, SRS, Demokratski pokret Srbije (DEPOS), sačinjen od 14 stranaka, DZVM i DS, kao još četiri manje stanke. U izbornu trku 19. decembra 1993. godine ušle su 84 stranke, koalicije i druženja građana sa 216 izbornih lista, a na listama je bilo ukupno 5.094 kandidata. Cenzus su prešli SPS, (123) DEPOS (45), radikali su osvojili 39 mesta, a DS 29 poslaničkih mesta. Na tim izborima D S S je izašla iz DEPOS-a i samostalno učešće završila sa sedam mandata, DZVM pet, a Partija za demokratsko delovanje i Demokratska partija Albanaca dobile su dva poslanička mandata. Naredni izbori, održani su 21. septembra 1997. godine, a izborne liste podnelo je čak 89 stranaka i koalicija. SPS, koja je u izbornu trku ušla u koaliciji s Jugoslovenskom levicom, (JUL) i Novom demokratijom (ND), osvojila 110 mandata, SRS (82), SPO (45), a preostalih 13 mandata podelilo je pet manjih stranaka i koalicija. Na tim izborima nisu učestvovali DS, DSS i GSS.
