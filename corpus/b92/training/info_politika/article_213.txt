> Izvor: B92
> Datum: ponedeljak 20.01.2014
> Rubrika: info_politika
> Naslov: "Ne očekujem nova uslovljavanja"
> Članak:

Beograd -- Dačić izjavio da još nema naznaka koje će poglavlje prvo biti otvoreno u pristupnim pregovorima sa EU ali je dodao da ne očekuje da će biti novih uslovljavanja.
U intervjuu za Radio-televiziju Srbije (RTS), Dačić je rekao da ne očekuje da se pojave novi uslovi, poput priznanja nezavisnosti Kosova, kao što je to bilo pominjano ranije.
Dačić je ocenio da je moguće da će biti otvorena poglavlja 23, 24 ili 35 (pitanja pravde, bezbednosti i Kosova), ali da postoji mogućnost da će to biti i neko od "lakših pitanja", poput poglavlja 32 (finansijska kontrola), kao što je to bio slučaj sa nekim zemljama. "Ne treba iznositi preterano optimistička očekivanja, to će sve ići nekim svojim tokom... Srbija je dobila datum zbog napretka u dijalogu sa Prištinom i zbog rezultata u borbi protiv kriminala i korupcije. To znači da će nas poglavlja 23, 24 i 35 pratiti sve vreme pregovora", rekao je Dačić. On je ocenio da je, zbog toga, potrebno da se što pre formira Zajednica srpskih opština na Kosovu, jer je to i u srpskom interesu, iako za tako nešto ne postoje određeni rokovi. "Tu imamo dosta problema sa Prištinom jer nismo dogovorili pitanja pravosuđa i jer tu Priština nije pokazala želju za kompromisom. Ne možemo mi odgovarati za nešto za šta je Priština kriva", rekao je on. Odgovarajući na pitanje o budućem statusu ministra za evropske integracije Branka Ružića, Dačić je rekao da se o tome nije raspravljalo, kao ni o slučajevima nekih drugih ministara, ali da u Vladi nema nejedinstva povodom tog pitanja. Dačić je ponovio da vanredni parlamentarni izbori u Srbiji, zbog brojnih poslova koji su pred Vladom, nisu prioritet, ali da se i o tome može razgovarati. "Čekaju nas dogovori o članstvu u EU, dijalog sa Prištinom, izgradnja Južnog toka, investicije iz Emirata, kineski premijer dolazi da otvori most preko reke, pregovori sa MMF-om i Svetskom bankom... Moje je mišljenje, ne zbog mog mesta i uloge moje partije u Vladi, da to (izbori) nije prioritet, ali razgovaraćemo i o tome sa (prvim potpredsednikom Vlade Aleksandrom) Vučićem", rekao je on. Treba da budemo svesni da ne živimo u idealnom svetu, već u onom u kom su pravila nametnuta i ako išta zapne oko odnosa s KiM, zapeće i pregovori, rekao je gostujući na B92 ranije danas Ivica Dačić. Premijer Dačić je na TV B92 govorio i o ubistvu Ćuruvije. Dačić je izjavio da SPS nije bila partija koja je ubijala ljude, da je ona vaskrsla i da u Srbiji sve mora da se radi "prljavo". Prva međuvladina konferencija počinje sutra, ona označava i formalni početak pregovora EU i Srbije o ulasku naše zemlje u EU. Ministar bez portfelja zadužen za KiM Aleksandar Vulin biće šef delegacije za pregovore sa EU o Poglavlju 35, koje je posvećeno Kosovu. Komesar za proširenje EU Štefan File izjavio je da Srbiji tek predstoje izazovi na putu evropskih integracija.
