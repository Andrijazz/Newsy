> Izvor: B92
> Datum:  
> Rubrika: info_politika
> Naslov: Vučić: EU vidi da rešavamo probleme
> Članak:

Beograd -- Prvi potpredsednik Vlade Aleksandar Vučić je za nemački ZDF, povodom otpočinjanja pregovora sa EU, rekao da je Srbija pokazala da deli evropske vrednosti.
"Znači nam puno, znači da mi delimo evropske vrednosti, to je ono što je najvažnije. Drugo, znamo da stojimo pred velikim promenama. U poslednjih godinu i po dana smo pokazali da možemo sa hrabrošću da se suočimo s problemima i da ih rešimo. Možemo našim evropskim partnerima da obećamo da nećemo sa tim prestati", rekao je Vučić.
Vučić na pitanje da li postoji realna šansa da se reši problem Kosova, za koji mnogi kažu da stoji na putu Srbije ka EU, Vučić kaže: "Na sreću, mi nemamo konflikt. Mi već godinu dana vodimo dijalog sa Kosovom i vodićemo ga i dalje. Naravno da postoje problemi. Postoje različiti pogledi na određene političke probleme, ali se nadam da ako su obe strane spremne na kompromise, možemo da postignemo dobre rezultate za narod iz Srbije, narod Albanije i narod Kosova", rekao je Vučić. Prvi potpredsednik vlade veruje u rešenje i problema sa azilantima. "To su uglavnom pripadnici romske nacionalne manjine koji dolaze iz Srbije. Činimo sve što možemo da sa nemačkim vlastima i predstavnicima EU nađemo rešenje i da smanjimo broj azilanata. Mislim da ćemo sa mnogo truda to i uspeti, da smanjimo broj ljudi koji na taj način ulaze u Nemačku", naveo je on. Vučić je za ZDF rekao i da je cilj Srbije da do 2020. postane punopravna članica EU. "Nadamo se da ćemo sve završiti do 2018, 2019, a da 2020. postanemo punopravni član, da je odluka samo na nama. Ali, nažalost, ne odlučujemo mi sami", kaže Vučić.
