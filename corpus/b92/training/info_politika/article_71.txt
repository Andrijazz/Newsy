> Izvor: B92
> Datum: subota 11.01.2014
> Rubrika: info_politika
> Naslov: Vasin:U Novom naselju protiv Đilasa
> Članak:

Novi Sad -- Predsednik Pokrajinskog odbora DS za Vojvodinu Miroslav Vasin izjavio da je Mesni odbor u Novom naselju, u Novom Sadu, podržao zahtev za smenu Dragana Đilasa.
Vasin je Tanjugu rekao da se raspravljalo o zahtevu za smenu lidera DS Dragana Đilasa, a da je taj zahtev podržao 21 od 35 prisutnih članova i dodao da taj Mesni odbor ima više od 90 članova.
Vasin je rekao i da je sednica zakazana jutros za danas popodne i da joj je prisustvovala trećina članova odbora. "Postavaljam pitanje da li se ovakva većina može nazvati ogromnom, ako se ima u vidu da gotovo dve trećine članova nije ni prisustvovalo sednici", rekao je Vasin i dodao da je on glasao protiv zahteva za smenu Đilasa. On je rekao da je na sednici Mesnog odbora Novo naselje zastupao stav Pokrajinskog odbora koji je donet krajem decembra prošle godine i po kome je predlog vojvođanskih demokrata da se kadrovska pitanja unutar stranke rešavaju po završetku izbora u Beogradu. U Novom Sadu inače ima 45 mesnih odbora DS. Kako je u Gradskom odboru DS u Novom Sadu Tanjugu rečeno odluke se na mesnim odborima donose većinom od prisutnih članova odbora. Lider demokrata Dragan Đilas izjavio je da je uveren da će njegova politika dobiti podršku na Glavnom odboru stranke 18. januara, a da nakon toga svi moraju da poštuju donete odluke ili da traže drugu stranku. Posle Vračara, Zemuna i još desetak odbora koji su prethodnih dana održali sednice i u Krunsku uputili zahtev da aktuelni lider ode sa čela stranke, to je u subotu učinilo još petnaestak odbora širom Srbije, pišu Novosti. List dodaje da su se zahtevu za smenom Đilasa pridružili i odbori u Srbobranu, Svilajncu, Vranjskoj Banji, Beloj Palanci, Despotovcu, Bogatiću, Bosilegradu, Obiliću, Leposaviću, Sečnju...
