> Izvor: B92
> Datum: nedelja 9.02.2014
> Rubrika: info_politika
> Naslov: Dačić: I politički zahtevi u BiH
> Članak:

Vašington -- Premijer Ivica Dačić ocenio je da situacija u BiH pokazuje koliko je mir u regionu krhka tvorevina i koliko je malo dovoljno da dođe do destabilizacije.
On je poručio da je zato bitno zadržati političku stabilnost Srbije, ali i Republike Srpske.
"Jer vidite da tu nije samo u pitanju socijalna kategorija protesta, imate i određene političke zahteve koji idu ka tome "jedan čovek jedan glas" što ide ka ukidanju entiteta, prava naroda u BiH, što otvara ceo jedan začarani krug, zbog toga je i bio rat u BiH", rekao je Dačić u intervjuu Glasu Amerike. Dačić je, u tom kontekstu, govorio i o situaciji na Kosovu i Metohiji. "Imate situaciju hapšenja Olivera Ivanovića, Euleks - smanjuje mu se mandat bez saglasnosti Saveta bezbednosti UN, zato se treba čuvati incidentnih situacija, jedna varnica je dovoljna da ponovo upali plamen konflikata", uporozio je Dačić. Govoreći o predstojećim parlamentarnim izborima u Srbiji, Dačić, koji boravi u višednevnoj poseti SAD, izjavio je da je u ovom trenutku mnogo važnije obavljanje državne funkcije od vođenja stranačke kampanje. "Izbori su izvor jedne iracionalne atmosfere, međustranačke kampanje napada, ja nemam nameru da učestvujem u svemu tome na takav način, želim da istaknem rezultate koje je naša vlada postigla, to su zajednički rezultati sa našim koalicionim partnerima, Srbija je postigla istorijski korak napred. Kako će to narod oceniti, to je sve relativno", rekao je premijer. Dačić je poručio da će "izbori definisati mesto svakome" a da koalicija koju vodi očekuje posle izbora prvo razgovore sa dosadašnjim partnerima i "tada ćemo odlučiti hoćemo li nastaviti dalje u smislu državne politike koju smo do sada vodili, koja je, mislim, bila u interesu Srbije". "Da li ćemo ići zajedno (sa SNS) posle toga (izbora) zavisiće od rezultata izbora, u ovom trenutku to niko ne može da kaže, i kakvu će ko poziciju imati", rekao je Dačić dodajući da očekuje da SPS i koalicija ostvare dobar rezultat na izborima. "Međunarodna pozicija Srbije je znatno poboljšana u odnosu na ranije godine, a o Srbiji se ovih dana bolje govori u inostranstvu nego u samoj zemlji", rekao je Dačić osvrćući se na izjavu lidera LDP Čedomira Jovanović, koji se, kako je primetio, "zalaže za nezavisnost Kosova maltene, a zamera da sam bio previše popustljiv prema Tačiju u Briselu". Podsetivši da je na Molitvenom doručku prvi put bio 2010. godine, Dačić je rekao da je, poredeći atmosferu tada i sada, "u pitanju neuporedivi napredak do kojeg je Srbija došla, naročito u poslednjih godinu i po dana, nivo međusobnog poverenja sa SAD je podignut". "SAD danas zvanično imaju veoma pozitivan stav o državnoj politici koju je Srbija vodila, žele da se takva politika nastavi i posle izbora koji nas čekaju u Srbiji", rekao je Dačić. Pred sednicu Saveta bezbednosti UN o Kosovu, Dačić je rekao da je briselski sporazum "nesumnjivo otvorio vrata da izađemo iz začaranog kruga", ali da Beograd nije zadovoljan načinom na koji se u potpunosti implementira sporazum, "zato što mislimo da Priština pokušava da kroz implementaciju tog sporazuma, iako je on statusno neutralan, stvarno afirmiše svoju državnost". "Mislimo da Priština pokušava da kroz implementaciju tog sporazuma, iako je on statusno neutralan, stvarno afirmiše svoju državnost, pa stavlja svoj grb na glasačke listiće, izjave, zakletve, mi smo se stalno šalili na tim pregovorima da će i na etikete za vodu stavljati grb što ne postoji nigde na svetu, a to je odraz manjka statusa nezavisnosti", ukazao je Dačić. "Oni dobro znaju da bez UN i bez dogovora sa Srbijom ne može biti zaokružen proces nezavisnosti, ali stalno žele da dovedu do toga da Srbi učestvuju u sistemu nezavisnog Kosova", naveo je Dačić i dodao da Srbija ne priznaje Kosovo kao nezavisnu državu i želi da impelemntacija zaista bude statusno neutralna. Prema njegovim rečima, ima dosta problema, nije još rešeno pitanje pravosuđa, treba da se konstituiše Zajednica srpskih opština, ali istorijski gledano prvi put su Srbi dobili legalnu i legitimnu vlast na Kosovu koja je priznata od Beograda, i Prištine, ali i od Brisela, Vašingtona pa i Njujorka, odnosno Saveta bezbednosti UN. "To je velika stvar i mislim da je to kapital na kome treba da gradimo našu buduću politiku. Sve će to biti tema sastanka u Njujorku, ali odmah odatle odlazimo na sastanak u Briselu gde će nas čekati veliki pritisci, veliki zahtevi da se dođe do dogovora o pravosuđu, videćemo kako će to dalje teći ali sigurno ne možemo da pravimo dalje kompromise koji bi bili na štetu naših nacionalnih i državnih interesa", zaključio je Dačić. Srpski premijer je, takođe, istakao da je zadovoljan nivoom razgovora koje je imao sa američkim zvaničnicima u Vašingtonu, posebno iz američkog Federalnog istražnog biroa (FBI) i Agencije za borbu protiv trgovine narkoticima (DEA). "Ima 360 ljudi za koje procenjujemo da bi mogli da se nalaze u nekim ekstremnim organizacijama u Siriji i nekim drugim zemljama, koji će se kad-tad vratiti u naš region. Mi ne možemo to da radimo, da presrećemo njihove komunikacije bez pomoći nekih agencija, a onda treba da sarađujemo sa najboljima", rekao je Dačić.
