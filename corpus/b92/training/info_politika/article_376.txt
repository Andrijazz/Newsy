> Izvor: B92
> Datum: sreda 29.01.2014
> Rubrika: info_politika
> Naslov: "Mi i DS jedina prava opozicija"
> Članak:

Beograd -- Najkasnije početkom sledeće nedelje znaće se da li će Nova stranka i DS zajedno izaći na predstojeće parlamentarne i beogradske izbore, kaže Zoran Živković.
Zoran Živković, predsednik Nove stranke, je potvrdio listu Danas da poslednjih pet, šest dana postoje intenzivni kontakti s demokratama.
"Predstavnici Nove i DS trenutno razgovaraju o tome imamo li dovoljno bliske stavove i spremnost da se suprotstavimo neprosvećenom apsolutizmu s delegiranim kursadžijama kao nosiocima reformi. Bilo bi smešno da nije tragično to što slika Srbije danas podseća na devedesete, samo što nema rata. Ne može Aleksandar Vučić sada da se predstavlja kao neko ko je našao ubice novinara Slavka Ćuruvije kada je u to vreme bio ministar informisanja i napravio atmosferu u kojoj je za jedan deo građana to ubistvo bilo prihvatljivo", objašnjava Živković. Prema njegovim rečima, najveći deo stranaka već stoji ispred Vučićevog kabineta, čekajući da bude izabran za njegovog "političkog ljubimca". "Tu, osim stranaka koje su sada s njima u koaliciji, mislim i na SRS, DSS, LDP".
Mediji su juče preneli informaciju da je Boris Tadić odlučio da predvodi "Demokratski front", u kojem bi bio deo DS, zatim ZZS, LSV i LDP. Počasni predsednik DS Boris Tadić izjavio je, reagujući na spekulacije u javnosti, da do ovog trenutka nije bilo razgovora o formiranju demokratskog bloka. Zamenik predsednika DS Bojan Pajtić kaže da su navodi da Boris Tadić planira da okupi demokratski front "spin" režima Srpske napredne stranke, kojim se želi oslabiti DS pred izbore.
Mediji su juče preneli informaciju da je Boris Tadić odlučio da predvodi "Demokratski front", u kojem bi bio deo DS, zatim ZZS, LSV i LDP. Počasni predsednik DS Boris Tadić izjavio je, reagujući na spekulacije u javnosti, da do ovog trenutka nije bilo razgovora o formiranju demokratskog bloka.
Zamenik predsednika DS Bojan Pajtić kaže da su navodi da Boris Tadić planira da okupi demokratski front "spin" režima Srpske napredne stranke, kojim se želi oslabiti DS pred izbore.
"Jedino je Nova stranka od nastanka jasna opozicija. U poslednjih nekoliko meseci vidi se da se i u DS vraćaju na svoje izvorne pozicije. Ako je to tako, a nadam se da jeste, onda ima logike napraviti demokratski blok", kaže Živković objašnjavajući za Danas razloge za moguću saradnju s demokratama. Na pitanje s kim se još razgovara o formiranju opozicionog bloka, Zoran Živković kaže da su kontakti "bilateralni" i da ne zna s kim DS još razgovara. Upitan da li bi imao nešto protiv da na listi tog bloka budu i Žarko Korać, Vesna Pešić i Srbijanka Turajlić, kako planira predsednik demokrata Dragan Đilas, lider Nove je odgovorio da ako bude postignut dogovor o zajedničkim vrednostima i mehanizmima za njihovo dostizanje i očuvanje, onda u taj blok mogu da uđu svi koji nemaju čega da se stide u svojoj prošlosti. "Žarku Koraću, Vesni Pešić i Srebijanki Turajlić nemam šta da zamerim", zaključio je Zoran Živković.
