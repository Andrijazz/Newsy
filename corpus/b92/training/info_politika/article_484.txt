> Izvor: B92
> Datum: ponedeljak 3.02.2014
> Rubrika: info_politika
> Naslov: Vučić: Vodićemo pozitivnu kampanju
> Članak:

Beograd -- Predsednik SNS Aleksandar Vučić izjavio je da će ta stranka voditi pozitivnu kampanju na predstojećim izborima i da će se fokusirati na tri cilja.
"Naš cilj je ekonomija, što više poslova za mlade, podsticanje preduzetničkog duha i privatnog sektora, drugi cilj je zaštita penzionera, jer nećemo dozvoliti da to bilo ko ugrozi, što sam rekao i čelnicima MMF-a. Treći cilj je nastavak borbe protiv korupcije i kriminala", poručio je Vučić članovima Glavnog odbora stranke.
Istakavši da je ubrzanje sveukupnih reformi, a pre svega ekonomskih, glavni prioritet, Vučić je rekao da narod očekuje ozbiljne rezultate na polju ekonomije. "Pitaju se kako to mi pravimo aranžmane. Pre nekoliko godina postigli su ugovor s Fijatom, ali taj ugovor niko nije video. Ja sam video, ali to je službena tajna, pa ne mogu da kažem šta je u njemu. Mi ćemo naš ugovor s Etihadom pokazati pre kraja kampanje", rekao je Vučić. On je naveo da je u januaru 2014. u odnosu na januar prošle godine 65 odsto povećan broj putnika i upitao: "Mali li je to rezultat?" Vučić je rekao da za sada nije doneta odluka o koalicionim partnerima, već će ta odluka biti doneta po završetku izbora. "Tražimo podršku naroda za našu politiku, a posle izbora ćemo videti kakav će biti raspored snaga. Moj predlog će biti da ne formiramo sami vladu, već da pozovemo što više dobrih i sturčnih ljudi kao što je Lazar Krstić, kao i iz drzguih stranaka koji imaju viziju normalne i pristojne Srbije", rekao je Vučić. On je dodao da cilj stranke ostaje "normalna i pristojna Srbija", ali da to ovog puta neće biti njihov slogan, već će postojati kombinacija slogana.

Ocenivši da neki žele da unište sve dobro, svaku nadu u Srbiji, Vučić je rekao da SNS to ne sme i neće da dozvoli. "Mrzim Aleksandra Vučića, to im je program i nemaju ništa drugo da kažu. Kako to drugačije nazvati za one koji su dete nazvali degenerikom, pa su se još žalili da to ne mogu svi da vide. Evo, ja sam okačio na svoj Fejsbuk profil da svi vide", komentarisao je Vučić navode na društvenim mrežama povodom satiričnog klipa o njegovom učešću u spasavanju zavejanih kod Feketića. "Naš posao je da brinemo o građanima Srbije, a oni sami o sebi najbolje govore", zaključio je Vučić. Vučić je rekao da je pred strankom teška kampanja u kojoj će SNS biti izložena napadima svih koji bi da Srbiju vrate u žabokrečinu njihove vlasti u kojoj su carevali kriminal i korupcija. Kao ilustraciju takve kampanje pomenuo je napade na njega, njegovu porodicu i stranku u poslednjih 48 sati u javnosti, medijima i na društvenim mrežama, a nakon njegovog angažovanja u spasavanju ljudi i dece iz smetova u Vojvodini tokom vikenda. "U prethodnih 48 sati sam ćutao, pustio sam da se iživljavaju na meni, porodici, stranci, govoreći da kad uradite humano delo, to radimo iz marketinških razloga. To nam govore oni koji dok se građani smrzavaju, oni se kvarcuju, preplanuli su, ali nam drže lekcije da je bilo malo što smo spasavali ljudi iz teške situacije", rekao je Vučić na početku sednice Glavnog odbora stranke koja je trebalo da predstavi listu kandidata za izbore. Vučić je dodao da ono što naprednjake razlikuje od onih koji ih napadaju, koji se sunčaju, u tome što će SNS da rešava probleme i ubuduće i da uvek bude s narodom kad je to teško. "Neće oni da nam drže lekcije i po tome ćemo se razlikovati od njih", rekao je Vučić.

Izborna lista Srpske napredne stranke (SNS) za predstojeće parlamentarne izbore zvaće se "Budućnost u koju verujemo", a njen nosilac biće lider naprednjaka Aleksandar Vučić, odlučio je danas Glavni odbor te stranke. Među 250 poslaničkih kandidata naprednjaka ima i predstavnika Srpskog pokreta obnove (SPO), Socijaldemokratske partije Srbije(SDPS), Nove Srbije(NS) i Pokreta socijalista. Lider naprednjaka Vučić najavio je da njegova stranka večeras počinje sakupljanje potpisa i da očekuje da će tokom večeri biti prikupljeno 12.000 potpisa, pa će već sutra predati izbornu listu. "Očekujem plebiscitarnu podršku naroda. Nije dovoljno da budemo prvi, očekujemo ubedljivu podršku", kazao je Vučić i dodao da će ukoliko ne bude tako, neko drugi formirati vladu. Upitan za raspodelu poslaničkih kandidata, Vučić je rekao da se on nije time bavio. Upitan da li će biti kandidat za premijera Srbije, on je rekao da se o tome nije raspravljalo na današnjoj sednici.
