> Izvor: B92
> Datum: petak 14.02.2014
> Rubrika: info_politika
> Naslov: U vladu SNS-DS veruju neinformisani
> Članak:

Beograd -- Verujemo da će građani iskoristiti šansu i odlučiti da SNS daju poverenje zbog rezultata koje imamo i u ekonomiji, rekao je potpredsednik SNS Igor Mirović.
Ministar i funkcioner SNS je, gostujući u emisiji Odluka 2014. na TV B92, rekao da motiv građana treba da bude da izađu i glasaju za one koji rade.
Tema večerašnje emisije, prve u nizu u izbornom ciklusu, bila je ekonomija.
O tome su razgovarali Igor Mirović (SNS), Nenad Popović(DSS), Dušan Nikezić (DS) i Dušan Bajatović (SPS). "Verujemo da će građani iskoristiti šansu i zapravo uzeti svoju sudbinu u svoje ruke i odlučiti da SNS-u daju poverenje, ne samo zbog našeg hrabrog i odgovornog odnosa da njih pitamo za mišljenje, već i zbog rezultata koje imamo u ekonomiji. Mislim da prepoznaju našu konkretnu akciju na održanju finansijskog sistema u zemlji", rekao je Mirović. "Mi smo jedina realna alternativa ovoj nesposobnoj vlasti", rekao je Dušan Nikezić iz DS. "Ono što nas zanima je stav građana i on će se videti na izborima. I uvereni smo da će na izborima dati poverenje Demokratskoj stranci zato što smo jedina realna alternativa ovoj nesposobnoj vlasti." Na konstataciju da, prema istraživanju B92 i Nina medije, svaki deseti građanin kaže da želi vladu SNS-DS, Nikezić je kazao: "Mi smo vrlo jasno rekli naš stav da sa SNS nećemo praviti Vladu i od tog stava nećemo odustati". Mirović je na to odgovorio da SNS nije ni zvao DS i da u takvu vladu veruju samo neinformisani.
Emisiju "Odluka 2014." pratite na TV B92 i narednog petka, u 21.15h. Tema će biti korupcija, kriminal i pravosuđe.
Emisiju "Odluka 2014." pratite na TV B92 i narednog petka, u 21.15h. Tema će biti korupcija, kriminal i pravosuđe.
Dušan Bajatović (SPS) je, na početku emisije, rekao da SPS očekuje da na narednim izborima osvoji 20 odsto, podsećajući da su na prethodnim dobili 15 odsto glasova. On je ocenio i da, ukoliko izlaznost i bude preko 60 odsto, kako su pokazali rezultati istraživanja javnog mnenja koje je predstavio B92, utakmica nije gotova. "To znači da će građani zaista dati sud. Mi naravno očekujemo dobar rezultat zbog našeg zalaganja za socijalnu pravdu i sve druge stvari." Nenad Popović iz DSS podvukao je da njegova stranka izlazi na izbore sa političkim programom neutralnosti, protiv ulaska u EU. "Danas je većina građana Evropske unije protiv EU", kaže on. "Mi smo se pre svega rukovodili interesom građana, i srpskim interesom. Mi smo jedina politička stranka koja izlazi sa konkretnim programima koji mogu da se vide i građani znaju šta će konkretno dobiti posle toga od DSS-a", rekao je on. Mirović je kazao da je nova vlast zatekla haos u javnim finansijama, veliki deficit... "Zaustavili smo negativan trend rasta nezaposlenosti, 26 odsto, koji je danas nešto iznad 20, mereći po istim kriterijumima", kazao je on. Mirović je napomenuo da je Vlada dovela velike investitore. "Mi priznajemo da je Fijat najznačajniji privredni sistem... Mi smo obezbedili velike investicije Dženeral elektrik, Etihad, uskoro dolazi i Mercedes..."

Mirović je napomenuo kao važan rezultat Vlade i dobijanje datuma za početak pregovora o članstvu u EU. Ocenio je da EU ima svoje nedostatke, ali da se u zemljama Unije najbolje živi. Nikezić je, s druge strane, rekao da su svi rezultati vlasti poražavajući, da su investicije na najnižem nivou u prethodnih 10 godina i da se vlada samo još više zadužila. Mirović je rekao na to da se Vlada zadužila da bi refinansirala nepovoljne kredite koje je prethodna vlast uzela. "Bilo bi krajnje korektno da priznate rezultate", rekao je Mirović obraćajuči se Nikeziću. Popović je, govoreći o EU, rekao da Rumunija i Bugarska nikakav pomak nisu doživele od kada su u EU. "Da ne pominjem Grčku, Španiju..." Mit o EU kao blagostanju je srušen 2008. godine, srušila ga je sama EU, kaže Popović. "Mi imamo štetu od 2008. od potpisivanja Sporazuma o stabilizaciji i pridruživanju... Imamo direktnu posledicu zbog toga blizu 2 milijarde evra, naši poljoprivrednici ne mogu da konkurišu, jer imaju 10 puta manje subvencije nego kolege iz Mađarske i EU, ne mogu da se takmiče... Naši proizvodi će se smanjivati na našem tržištu, a povećavaće se uvoz", rekao je Popović.

Bajatović je, govoreći o SSP, rekao da je u Cefti bilo viška u razmeni, ali dodao je, ima nekih drugih mana u Cefti koje ćemo teško ispraviti. "Osnovni problem je što Srbija više troši nego što proizvodi... Ove godine treba da se zadužimo 6 milijardi evra, da pokrijemo probleme", rekao je funkcioner SPS. On je rekao da dok god penzioni fondovi budu bili sa ovakvim pritiskom na budžet, neće se rešiti strukturni problemi. "Mi bismo voleli da investicije budu kao u prethodnom periodu - 2 milijarde godišnje, jedino što imamo su najave investicija", konstatovao je Nikezić nabrajajući fabriku čipova u Požarevcu Mubadala, Al Dahru... Za ukupno stanje u privredi i društvu je važno da se politika ne meša u investicije, kao što je DS radio preko pokrajinske vlasti u slučaju Al Dahre, rekao je na to Mirović. "Za desetak dana, prema najavama poslovodstva Ikarbusa, Mercedes će promovisati novi model autobusa koji će raditi u kooperaciji sa Ikarbusom. Imaćemo KVS u Bečeju, imaćemo u Vranju u jednoj novoj zoni Geoks. Imaćemo mnoge druge direktne investicije. Svi mogu da se slože sa tim da su direktne strane i domaće investicije najvažnije za zapošljavanje", rekao je Mirović. "Nama treba 20 Mercedesa, tri Fijata... Dobro je da dođu, ali šta ćemo sa reformom penzionog fonda, reindustrijalizacijom, šta ćemo sa malim i srednjim preduzećima kad velika nemamo, šta treba da uradimo od sistemskih mera u poljoprivredi, šta ćemo sa reformom bankarskog sistema...Šta ćemo sa preduzećima u restrukturiranju... Dobro je da dođu investicije, ali šta ćemo sa ovim", kaže Bajatović. Nikezić je rekao da je dobro ako dođe Mercedes, ali da ne može da se nazove investicijom nešto što je kupovina delova Mercedesa za neku firmu.

Popović je rekao da je svaka investicija sa ovom nezaposlenošću u zemlji dobrodošla. "Da bi Srbija dobro živela potrebno joj je 3 ili 4 milijarde evra investicija", rekao je on i upitao zašto Srbija ne koristi više sporazum o bescarinskoj trgovini sa Rusijom. "Zato što se sa Rusijom radi stihijski, dok se sa EU radi profesionalno", rekao je funkcioner DSS. "Što pre treba krenuti u profesionalan odnos sa ruskim investitorima... Taj odnos bi doneo više eksporta u Rusku federaciju", rekao je on, navodeći da će, kad DSS dođe na vlast, biti otvorena profesionalna kancelarija za saradnju sa Rusijom. On je naveo da zbog ovakvog ponašanja, Srbiji preti opasnost da sporazum o bescarinskoj trgovini sa Rusima izgubi. Bajatović kaže da moramo biti svesni činjenice i da je rusko tržište postalo probirljivo. Rusija je ovde prisutna, rekao je Bajatović. Ovde postoje ruske banke, ruske osiguravajuće kuće, postoji da volja da se uloži u gasne stanice, tu je Južni tok, naveo je. Na pitanje šta je sa Srbijagasom na čijem je čelu, Bajatović je rekao da je tom preduzeću potrebno prvo finansijsko restrukturiranje. "Prvo da nam plate 900 miliona što nam duguju u srpskoj privredi, i za vreme vlade SPS i DS mi smo se zaduživali, što znači da smo vodili socijalnu politiku ove države". Nikezić je ocenio da je aktuelna vlast pokazala da nema rešenje za preduzeća u restrukturiranju. "Vlast je kapitulirala na tom pitanju, rekla je da sva treba da idu pod stečaj, a radnici na ulicu". Nikezić je rekao da je za DS, što se tiče tržišta i strateški, Rusija bila izuzetno važna, kao i EU. On je kazao da mora mnogo da se uradi u poljoprivredi, da sirovinska baza bude dobra zbog proizvodnje hrane. Sa poljoprivrednim proizvođačima treba napraviti petogodišnje ugovore, da bi oni znali šta da rade, rekao je funkcioner DS. Potrebno je da se izgrade otkupne stanice, da poljoprivrednik zna šta sa svojim proizvodom, da se revitalizuju privredni kombinati, i to ćemo uraditi, rekao je Nikezić.

Tražimo mandat za jasne poteze, donošenje novog zakona o privatizaciji, za dovođenje investicija u preduzeća u restrukturiranju, rekao je Mirović. Neraščišćeni imovinski odnosi dovode do toga da investitori neće da kupuju zemljište za izgradnju, potreban je novi zakon o planiranju i izgradnji, potreban je i novi zakon o stečaju, rekao je funkcioner SNS. Ne obećevamo kao DS da ćemo ukinuti solidarni porez, jer javne finansije to ne mogu da podnesu, rekao je Mirović. On je dodao da nas očekuju bolne reforme. Prvi smo uveli veoma jasan princip depolitizacije, dodao je on. Dušan Nikezić je rekao da se taj zakon primenjuje više od godine, a da niko od direktora na konkursu nije odabran. On je rekao da je koalicionim sporazumom dogovoreno kojoj partiji koje preduzeće pripada. "Taj smo princip nasledili od vas i pokušavamo da ga promenimo", rekao je Mirović Nikeziću. "Po čemu se ja razlikujem, koji se javno bavim politikom, od onih koji su sakriveni?", rekao je Bajatović, koji je direktor Srbijagasa i visoki funkcioner SPS. On je pojasnio da ima onih direktora koje je postavila partija, a nisu njeni članovi. DS se zalaže za ukidanje solidarnog poreza, rekao je Nikezić, dodajući da se njime šalje pogrešna poruka profesorima, doktorima da ne treba da rade, da napreduju, da ne treba da rade u javnom sektoru. "Potrebno je povećati subvencije i povećati budžet za poljoprivredu", rekao je Popović navodeći da se budžet za poljoprivrednike iz godine u godinu smanjuje. Popović je ocenio da je bitno doneti zakon o izgradnji, zbog investicija u građevinarstvu. On je naglasio da smo mi jedina zemlja u kojoj je dozvoljena prodaja zemlje strancima, i da to mora da se uredi, jer, kako je rekao, Hrvatskoj koja je u EU na primer to nije palo na pamet.

Bajatović je rekao da je bitno pitanje reforma javnog sektora, i da je to "pitanje od 150.000 ljudi", a da je rešenje proces. "U vreme ekonomske krize smo izgubili 400.000 radnih mesta... Delom smo mi krivi, delom kriza... Može li Srbija da opstane sa ovakvom strukturom stanovništva, i sa ovim pitanjima?", pita Bajatović. Ono što nas čeka u ekonomskom smislu je zaista bolno, ocenio je funkcioner SPS. Što više otvaramo tržište za strane proizvode, koji na srpsko tržište ulaze bez carina, nećemo smanjiti cene, rekao je Popović koji je napomenuo da je potrošačka korpa danas 66.000 dinara, dok je pre osam godina bila 22.000. "Cene moraju da se smanje, a neće se cene smanjiti ako nemamo konkurenciju", rekao je on. Nikezić je kazao da se reforme spominju kao razlog za izbore, a da u "prethodnom periodu ni jedna reforma nije inicirana u društvu". Mi ni o jednoj temi nismo čuli stav vlasti, ocenio je on. "Šta je stav u obrazovanju, reformi zdravstva, penzionog sistema? Reforme nisu u povećanju PDV osnovnih životnih namirnica, reforme nisu solidarni porez, reforme su mnogo ozbiljnije i treba da unaprede život građana i ozbiljna stranka mora uvek da zna tačno u svakom segmentu šta namerava da uradi", rekao je Nikezić.

Govoreći o glavnim tačkama ekonomskog programa SNS, potpredsednik stranke Igor Mirović je rekao da je to snažna akcija na dovođenju stranih i domaćih investicija, rešenje za pitanja preduzeća u restrukturiranju, pitanje Zakona o planiranju i izgradnji, održanje stabilnog budžeta, stabilnog kursa - što su kako je rekao reperi za motivaciju investitora da ulažu, nedovršeno pitanje Zakona o radu. Mnogo je segmenata u kojima su potrebne reforme, kazao je Mirović. Biće teško, biće bolno, zato tražimo širu podršku građana, da imamo što više poslanika u parlamentu, kako bi zakoni bili efikasni i jasni, kako rezultati bili zadovoljavajući, podvukao je potpredsednik SNS. A rezultat je da imamo manje nezaposlenih, da imamo stopu nezaposlenosti ispod 20 odsto, da imamo svake nedelje novog investitora, kazao je.

Govoreći o programu SPS, potpredsednik te stranke Dušan Bajatović je naglasio reindustrijalizaciju, sa posebnim akcentom na preduzeća u restrukturiranju, zatim investicije infrastrukturnog tipa... On je rekao da je, između ostalog, to i pokušaj da se dovedu i nove tehnologije, ne samo nove investicije. Istakao je i ulaganje u školski sistem, uz konstataciju da su stvorene generacije koje nisu dobile odgovarajuće znanje... "Treba da brinemo i o najstarijima, putem kapitalizacije Penzionog fonda, kako bi ljudi dobijali penzije, o poljoprivredi i energetici smo već pričali... Kada pricamo o ekonomiji, za to nam ne treba čarobni štapić, to je stvar nauke, a ne političkih prepucavanja...Da li ćemo u EU - hoćemo, to nije sporno, da li ćemo sa Rusijom i to nije sporno", rekao je Bajatović govoreći o programu socijalista. On je ocenio da treba da se napravi koncenzus, tripartitni dijalog vlade, poslodavaca i sindikata, jer kako je rekao, jedino tako ćemo imati socijalno utemeljeno društvo.

Srbija treba da proglasi političku neutralnost, kaže Nenad Popović. "Što smo bliži EU to smo dalji od Kosova, privreda Srbije je sve slabija i građani lošije žive", ocenio je. Govoreći o glavnim tačkama programa DSS, Popović je rekao da će se oni sistemski baviti i drugim ekonomskim partnerima. "Pre svega sa Ruskom Federacijom i Evroazijskim ekonomskim savezom, kako bi što više naših proizvoda plasirali na to tržište... Našim poljoprivrednicima ćemo omogućiti da obrađuju svoju zemlju". Zabranićemo prodaju zemlje strancima od 2017. godine, kazao je on o planovima DSS. Politička neutralnost je u tradiciji srpskog naroda, to je drugo ime za slobodu, rekao je Popović. On je ocenio da pred nama imamo svojevrsni referendum: da će se glasati za one koji su za EU, i one koji su za slobodnu Srbiju, odnosno političku neutralnost. Zalagaćemo se da se 2015. godine građani izjasne o tome da li žele u EU ili žele da imaju političku neutralnost.

DS je pre godinu dana identifikovala prioritetne segmente u koje moramo da ulažemo, rekao je Nikezić o glavnim ekonomskim tačkama programa DS. "To su poljoprivredna i prehrambena industrija, energetika, IT sektor i obrazovanje i za svaki taj segmenat imamo jasno definisan plan. Umesto 600 miliona evra za otpremnine, uložićemo u razvoj 20 gradova, u poljoprivredu ćemo značajno uložiti kroz sistemske mere... Podržaćemo povećanje plata na taj način što ćemo svim poslodavcima koji imaju radnike sa prosečnom platom iznad 500 evra, omogućiti nižu poresku stopu na porez na dobit", kaže Nikezić. "Uvešćemo besplatnu primarnu zdravstvenu zaštitu, tako da svaki građanin ima overenu zdravstvenu knjižicu... I bez obzira da li mu je poslodavac uplatio doprinose ili ne, da može da odvede dete u dom zdravlja. Što se obrazovanja, tiče tu ćemo uvesti obavezno srednjoškolsko obrazovanje i stipendije za srednjoškolce i osnovce od 10.000 dinara mesečno, za najbolje, jer nam je obrazovanje ključno za razvoj zemlje", zaključio je Nikezić.


