> Izvor: B92
> Datum: petak 14.02.2014
> Rubrika: info_politika
> Naslov: Vučić: Moramo svi da radimo više
> Članak:

Niš -- Pre godinu i po dana počeli smo snažno, nestrpljivo, ozbiljno i odgovorno da menjamo stvari u Srbiji, rekao je lider SNS Aleksandar Vučić na mitingu u Nišu.
Srpska napredna stranka započela je u 17 sati, mitingom u niškoj hali "Čair", predizbornu kampanju za vanredne parlamentarne izbore.
Predizborni skup je počeo intoniranjem himne "Bože pravde", u prepunoj hali "Čair", a učesnici drže srpske, ali i zastave SNS, Nove Srbije, Pokreta socijalista i SDPS-a i veliki transparent "Niš hoće napred".
Okupljenima se pred kraj mitinga obratio i lider naprednjaka Aleksandar Vučić. Obraćajući se onima "koji će glasati za SNS, ali i onima koji neće, kao i onima koji neće uopšte glasati", Vučić je rekao: "Nikome neću da govorim da glasa za nas. Neću da govorim da glasate za nas i da će teći med i mleko - neće. Biće teško. Nisam došao večeras da se udvaram bilo kome, nikome u Srbiji, jer nemam mnogo dobrih vesti". Vučić je dodao da, naprotiv, ima vesti koje govore o tome da je zemlja u teškoj situaciji jer je decenijama uništavana i razarana, "jer smo prodali sve najvrednije i najbolje, od cementara do svega onoga što je bilo lako dati nekome drugom, a da novac od toga nismo videli gde je otišao, da su uništene zadruge, domaćinstva, a da za to niko nije odgovarao". "Onaj ko vam saopšti da se teška bolest, da se rak koji je zahvatio sve pore našeg društva, da može da se leči aspirinom ili čokoladom, taj ne govori istinu", rekao je Vučić i dodao da u očima mnogih u Srbiji danas vidi nevericu da možemo da uradimo mnogo toga boljeg i više. Nije mi teško da priznam da smo kao političari napravili brojne greške u prethodnom periodu, da smo svi krivi zašto nam je korupcija uzela maha, rekao je Vučić, a zatim dodao: Ali, pre godinu i po dana počeli smo snažno, nestrpljivio, ozbiljno i odgovorno da menjamo stvari u Srbiji. "To nije bilo lako, i tek neće biti lako", dodao je Vučić. Niko nas neće promeniti ako ne budemo radili više i ništa neće pasti s neba, moramo sebe da promenimo i radimo više, ozbiljnije, odgovornije, izjavio je Vučić. On je obećao da će SNS brinuti o svakom građaninu i neće praviti razliku među ljudima prema tome za koga glasaju, koje su vere. "Hoćemo da 2015. i 2016. svi ljudi u Srbiji vide da možemo bolje i dalje, da budete ponosni na svoju zemlju. Hoćemo da imamo drugačiju, normalnu Srbiju. Vikaće oni još više u ovoj izbornoj kampanji. Praviće buku govoreći kako ništa nije dobro, a onda dođu rezultati", rekao je Vučić. Navodeći da je slušao kako je sve politička hajka ili marketing, ali da još nije čuo da je neko među kritičarima odgovoran za nedaće i nevolje, Vučić je podsetio da su naprednjaci svojom marljivošću obezbedili datum za pregovore, ali da je cilj uspešna i napredna Srbija. "Da prođemo kroz teške i bolne reforme, a kada budemo sproveli reforme imaćete lako da platite porez, struju...", poručio je Vučić Nišlijama. Vučić je obećao večeras Nišlijama da će pravda stići ubicu njihovog mladog sugrađanina Vuka Stojiljkovića. "Večeras stojim pred vama u Nišu, gradu u kojem je pre dve večeri ubijen jedan divan mlad čovek, Vuk Stojiljković. Uz saučešće porodici, obećavam da će pravda stići one koji su taj zločin počinili", rekao je Vučić na početku svog govora na predizbornom skupu SNS u Nišu. On je Nišlijama zahvalio što su pokazali, protestujući zbog tog zločina, da imaju savest veliku kao nebo i što "neće da dozvole da normalna i pristojna Srbija bude poražena".

Lider naprednjaka je rekao da će u ovoj kampanji naprednjaci razgovarati sa građanima širom Srbije, da će biti svuda, jer žele da rešavaju probleme i da zato traži od građana mandat "da se borimo za narod, normalnu Srbiju, a ne da sedimo u kući i čekamo da neko drugi rešava probleme". On je rekao da su naprednjaci imali hrabrosti da se uhvate u koštac sa svim onima "čije ime nisu smeli da izgovore". "Rekli su daleko je Evropa od nas. Otvorismo pregovore, danas sa Ruskom Federacijom imamo veći obim saradnje nego ikada, i uvećavaćemo ga. Razgovarali smo sa ličnim predstavnickom Putina da izvozimo i naše finalne proizvode, da ne izvozimo samo paradajz i jabuke, već i kompote. Ako uspemo u narednih godinu da sprovedemo reforme i zakone uveravam vas da ćete osećati boljitak, da kada smanjimo fiskalni i budžetski deficit da ćemo moći da uložimo novac u otvaranje novih radnih mesta", kazao je Vučić. On je najavio da će sredinom marta prvi Mercedesov autobus biti proizveden u Srbiji, Nišlijama obećao još novih fabrika, i podsetio da za FAP nije bilo rešenja 20 godina, a da sada želi da obavesti ljude u Priboju da za FAP počinje novo vreme. "Našli smo strateškog partnera koji će se sledeće nedelje predstaviti, a reč o jednoj od najmoćnijih kompanija koja će izvoziti FAP-ove proizvode po celoj Evropi", naveo je Vučić.

Glas za Srpsku naprednu stranku je glas za vladu koju će birati narod, a ne tajkuni, i narod će 16. marta odlučiti hoće li vladu voditi Aleksandar Vučić ili Miroslav Mišković, poručila je danas Zorana Mihajlović. Ona je na mitingu Srpske napredne stranke u Nišu rekla da je SNS u poslednjih godinu i po pokazala da se bespoštedno bori protiv kriminala i korupcije, da su svi jednaki pred zakonom i da nije važno da li je neko milioner, partijski funkcioner, već da li vredno radi ili krade. "Glas za SNS je glas za uređenu državu u kojoj će kriminalci biti u zatvoru, a pošteni će živeti od svog rada", rekla je Mihajlovićeva. Ona je navela da je SNS danas iz Niša krenula u borbu za novi mandat za nastavak reformi, borbe protiv korupcije i kriminala, nova radna mesta i investicije i da od Srbije napravi bolje mesto za život. "Građani znaju koliko je SNS učinila u ovom periodu", rekla je Mihajlovićeva. Ona je naglasila da prvi put u političkoj istoriji Srbije vladu nisu formirali tajkuni nego narod, tajkuni nisu birali ministre, niti su dobijali subvencije. Mihajlovićeva je istakla da je deo tima predsednika Vučića, kako je rekla, jedinog politčara u modernoj srpskoj istoriji koji se istinski brine o ljudima. "Zato tražimo mandat da nastavimo da se borimo za bezbednu Srbiju u kojoj će mladi ostati i raditi i za to nam treba podrška naroda", poručila je Mihajlovićeva.

Skupu su prisustvovali potpredsednici i najviše rukovodstvo stranke, kao i lideri stranaka koji se sa naprednjacima nalaze na zbirnoj listi za izbore 16. marta. Gradonačelnik Niša Zoran Perišić je izjavio na početku mitinga da će vlada koju bude formirala Srpska napredna stranka biti najbolja budućnost koju Srbija može da ima. Perišić je na početku mitinga SNS, pod motom "svom snagom u reforme", rekao da ta stranka na izborima ima priliku da pomogne svim građanima da žive u bogatijoj i uređenoj Srbiji. "Uveren sam da će ovi izbori pokazati da smo svesni šta hoćemo i koliko možemo", rekao je Perišić. On je dodao da će vlada koju bude formirala SNS napraviti državu koja će ponovo imati šta da ponudi - obrazovanje i budućnost u koju će svi verovati. Prema njegovim rečima, radiće se na tome da mladi mogu da ostanu u zemlji i u svom mestu rođenja. Perišić je rekao da će i Niš ponovo postati grad kakav je bio ranije, industrijski gigant, da će ponovo stati na noge. On je dodao da će građani na izborima birati između SNS i njegovog lidera Aleksnadra Vučića i Srbije koju bi vodili tajkuni. "Verujem u misiju SNS i našeg predsednika Aleksandra Vučića", rekao je Perišić.

Lider SDP Rasim Ljajić izjavio je da jedino koalicija okupljena oko Srpske napredne stranke ima plan za Srbiju. "Nismo još pobedili", upozorio je Ljajić pristalice naprednjaka i koalicionih partnera na predizbornoj konvenciji SNS u Nišu i dodao da mora da se uradi ono što je obećano proteklih deset godina, a to je da se sprovedu reforme. "Čeka nas puno posla", rekao je Ljajić. "Kada gledam ovu kampanju kao da gledam 'Belu lađu', ne zna se da li je smešniji onaj "pravi Šojić" ili oni koji se pojavljuju svako veče i obećavaju svašta, da će pozlatiti Srbiju, samo da dođu na vlast", rekao je Ljajić i dodao da jedino Aleksandar Vučić govori istinu, jedino on kaže da će biti teško i da će morati mnogo da se radi. Ljajić je rekao da je njegova stranka sa SNS jer jedino jake stranke sa širokom podrškom mogu da sprovedu reforme. "Ne mogu male stranke da štite penzionere i da sprovedu reforme, zato mi hoćemo da damo doprinos onome što radi SNS", rekao je Ljajić..

Zna se šta Srbija hoće, ko to može da ostvari i koga su Srbi izabrali za vođu da ispuni taj zadatak, rekao je lider NS Velimir Ilić. "To je Aleksandar Vučić i mi smo sa njim", rekao je Ilić. Prema njegovim rečima, cilj je da ljudi mogu da rade pošteno, da se Srbiji vrati ugled, da se otvore nova radna mesta. On je pozvao građane da ne dozvole da tajkuni prave vladu i kabinete. "Hoćemo da vi izaberete vladu i naš premijer Vučić da formira vladu", rekao je Ilić i dodao da bi se u toj vladi znalo ko radi dobro, te da u njoj neće biti oni koji ne rade. On je naveo i da se vidi da Vučić "sam čisti svoje dvorište".




