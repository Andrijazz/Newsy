> Izvor: B92
> Datum:  
> Rubrika: info_politika
> Naslov: Antić kandidat SPS-PUPS-JS
> Članak:

Beograd -- Predsednik Jedinstvene Srbije Dragan Marković Palma izjavio je da će kandidat koalicije okupljene oko SPS za gradonačelnika Beograda biti Aleksandar Antić.
"Svi koalicioni partneri jednoglasni su u oceni da je Antić najbolje rešenje za prvog čoveka prestonice", rekao je Marković
Marković je dodao da se Antić, ranije kao predsednik Skupštine grada Beograda i sada kao ministar saobraćaja, dokazao kao čovek koji može odgovoriti socijalnim i razvojnim izazovima Beograda.
"Beograd će, na čelu sa Aleksandrom Antićem, nastaviti da pomaže svim socijalno uigroženim kategorijama, od penzionera do trudnica i porodilja, nastaviće sa borbom protiv bele kuge, kao i sa infrastrukturnim razvojem našeg glavnog grada", rekao je Marković. Lider Jedinstvene Srbije je dodao da se Antić pokazao i kao faktor političke stabilnosti i jedinstva. Da će ministar saobraćaja Aleksandar Antić biti kandidat za gradonačelnika Beograda ispred koalicije koju predvodi Socijalistička partija Srbije, protvrdio je danas funkcioner Socijalista Branko Ruzić. Ružić je rekao novinarima da je predsedništvo SPS-a usvojilo predlog da Antić bude kandidat za gradonačelnika. Upitan kada SPS planira da počne kampanju za parlametarne izbore, Ružić je rekao da to zavisi od odluke Republičke izborne komisije i tehničkih elemenata poput prikupljanja potpisa. "Ako obrasci budu usvojeni u krajnjem roku, 4. februara sledeća dva dana ćemo prikupiti potpise i predati našu listu", rekao je on i dodao da će time početi kampanja. Prema njegovim rečima, kampanja za predstojeće vanredne parlamentarne izbore biće kratka što je dobro zbog troškova. Ružić, koji je i ministar bez protfelja, dodao je da očekuje da će kampanja SPS biti usmerena na uspehe ostvarene tokom sadašnje vlade poput Briselskog sporazuma, "Južnog toka", i otvaranja pregovora sa EU. Ružić je ponovio da socijalisti nisu razgovrali sa Srpskom naprednom strankom o formiranju vlade. Ministar je dodao da saradnja u okviru sadašnje vladajuće koalicije SPS i SNS-a i dalje traje. Koaliciju oko Socijalističke partije Srbije čine i Jedinstvena Srbija i Partija ujedinjenih penzionera Srbije.
