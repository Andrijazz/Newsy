> Izvor: B92
> Datum: petak 7.02.2014
> Rubrika: info_politika
> Naslov: Pored "Obraza" uz SRS i "Naši"
> Članak:

Beograd -- Vođa organizacije Srpski narodni pokret "Naši" Ivan Ivanović biće na listi Srpske radikalne stranke za parlamentarne izbore.
Zamenik predsednika SRS Nemanja Šarović izjavio je danas na koferenciji za novinare da će Ivanović, kao što je nedavno učinio i vođa "Obraza" Mladen Obradović, sa radikalima predstavljati pravu patriotsku opoziciju onima koji su, prema njegovim rečima, za 14 godina vlasti osiromašili Srbiju.
Šarović je najavio da će SRS u narednim danima biti pojačana još nekim predstavnicima patriotskih organizacija. On je objasnio da se u ovom slučaju ne radi o tehničkim koalicijama, jer će "Obraz" i SNP "Naši" nastaviti da postoje, već da je reč o udruživanju na ideološkim osnovama. Ivanović je rekao da SNP "Naši" i SRS imaju isti program, da se protive članstvu u EU i NATO i da su zato odlučili da izađu na izbornoj listi SRS. U okviru formiranja patriotskog bloka, radikali su uputili poziv i pokretu "Dveri", a, kako je rekao Šarović, još čekaju odgovor.
