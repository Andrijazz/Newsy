> Izvor: B92
> Datum: sreda 29.01.2014
> Rubrika: info_politika
> Naslov: Usaglašavanje Statuta bez politike
> Članak:

Novi Sad -- Predsednik Skupštine Vojvodine Ištvan Pastor izjavio je da je usaglašavanja Statuta sa Ustavom počeo dogovorom da radna grupa neće voditi političke bitke.
Pastor je u današnjem razgovoru sa ambasadorom Austrije Johanesom Ajgnerom istakao da je veoma važno da se ključna pitanja vezana za Vojvodinu rešavaju kroz institucionalni dijalog i dodao da je to učinjeno kod usaglašavanja Statuta sa odlukama Ustavnog suda Srbije.
Kako je naveo, sa radom je počela i mešovita Radna grupa za izradu zakona o finansiranju Vojvodine, koja je sačinjena od predstavnika pokrajinske i republičke vlade. Ambasador Johanes Ajgner ocenio je da je autonomija Vojvodine pozitivan faktor za Srbiju, te da je njena autonomija nešto što će u Evropi biti posmatrano kao prednost, a ne problem. Sagovornici su se saglasili da je u interesu Srbije da se proces uslaglašavanja Statuta sa odlukom USS uradi u roku, jer ne bi bilo dobro da se u zemlji, koja pregovara sa Evropskom unijom o pristupanju, urušava jedan deo pravnog poretka.
