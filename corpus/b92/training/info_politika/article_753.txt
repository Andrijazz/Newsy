> Izvor: B92
> Datum:  
> Rubrika: info_politika
> Naslov: LDP: Pomoći osobama s invaliditetom
> Članak:

Beograd -- Kandidat Liberalnodemokratske partije za gradonačelnika Beograda Željko Ožegović posetio je Društvo za cerebralnu i dečju paralizu na Novom Beogradu.
Ožegović je tokom posete rekao da je u Beogradu zvanično registrovano 6.500 osoba s teškim invaliditetom.
Iako njihov broj čini čak 10 odsto ukupnog stanovništva, najveći broj se suočava sa mnogim problemima u organizaciji svakodnevnog života, rekao je Ožegović u razgovoru sa predsednikom Društva za cerebralnu i dečju paralizu Novi Beograd Sinišom Bukomirom.
Kako se saopštio LDP, Ožegović je naveo da svega dva do tri odsto osoba sa invaliditetom ima posao i oni su aktivan deo ovog društva. "Grad Beograd mora da im pomogne. Moraju da se poprave postojeća dva kombija za prevoz, koja stoje pokvarena u nekoj garaži i da se kupe nova. Vozači GSP-a moraju da prođu posebnu obuku kako se koriste rampe za ulaz u njihovim vozilima, jer je veliki broj naših sugrađana sa invaliditetom to istakao kao problem", ocenio je Ožegović. On je naveo da u gradu moraju razmisliti i kako da se pomogne da svaka zgrada u kojoj živi neko sa hendikepom dobije rampu ili da mu se na neki drugi način olakša kretanje. Grad Beograd mora da pojača politiku mobilnosti i pristupnosti svim javnim institucijama i zgradama, rekao je on. "Ovi ljudi moraju da postanu vidljivi deo našeg društva. Vreme je da osobe s invaliditetom prestanu da budu nevidljive", rekao je Ožegović, smatrajući da je vreme da se svim građanima omogući da žive život dostojan čoveka. Skupu su prisustvovali zamenik predsednika opštine Novi Beograd Nenad Cabunac i koordinator Saveta za osobe s invaliditetom LDP Vladimir Tomašić, navodi se u saopštenju.
