> Izvor: B92
> Datum: sreda 15.01.2014
> Rubrika: info_politika
> Naslov: "Pitajte SNS pa uradite drugačije"
> Članak:

Smederevska Palanka -- "Ako nemate stav o tome čime treba da rezultira sednica GO, pitajte naprednjake za mišljenje i zatim uradite drugačije", rekao je Dragan Šutanovac članovima GO.
"To je bio recept i 2000. godine. Tada je Zoran Đinđić isto učinio i rekao našim delegatima: 'Pitajte komšije iz JUL-a za koga da glasate, pa glasajte suprotno'. Mi smo glasali za Đinđića i preokrenuli točak istorije na našu stranu", podsetio je Šutanovac.
On je, na obeležavanju 24 godine od osnivanja Opštinskog odbora DS u Smederevskoj Palanci, rekao da na sednici Glavnog odbora, koja je zakazana za subotu, 18. januara, očekuje demokratsku raspravu. Šutanovac je rekao i da nije tajna da je od početka, kada je napravljen dogovor za aktuelno rukovodstvo DS, iznosio kritike, ali je dodao i da "nije tajna da zastupa pre svega interes DS". On je uveren da oni koji smatraju da će DS oslabiti "greše" i da "postoji dovoljno pameti, energije, vizija i ljudi koji imaju rezultat, iskustvo i znanje koji mogu da ponude rešenja za probleme u kojima se nalazi Srbija". Prema njegovim rečima, izbori u DS i Glavni odbori te stranke uvek izazivaju veliko interesovanje javnosti, "a uz podršku medija građani danas ni ne znaju da su za 25. januar već zakazani izbori u SNS". "To znači da i dalje postoji medeni mesec vlasti i medija koji skreću pažnju pre svega na dešavanja u Demokratskoj stranci koja je opoziciona i ne utiče na tokove u Srbiji", rekao je Šutanovac, a saopšteno je iz DS. Funkcioner DS Oliver Dulić naveo je da su sva dešavanja u DS u okviru demokratskih procesa jer je, kako tvrdi, DS uvek bila otvorena i u njoj nije bilo strano da se menjaju lideri i da se otvoreno govori o problemima. "Sve što neko ima da kaže, reći će na sednici Glavnog odbora i na drugim telima gde će se odlučivati o budućem pravcu rada Demokratske stranke", rekao je Dulić dodajući da je cilj svih demokrata da stranka postane jača, da se stabilizuje, nađe unutrašnju snagu, sprovede suštinske reforme unutar sebe i društvu i državi ponudi izlaz iz trenutne krize. Govoreći o eventualnom raspisivanju vanrednih parlamentarnih izbora, Dulić je ocenio da će se to odlučiti u "kabinetu jednog čoveka, kao i sve ostalo u zemlji". Dulić je uveren da će DS na eventualnim vanrednim parlamentarnim izborima osvojiti "neočekivano dobar rezultat" i da će tada biti prostora da se ponudi nova vizija razvoja Srbije. Govoreći o sudskom postupku koji se vodi protiv njega, Dulić je rekao da je 2014. godina, treća kalendarska godine u kojoj se priča o različitim procesima protiv članova DS. "I dalje stojim na stanovištu da su sve to politički, montirani procesi bez dokaza i nadam se da ću brzo dokazati da su sve stvari koje su o meni rečene neistina i da ću potom nastaviti da se bavim politikom sa novom snagom", rekao je Dulić.
