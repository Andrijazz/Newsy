> Izvor: B92
> Datum: petak 14.02.2014
> Rubrika: info_politika
> Naslov: "Za manje od godine izlaz iz krize"
> Članak:

Niš -- Vicepremijer Aleksandar Vučić poručio da će građani Srbije za manje od godine moći da vide da je država na neuporedivo boljem putu, kao i izlaz iz krize.
Vučić je, u mestu Medoševac pored Niša, gde je obišao sestru i dva brata tinejdžere porodice Minić, okupljenima poručio da neće nikoga da laže da će biti lako, ali da je ubeđen da svi zajedno možemo da se izborimo za normalnu i pristojnu Srbiju u kojoj će svaki čovek dobiti šansu za posao.
On je rekao da danas imamo kompaniju "Er Srbiju", fabriku "Džonson elektrik" a da dolaze i druge kompanije, što pokazuje da će Srbija biti bolje mesto za život svakog građanina. Vučić je rekao da će se borba protiv korupcije i kriminala nastaviti, a građani, prema njegovim rečima, mogu da vide da u toj borbi nema razlike i da će se odnositi i na one koji su u redovima naprednjaka i doticati "svih koji misle da partijskim knjižacama ili nekom drugom vrstom političke moći mogu neometano da obavljaju koruptivne radnje i bave se krimalom". "To je nemoguće", poručio je Vučić. On je dodao da su finansije u Srbiji u takvom stanju da se ne mogu lečiti aspirinom ili kolačima i pozvao građane da ne veruju onima koji im to govore. Vučić je naglasio i da se penzije neće smanjivati, što je jasno rekao i u razgovorima sa MMF-om. "Za manje od godinu dana, ne kažem da ćete da živite kao bubreg u loju, ali moći ćete da vidite da je Srbija na neuporedivo boljem putu i da vidite izlaz iz krize", rekao je Vučić.
