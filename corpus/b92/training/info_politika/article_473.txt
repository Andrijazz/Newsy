> Izvor: B92
> Datum: nedelja 2.02.2014
> Rubrika: info_politika
> Naslov: SDU na izbore sa sličnim strankama
> Članak:

Beograd -- Socijaldemokratska unija će izaći na predstojeće izbore u koaliciji sa strankama bliske političke orijentacije.
Glavni odbor Socijaldemokratske unije na sastanku održanom 2. februara 2014. godine doneo je odluku da izađe na izbore u koaliciji sa strankama bliske političke orijentacije koje su posvećene zaštiti ljudskih prava, izgradnji demokratskog društva i evropskih integracija, saopštili su.
Iako su ovi izbori u suštini nepotrebni i vlast ih je raspisala da bi jedna stranka pokušala da zauzme celokupni politički prostor Srbije, SDU misli da je neophodno tome se suprotstaviti, navodi se u saopštenju dostavljenom medijima. "Podržali smo uspehe odlazeće vlasti kao što su početak normalizacije odnosa sa Prištinom, i brže evropske integracije, ali SDU mora da konstatuje da je u poslednjih godinu dana došlo do zabrinjavajućih zbivanja na društvenoj i političkoj sceni Srbije. To je pre svega pokušaj izgradnje lične države, neprekidna kriminalizacija opozicije, rušenje nezavisnosti i ono malo institucija koje su izgrađene, kao i nedostatak strateškog ekonomskog programa. Poslednjih dana prisustvujemo prvomozbiljnijem pokušaju kontrole internet sadržaja u Srbiji", kažu iz SDU "SDU je svesna koliko je prljav i neprincipijelan takav politički život u Srbiji. Ali mi nećemo propustiti da iskoristimo da ojačamo svoj možda sve usamljeniji kritički glas, time što ćemo ponovi biti parlamentarna stranka. Mi nećemo odustati, nećemo se udvarati vlasti i ostaćemo ono što smo oduvek bili, potpuno posvećeni izgradnji demokratskog društva. Evropske integracije ne mogu biti alibi za izgradnju društva u kojem postoji samo vođa i njegovi protivnici. Srbija je ipak više od toga", zaključili su iz SDU u saopštenju koje je potpisao predsednik stranke Žarko Korać.
