> Izvor: B92
> Datum: ponedeljak 3.02.2014
> Rubrika: info_politika
> Naslov: Stevanović: Nema saradnje sa DS
> Članak:

Kragujevac -- Zamenik predsednika URS Veroljub Stevanović potvrdio da se sastao sa predsednikom DS Draganom Đilasom i dodao da nije dogovoren zajednički nastup na izborima.
"Stevanović je sa Đilasom razgovarao o brojnim političkim pitanjima, pa i o predstojećim izborima, ali zajednički nastup na ovim izborima nije dogovoren", navedeno je u saopštenju Informativnog centra Zajedno za Šumadiju-Ujedinjeni regioni Srbije u kome se dodaje da se Stevanović tim povodom neće više oglašavati u medijima.
U tom saopštenju je navedeno i "da je dogovoreno nešto šire i važnije", a to je "da su godine političke borbe za demokratsku i evropsku Srbiju stvorile političke repere demokratije, koji su aktuelni, i lidere i partije koji su Srbiji još potrebni", te da se te vrednosti "moraju u perspektivi negovati, povezivati i širiti progresivni uticaj na društvo". "Upravo će se URS, kao jedinstvena politička partija zalagati za poštovanje i tih vrednosti u borbi za realizaciju naših programskih načela na predstojećim izborima", navedeno je u saopštenju. Informaticni centar ZZŠ je saopštio i "da je susret Stevanovića i Đilasa bio prijateljski", i da je Stevanović "izuzetno zadovoljan tim razgovorom", tačnije "kokretnošću pristupa u duhu stvaranja prostora za buduću saradnju". Beogradska štampa je objavila da je Đilas u subotu došao u Kragujevac gde je Stevanovića molio da napusti lidera URS-a Mlađana Dinkića i da nastupi na listi DS, kao i da je Stevanović, koji je i lider Zajedno za Šumadiju, odbio svaku saradnju s njim.
