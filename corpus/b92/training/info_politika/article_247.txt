> Izvor: B92
> Datum: sreda 22.01.2014
> Rubrika: info_politika
> Naslov: Diković u Briselu o vojnoj saradnji
> Članak:

Brisel -- Načelnik Generalštaba Vojske Srbije, general Ljubiša Diković učestvovao je na sastanku Vojnog komiteta evroatlantskog partnerstva.
Na sastanku, koji je na nivou načelnika generalštabova oružanih snaga zemalja članica NATO i programa Partnerstvo za mir održan u Briselu, ocenjeno je da su jačanjem vojne saradnje stvoreni uslovi za unapređenje sveukupne efikasnosti i kvaliteta podrške partnerskim državama u primeni praktične vojne saradnje, saopšteno je iz 
Ministarstva odbrane Srbije.
Na marginama sastanka, Diković se sastao s predsedavajućim Vojnog komiteta Evropske unije generalom Patrikom de Rusijeom, i istakao važnost prve međuvladine konferencije Srbija - EU. On je izrazio uverenje da Vojni komitet u potpunosti može pomoći identifikaciji oblasti u kojima Vojska Srbije može pružiti doprinos u okviru zajedničke bezbednosne i odbrambene politike. Učešće u operacijama Evropske unije za upravljanje krizama, izgradnja poverenja i jačanje vojne saradnje u regionu ostaju prioritet Vojske Srbije i u narednom periodu, dodao je Diković. General De Rusije pozitivno je ocenio angažovanje pripadnika Vojske Srbije u operacijama Evropske unije za upravljanje krizama. Obostrano je zaključeno da će poseta generala Dikovića Vojnom komitetu Evropske unije koja je planirana za novembar, doprineti unapređenju međusobne saradnje.
