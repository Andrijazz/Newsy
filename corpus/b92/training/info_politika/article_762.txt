> Izvor: B92
> Datum:  
> Rubrika: info_politika
> Naslov: "Više sredstava za jug Srbije"
> Članak:

Beograd -- Predsednik Koordinacionog tela za jug Srbije Zoran Stanković najavio je više sredstava za opštine Preševo, Bujanovac i Medveđa.
Opštine juga Srbije Preševo, Bujanovac i Medveđa dobiće ove godine od države preko Koordinacionog tela 9,1 odsto sredstava više nego 2013. godine, izjavio je Stanković.
Koordinaciono telo je od osnivanja 2001. godine za tri opštine juga Srbije izdvojilo ukupno 70 miliona evra, a sredstva se dele prema broju stanovnika opštine, površini, broju učenika i studenata i drugim kriterijumima. "I u vreme izbora sprovodićemo sve ranije dogovoreno. Donacijama je obezbeđeno i milion i po evra da u Bujanovcu bude izgrađeno Odeljenje Ekonomskog fakulteta u Subotici, od kojih je 1,2 miliona dala EU, a 300.000 evra država Srbija", rekao je Stanković novinarima u Palati Srbija u pauzi sednice Predsedništva Koordinacionog tela. Sednici su prisustvovali predsednici opština Bujanovac, Preševo i Medveđa Nagip Arifi, Ragmi Mustafa i Slobodan Drašković. Arifi i Mustafa odbili su da daju izjave novinarima. "Ne bih ulazio u to da li će davati i zašto neće davati izjave. Bitno je da ja kao predsednik Koordinacionog tela stojim iza svih izjava koje su danas date i koje su vezane za telo", rekao je Stanković. Stanković je naveo da su predstavnici lokalnih samouprava sa juga Srbije "veoma konstruktivni i aktivni" i da svakodnevno sarađuju sa državnim organima, što je najbitnije, jer svi rade u interesu građana tri opštine juga. Predsednik Koordinacionog tela istakao je i da na sednici "nije bilo većih primedbi", a da lokalne funkcionere i građane najviše tišti nezaposlenost. Drašković je rekao da je Koordinaciono telo usvojilo prošlogodišnje troškove i da bi u nastavku sednice trebalo da bude usvojen plan sredstava za ovu godinu, i dodao da Medveđa, po utvrđenoj raspodeli i kriterijumima, uvek dobija najmanje. "Prošle godine gobili smo 32 miliona dinara, a ove godine očekujemo 37 miliona za infrastrukturne projekte. Zadovoljni smo i sa 12 miliona dinara subvencija koje su dobila četiri mala privrednika koji će otvoriti nova radna mesta. Dosta je dato i za studente i đake, koji dobijaju mesečnu pomoć od 6.000 dinara. Tražićemo i sredstva za proširenje prostora Odeljenja ekonomskog i pravnog fakulteta iz Niša, kako bi mogao da dobije akreditaciju", rekao je Drašković.
