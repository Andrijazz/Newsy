> Izvor: B92
> Datum: sreda 5.02.2014
> Rubrika: info_politika
> Naslov: Bošnjaci na listi sa SNS
> Članak:

Novi Pazar -- Bošnjačka narodna stranka na predstojeće vanredne parlamentarne izbore 16. marta izaći će na listi sa SNS, rekao je danas predsednik BNS Mujo Muković.
Muković je, nakon proširene sednice Predsedništva BNS, pozvao Bošnjake da ne rasipaju glasove i podrže listu SNS "Aleksandar Vucić - budućnost u koju verujemo" koja je, kako je rekao, siguran pobednik predstojećih izbora.
On je rekao da je BNS bila partner naprednjacima i na prošlim parlamentarnim izborima i podsetio na sporazum o strateškoj saradnji SNS i BNS. "Bošnjacka narodna stranka ima sigurno jedno mesto na listi SNS - to je mesto broj 47", kazao je Muković, dodajući da će ova partija voditi pozitivnu predizbornu kampanju. "Ovo je jedinstvena prilika da rešimo mnoga goruća pitanja u Sandžaku", rekao je on, dodajući da BNS želi da se posveti sebi i bošnjačkom narodu ovog regiona. Muković je rekao da je zadovoljan jednim poslaničkim mandatom, napominjujući da "mnogi koji su bili na izborima 2012. godine sa SNS nisu pozvani sada u koaliciju sa naprednjacima". "Od manjinskih stranaka jedino je BNS ostala partner SNS" kazao je Muković.
