> Izvor: B92
> Datum: utorak 21.01.2014
> Rubrika: info_politika
> Naslov: SPS odgovara Zorani Mihajlović
> Članak:

Beograd -- Socijalistička partija Srbije apsolutno podržava borbu državnih organa protiv kriminala i korupcije, saopštila je danas SPS.
Kako navode, izjave pojedinih funkcionera socijalista to ne mogu da dovedu u pitanje.
U saopštenju SPS navodi se da je ta stranka "ponosna što je članica Vlade u periodu kada su državni organi toliko mnogo uradili, a i dalje rade na razotkrivanju i procesuiranju velikih kriminalnih i korupcionaških slučajeva". Beskompromisna borba protiv kriminala i korupcije je bila i biće prioritet i SPS i Vlade Republike Srbije, što je prepoznala i Evropska unija. Dodaje se da "lične izjave i stavovi bilo kog člana SPS ne mogu i ne dovode u pitanje opredeljenje stranke u borbi protiv kriminala i korupcije i zalaganje da se svi slučajevi nerešenih ubistava, sporne privatizacije i neopravdanog bogaćenja reše i da se krivci adekvatno kazne". Potpredsednica SNS Zorana Mihajlović rekla je ranije danas da SPS zbog izjava svojih funkcionera treba da se odredi da li je za istinsku borbu protiv korupcije i kriminala ili nije. Ona je reagovala na izjavu funkcionera SPS Novice Tončeva, koji je kazao da Srbija nije Severna Koreja, pa da niko ništa ne sme da kaže, te da je potpredsednik socijalista Branko Ružić samo rekao svoje mišljenje o hapšenju vlasnika Zekstre Dragana Đurića. Ružić je kazao da veruje da je Đurić, osumnjičen za malverzacije u privatizaciji Veterinarskog zavoda, nevin i da je svoje poslove obavljao po zakonu. Predsednik SNS i prvi potpredsednik Vlade Srbije Aleksandar Vučić na to je poručio Ružiću da ide iz vlade ako mu se ne sviđa šta radi država.
