> Izvor: B92
> Datum: utorak 21.01.2014
> Rubrika: info_politika
> Naslov: Lavrov: Uskoro dolazim u Beograd
> Članak:

Moskva -- Ministar inostranih poslova Rusije Sergej Lavrov saopšto je danas da namerava da iskoristi poziv srpskih vlasti da poseti Beograd.
"Imam poziv da posetim Beograd i obavezno ću da ga iskoristim. Mi smo zainteresovani za razvoj našeg dijaloga", rekao je ruski ministar u Moskvi na redovnoj godišnjoj konferenciji za novinare posvećenoj radu ministarstva u 2013. godini i aktuelnim temama na međunarodnom planu.
Lavrov je primetio da se dijalog Srbije i Rusije "stalno obogaćuje" i da su kontakti stalno u toku, uključujući i one po parlamentarnoj liniji. Na pitanje da li su kontakti između Mrkića i njega manje intenzivni nego što su bili kontakti s prethodnim ministrom spoljnih poslova Vukom Jeremićem, Lavrov je odgovorio negativno. "Ne bih rekao da su odnosi sa Mrkićem manje intenzivni, manje poverljivi nego što su bili je Jeremićem. S Jeremićem smo tesno sarađivali kada se spremala odluka o tome da Srbija bude predsedavajuća OEBS-a, a zatim se Jeremić kandidovao za predsedavajućeg Generalne skupštine UN", što je takođe bio povod za tesnu saradnju", rekao je Lavrov. "Rusija je obavezna da uradi sve za stabilnost na Balkanu", rekao je Lavrov. Prema njegovim rečima, na Balkanu se do danas zadržalo mnogo problema "Reč je o situaciji na Kosovu, Bosni i Hercegovini. Svi oni su se pojavili posle razbijanja Jugoslavije, koje je postalo vrlo kontroverzan događaj. Na to su u velikoj meri uticali spoljni faktori", rekao je Lavrov. Ruski ministar spoljnih poslova je naglasio da Moskva podržava proces za uspostavljanje kontakta između Beograda i Prištine i da je taj proces potrebno voditi u skladu sa međunarodnim pravnim okvirima. Sergej Lavrov je na današnjoj konferenciji za novinare saopštio i svoju nameru da iskoristi poziv da poseti Beograd, prenele su RIA Novosti. Lavrov je primetio da se dijalog "stalno obogaćuje", da su kontakti stalno u toku.
