> Izvor: B92
> Datum: utorak 11.02.2014
> Rubrika: info_politika
> Naslov: “Razmotriti vojnu neutralnost”
> Članak:

Beograd -- Nakon eventualnog ulaska Crne Gore u NATO, Srbija treba da razmotri svoj status vojno neutralne zemlje, smatra vojni analitičar Aleksandar Radić.
On je ocenio da eventualni ulazak Crne Gore u NATO neće dodatno pogoršati odnose sa Srbijom, ali takav razvoj situacije treba da natera srpsko rukovodstvo da razmotri status zemlje koja je formalno vojno neutralna, a gotovo potpuno okružena članicama Severnoatlantskog saveza.
U izjavi agenciji Beta, Radić je danas rekao da bi Srbija, ukoliko ostane formalno vojno neutralna, iako okružena NATO članicama, izgubila mehanizme da utiče na svoju bezbednost, ali i na položaj milion i po Srba koji žive u okruženju. "Ideja vojne neutralnost nije definisana nijednim dokumentom koji bi mogao da se operacionalizuje u realnom životu, niti je to ideja koju je Srbiji priznala bilo koja velika sila. Tim pre što mi više nemamo ni argument sile jer smo u proteklom periodu dramatično ruinirali svoje oružane snage", rekao je Radić. Crna Gora se nada pozivu za članstvo u NATO-u na samitu u Velikoj Britaniji septembra ove godine, a crnogorsko državno rukovodstvo je pojačalo aktivnosti da bi do toga i došlo. Radić je ocenio da bi Srbija, ukoliko ostane jedina zemlja Balkana van NATO, izgubila svoj regionalni značaj koji joj "prirodno pripada po veličini, broju stanovnika i istorijskom nasleđu". "Apsurdno je da se Srbija sama odriče mehanizama da utiče na svoj položaj i položaj oko milion i po Srba koji žive u okruženju. Oni su deo srpskog etnosa i, bez obzira na to što Srbija poštuje nezavisnost zemalja u kojima oni žive, a ne bi valjalo da je to drugačije, ona ima i obavezu da brine o njihovom položaju što neće moći da učini ako ostane izolovana", rekao je on. Analitičar je dodao da bi se smanjile i šanse Srbije da uđe u Evropsku uniju ukoliko trajno ostane van NATO. "Zbog događaja u periodu od 1991. do 2001. godine, u procesu evropskih integracija od nas se traži neka vrsta bezbednosne garancije koju u EU percipiraju kao članstvo u NATO", rekao je Radić. Govoreći o odlučnom protivljenju javnog mnjenja Srbije eventualnom približavanju NATO, Radić je rekao da je zadatak državnog rukovodstva da građanima objasni da neke stvari moraju da se urade zbog državnih i nacionalnih interesa, a ne da zbog čestih izbornih kampanja uvek ide linijom manjeg otpora.
