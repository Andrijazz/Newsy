> Izvor: B92
> Datum:  
> Rubrika: info_politika
> Naslov: Vide me kao radnika, ne kao "člana"
> Članak:

Beograd -- Ljudi me ni u DS nisu doživljavali kao člana partije, već kao čoveka koji je dobro radio posao, kaže Željko Ožegović, kandidat LDP za gradonačelnika Beograda.
"Tokom osam godina, dok sam ga vodio, Novi Beograd je postigao najveću ekspanziju u svojoj istoriji. Umesto spavaonice, postao je mesto boljeg života, na koje su Novobeograđani ponosni. U tom smislu, nemam nameru da radim drugačije. Ljudi znaju kako sam radio dok sam bio na čelu opštine Novi Beograd", kaže Ožegović.
Bivši predsednik opštine Novi Beograd je, gostujući u "Kažiprstu" B92, rekao da možda izgleda kao da je on napustio Demokratsku stranku i prešao LDP na talasu sadašnjih previranja u redovima demokrata, ali da njegovo nezadovoljstvo traje mnogo duže. "Moja kritika kreće još od 2006. godine, kada sam bio u drugom mandatu u Novom Beogradu. U trenucima kada su svi aplaudirali Tadiću ja sam video procese koji mi se nisu dopadali. Pričao sam sa Dragoljubom Mićunovićem i rekao mu 2008. da bi trebalo reformisati stranku, jer ona više ne počiva na vrednostima na kojima je osnovana", kaže Ožegović. On je dodao da sa njim niko nije razgovarao posle isteka drugog mandata na čelu Novog Beograda, uprkos rezultatima, i da je tada razmišljao o izlasku iz politike. Govoreći o sadašnjoj situaciji u DS, kaže da je očekivao veću odgovornost posle izgubljenih izbora prošle godine, ali da te "ozbiljnosti i odgovornosti nije bilo". "Tamo vidim borbu oko pozicija, ne oko ideja", kaže Ožegović. Novi član LDP-a ističe da u svom novom okruženju "čuje ideje koje dugo nije čuo u DS" i napominje da LDP želi da bude snažan i korektivan faktor na političkoj sceni. Na pitanje kako će voditi listu partije koja na prošlim izborima nije uspela da pređe cenzus, Ožegović odgovara: "I Đilas je vodio kampanju u kojoj se malo spominjala DS. Ljudi vole da se vežu za kandidata i u tom smislu se nadam da će prepoznati šta sam radio", kaže Ožegović i dodaje da će njegova stranka "svakako slušati građane". Ipak, on je rekao da ne bi imao problem da sarađuje sa DS i njenim liderom Draganom Đilasom i da će DS biti prvi sa kojima će razgovarati posle izbora. Govoreći o izjavi Zorane Mihajlović, koja je LDP označila kao "jedinu konstruktivnu opoziciju", Ožegović je rekao da nije bilo govora o predizbornim koalicijama. "Moramo prvo da završimo izbornu trku, a onda ćemo razmišljati o koalicijama. Širi se neka fama da su napravljeni koalicioni sporazumi, ali vidimo da se sve još formira, a normalno je da se razgovara kada se zatvore biračka mesta", rekao je Ožegović. Upitan o saradnji sa SNS nakon izbora u gradu, Ožegović je rekao da su naprednjaci "u svakom slučaju neko ko se ne može zaobići kao faktor na političkoj sceni". Ožegović je rekao da ne zna mnogo o projektu "Beograd na vodi", ali da pozdravlja svaku investiciju, a za sistem Bus-plus je rekao da je on dobar, ali da je oko njega stvorena negativna atmosfera. "Ja sam komunicirao oko tog sistema, ali ga nisam postavljao. U principu je to veoma dobar sistem, koji se ne svodi samo na naplatu karata. Bus-plus nije uspeo jer nisu sindikati GSP bili odmah uključeni u sve i ljudi su se uplašili da će ostati bez posla, onda je napravljena negativna atmosfera, pa je sve krenulo po zlu. Takvi sistemi, inače, funkcionišu veoma dobro u svetu", kaže Ožegović. Takođe, on je rekao da je većina projekata izvedenih u Beogradu u poslednjim godinama deo vizije koju je postavio bivši gradonačelnik Nenad Bogdanović.
