> Izvor: B92
> Datum: sreda 15.01.2014
> Rubrika: info_politika
> Naslov: Rača: SPS i URS izbacili SNS
> Članak:

Rača, Kragujevac -- Srpska napredna stranka je isključena iz vladajuće koalicije u Rači, pa vlast u toj opštini sada dele URS i SPS. Predsednica opštine to demantuje.
Kako danas prenosi Radio-televizija Kragujevac, naprednjaci su isključeni iz koalicije na vanredoj sednici skupštine opštine Rača.
U toj lokalnoj samoupravi kažu da je raskid s naprednjacima usledio kao rezultat odluke Predsedništva SNS-a da povuče svoje kadrove iz vlasti u jednom broju opština. Skupštinsku većinu u Rači čine odbornici URS-a sa 14 odbornika i SPS-a sa četiri, dok su u opoziciji Demokratska stranka sa devet i SNS sa četiri mandata.

Naprednjaci nisu izbačeni iz vlasti u Rači, već su sami izašli, izjavila je predsednica te opštine Dragana Živanović. Srpska napredna stranka u Rači nije deo vlasti od 6. januara, precizirala je ona u izjavi Tanjugu, kada su odbornici te stranke, na sednici opštine po hitnom postupku, razrešeni dužnosi zamenika predsednika opštine i člana veća. Naglašavajući da Ujedinjenih regiona Srbije (URS) u Rači, čiji je ona i predsednik u toj opštini, imaju većinu sa socijalistima i bez SNS Živanovićeva je rekla "da su naprednjaci sami izašli iz vlasti". Živanović je dodala "da je SNS u Rači krajem prošle godine dobio nalog da izađe iz vlasti", te da, kako je rekla "nije mogla da čeka da sa drugima formiraju većinu". Predsednik SNS u Rači Budimir Milenković u izjavi Tanjugu je rekao da naprednjaci nisu deo vlasti, jer je opštinski odbor te stranke 30. decembra doneo odluku da ispoštuje odluku predsednika stranke Aleksandra Vučića "Dobili smo odluku predsednika stranke od 18. decembra da odbornici SNS u desetak gradova u Srbiji treba da napuste vlast zbog lošeg stanja u tim opštinama i nemogućnosti da se na to stanje utiče, pa smo mi u Rači se saglaslili da je ispoštujemo", rekao je Milenković. On je dodao da i bez naprednjaka postoji opštinska većina u Rači, te i da su, kako je rekao, "često donošene odluke sa kojima SNS nije bio saglasan". Skupština opština Rača broji 33 odbornika, a većinu od 18 odbornika imaju URS koji ima 14 mandata i socijalisti sa četiri odbornika. U opoziciji su demokrate sa devet mandata i SNS sa četiri odbornika.
