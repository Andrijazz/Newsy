> Izvor: B92
> Datum: petak 14.02.2014
> Rubrika: info_politika
> Naslov: LDP: Dačić nam ukrao politiku
> Članak:

Beograd -- LDP saopštila da je predsednik Vlade Srbije u ostavci Ivica Dačić lanjskim potpisivanjem briselskog sporazuma s Kosovom sproveo deo politike LDP.
Liberalno demokratska partija, kako su istakli, nije zaboravila njegovo delovanje u proteklih 25 godina.
"Nije dovoljno da Dačić proba da pokrade politiku LDP da bismo zaboravili da je on dvadesetpetogodišnji aktivni svedok, učesnik, a potom i predvodnik svih poraza Srbije - od ekonomskih, preko političkih, do vojnih", piše u saopštenju LDP.
Dačić je novinarima u Beogradu danas kazao da lider LDP Čedomir Jovanović neće biti "faktor" posle prevremenih poslaničkih izbora 16. marta, a rekao je i da se neće "osvrtati na gluposti" opozicionih stranaka koje ga napadaju. Premijer je dodao: "Lako je napadati mene, zašto ne napadaju (lidera SNS Aleksandra) Vučića". LDP večeras kaže da Vučića napadaju, ali da je to "lakši zadatak", dok Dačića nije lako napadati "jer je spisak njegovih poduhvata povelik". "Nije lako napasti one koji su uništili banke, razorili fabrike lekova, poskupljivače gasa, uništitelje penzionera. Ali, baš zbog toga to i radimo", piše u saopštenju LDP koja premijer naziva "profesionalnim komedijašem" i "lažnim premijerom". LDP je poručila Dačiću da umesto što se bavi tom strankom, treba da preuzme političku odgovornost za ljude koje je postavljao, a koji su predmet raznih krivičnih postupaka, za 800.000 nezaposlenih i za "potpuno razvaljenu" privredu Srbije.
