> Izvor: B92
> Datum: utorak 21.01.2014
> Rubrika: info_politika
> Naslov: Dačić ide na Molitveni doručak
> Članak:

Beograd -- Premijer Srbije Ivica Dačić boraviće početkom februara u Vašingtonu, gde će prisustvovati Molitvenom doručku, saznaje Tanjug.
Dačić će, kao i prošle godine, 6. i 7. februara prisustvovati Molitvenom doručku i pratećim događajima. Molitvenom doručku će u skladu sa tradicijom kao počasni gosti prisustvovati američki predsednik Barak Obama.
Premijer Srbije će tokom boravka u prestonici SAD imati sastanke sa visokim zvaničnicima Stejt departmenta, srpskog Kokusa u Kongresu, a predviđeni su i susreti sa funkcionerima američkih bezbednosnih službi. Kako Tanjug saznaje, na Molitvenom doručku će učestvovati i prestolonaslednik Aleksandar Karađorđević sa suprugom Katarinom, kao i nekoliko poslanika Skupštine Srbije iz grupe prijateljstva sa SAD. Molitveni doručak predstavlja značajan politički događaj u Vašingtonu, okuplja oko 3.500 zvanica i tradicionalno se održava svakog prvog četvrtka u februaru. Tradicija okupljanja na Molitvenom doručku ustanovljena je za mandata predsednika SAD Dvajta Ajzenhauera, koji je sa grupom kongresmena došao na ideju da organizuje zajednički skup čija bi okosnica bila molitva za Ameriku. Uobičajeno, jednu trećinu ukupnog broja gostiju čine zvanice iz inostranstva i neformalni susreti su značajni za uspostavljanje kontakta i saradnju državnika koji dođu u Vašington.
