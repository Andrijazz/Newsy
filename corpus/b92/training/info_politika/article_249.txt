> Izvor: B92
> Datum: sreda 22.01.2014
> Rubrika: info_politika
> Naslov: Danas o mostu, sutra "tresemo" MUP
> Članak:

Beograd -- Posle jučerašnje izjave da iz "policije cure informacije", predsednik Nikolić danas je rekao: "Hajde da danas slavimo most, a sutra ćemo da tresemo policiju".
Predsednik Srbije izjavio je da Srbija nikada neće priznati nezavisno Kosovo, da će biti članica EU bez uslovljavanja, a da će građani Srbije, kako poglavlja u pregovorima sa EU budu otvarana, o svemu biti obaveštavani.
"Nemamo šta da krijemo, ne bežimo od bilo čega, kako otpočinjemo jedno poglavlje za drugim i kako će kroz sva poglavlja najverovatnije da se provlači dogovor sa Kosovom i Metohijom mi to nećemo da krijemo", rekao je Nikolić novinarima prilikom obilaska mosta Zemun - Borča. A na pitanje da li Brisel u pregovaračkom procesu nešto krije, predsednik Srbije je rekao: "Brisel za sebe - mi za sebe, put nam je zajednički. Srbija će biti u EU bez uslovljavanja, onako kako je i do sada radila, ispunjavanjem svoje obaveze da njeni građani žive bolje". Predsednik Tomislav Nikolić je juče kritikovao policijske akcije "Grom" navodeći da zbog curenja informacija one nisu dale rezultate. I dok politički analitičari smatraju da je ova izjava kao kritika upućena i Ivici Dačiću i Aleksandru Vučiću, čelnici PU Beograda kažu da je zaista moguće da iz MUP-a informacije cure. Ovo nije prvi put da Tomislav Nikolić kritikuje rad policije. Priča je počela još pre mesec dana i to u intervjuu za TV B92. Sve češće napade predsednika na rad MUP-a, ali i na rukovodioce akcije Grom, novinar Dragan Bujošević vidi kao nešto što nije njegov posao. "To može da bude, sa jedne strane, Nikolićeva potvrda da je on spreman da raspiše izbore, ili to znači jednostavno da 'ajde da držimo Dačića na toj stalnoj tihoj vatri', te policija ne radi dobro, te Miša Banana, pa Srbijagas, pa Ružić. Stalno je Dačić na nekoj tihoj vatri, na nekoj žeravici, kao da hoće da se Dačić iznervira i kaže - ma dosta više, neću da budem premijer", kaže Bujošević. Izjavu predsednika Nikolića osuđuje i Beogradski sindikat policije. U njihovom saopštenju se navodi da su ogorčeni zbog pojedinih izjava zvaničnika "da su akcije policije neuspešne, bez efekta i operativno provaljene".
