> Izvor: B92
> Datum: nedelja 19.01.2014
> Rubrika: info_politika
> Naslov: Tadić odbio izborni štab DS
> Članak:

Beograd -- Boris Tadić odbio je ponudu da uđe u izborni štab Demokratske stranke za beogradske i parlamentarne izbore, saznaju “Novosti”.
Štab je oformljen na kraju burne, maratonske sednice Glavnog odbora, održane u subotu, u Novom Sadu.
Iako je posle glasanja o izveštaju o radu lidera Dragana Đilasa, koji je usvojila većina od 274 delegata, poručio da će nastaviti da pomaže stranku i u kampanji, Tadić je odbio da preuzme deo odgovornosti za loš izborni rezultat u Beogradu, koji je, po njemu, izvestan sa aktuelnim rukovodstvom na čelu DS. U Tadićevom taboru tvrde da ishod sednice GO ne doživljavaju kao poraz, već kao privremenu Đilasovu pobedu, koja je "oročena" na naredna tri meseca, odnosno do izbora u prestonici. Plan Tadića i struje koja zahteva hitne promene u DS (što je dobilo podršku 127 delegata na GO) jeste da sačeka rezultate glasanja u prestonici, a da onda, ponovo, pokrene pitanje Đilasove smene.
Prema saznanjima "Novosti", u političkom delu izbornog štaba DS su, pored Đilasa, i Bojan Pajtić, Dragoljub Mićunović, Borko Stefanović i Dragan Šutanovac. Oni su spremni da daju podršku Đilasu da predvodi listu u Beogradu, a o tome će konačnu odluku doneti prestonički odbor demokrata, koji će, kako saznajemo, zasedati tokom ove nedelje.
Prema saznanjima "Novosti", u političkom delu izbornog štaba DS su, pored Đilasa, i Bojan Pajtić, Dragoljub Mićunović, Borko Stefanović i Dragan Šutanovac. Oni su spremni da daju podršku Đilasu da predvodi listu u Beogradu, a o tome će konačnu odluku doneti prestonički odbor demokrata, koji će, kako saznajemo, zasedati tokom ove nedelje.
Đilas je obećao da će osvojiti 30 odsto glasova, istraživanja pokazuju da je rejting DS oko 13 odsto. Ukoliko se ove loše prognoze obistine, i onima koji su sada podržali Đilasa biće jasno da su promene u stranci neophodne, kaže izvor "Novosti". Tadić već u ponedeljak nastavlja sa serijom sastanaka sa članstvom i funkcionerima stranke u svojoj novoj bazi, Centru za razvoj naučne politike u blizini beogradske Đeram pijace. S druge strane, iz Krunske poručuju da će sačekati da li će Tadić sprovoditi aktivni bojkot kampanje DS za izbore, kao što je bio slučaj na Voždovcu i u Kostolcu, i da će u tom slučaju o eventualnim sankcijama odlučiti organi stranke. Prema saznanjima "Novosti", "titulu" počasnog predsednika može mu osporiti samo skupština DS, koja neće biti zakazana u narednih nekoliko meseci. Vrh DS izdao je direktivu svim funkcionerima i odborima da stave tačku na unutarpartijske razmirice i angažuju sve resurse za predstojeće izbore, da posebno budu prisutni u javnosti i imaju brze reakcije na sva istupanja, poteze i odluke aktuelne vlasti.
