> Izvor: B92
> Datum: petak 17.01.2014
> Rubrika: info_politika
> Naslov: Jaka DS je važna za Srbiju
> Članak:

Beograd -- Funkcioner DS-a Dušan Spasojević kaže da je od prvorazredne važnosti da se sva energija usmeri na konsolidaciju stranke kao jasne i jedine alternative vlasti.
"Jaka DS je važna za Srbiju, važnija od onih koji su je predvodili, predvode ili će je predvoditi. Važnija od svake pojedinačne ambicije", naveo je Spasojević u pisanoj izjavi i dodao da je takođe od presuden važnosti da se obustave unutarstranačke izborne aktivnosti.
Demokratska stranka održaće sutra sednicu Glavnog odbora na kojoj će raspravljati o radu stranke i imenovati članove Izbornog štaba. Pojedini odbori najavili su da će njihovi predstavnici u GO zatražiti smenu predsednika Dragana Đilasa. Prema oceni Spasojevića, DS-u je iznad svega potrebno jedinstvo da bi, pred izbore u Beogradu i moguće parlamentarne izbore, što snažnije i uspešnije suprotstavila "onima u okviru vladajuće koalicije, koji pod maskom evropejstva prave tabloidno društvo, sprovode medijsko linčovanje političkih protivnika i našoj zemlji sve ogoljenije nameću jednoumlje". "Pravo na izražavanje drugačijeg mišljenja je ono što je oduvek razlikovalo i razlikuje DS od najvećeg broja političkih stranaka u našoj zemlji. DS je jedina snaga na političkoj sceni Srbije u kojoj lideri nisu doživotni i nesmenjivi. Ono što je čini izuzetnom jesu vrednosti i ideje koje baštini i zastupa od svog osnivanja", izjavio je Spasojević. Prema njegovim rečima, DS ne sme da bude opozicija sama sebi i tako ide na ruku "onima koji opstanak na vlasti vide u njenom rasulu i razaranju".
