> Izvor: B92
> Datum: sreda 15.01.2014
> Rubrika: info_politika
> Naslov: "Na Đilasa i DS vrši se hajka"
> Članak:

Vranje -- Predsednik pčinjskog Okružnog odbora DS Goran Stefanović izjavio da se na predsednika DS Dragana Đilasa i članove stranke vrši "politička hajka".
Stefanović je za "Novine vranjske" kazao da nema ni potrebe da se izjašnjava o podršci Đilasu kao predsedniku stranke, jer je on u redovnom mandatu tek godinu dana.
Pojedini odbori DS-a zatražili su prethodne nedelje od Đilasa da napusti mesto predsednika stranke i najavili da neće podržati njegov izveštaj na Glavnom odboru stranke 18. januara. Danas je ostavku zatražio trstenički odbor DS. "Mislim da je ono što je urađeno prema Draganu Đilasu vrhunac političke hajke, progona i pokušaja da se kroz fingirane, izmišljene afere uništi Demokratska stranka preko njenog lidera. U ovom slučaju, to je Dragan Đilas, svako drugi bi prošao isto u ovakvoj medijskoj blokadi i ovakvoj kontroli, koja je nezapamćena od vremena Slobodana Miloševića", naveo je Stefanović. Prema njegovim rečima, neverovatno je za šta sve optužuju Đilasa, a da protiv njega nema ni krivične prijave. "Radi se o vrlo surovoj negativnoj kampanji koja će svakako da se aktuelnom režimu obije o glavu, ako ovakvim intenzitetom nastave da fabrikuju neargumentovane afere. Ljudi koji su došli u ime SNS-a u Beogradu imaju zadatak ne da unaprede grad, već da unište što više Demokratsku stranku i Dragana Đilasa, i za to primaju platu", rekao je funkcioner DS-a. Dodao je da je na predlog Đilasa u Statut DS-a uneta odredba da se posle svakih republičkih izbora moraju održati i stranački izbori, kao i da se lokalni organi stranke biraju nakon održanih lokalnih izbora. "Mislim da posle svega što je (Đilas) izdržao, sve napade kako iz drugih stranaka, tako i unutar DS - zaslužuje šansu. Ako uspe i pruži mu se šansa, to će biti šansa i za Srbiju", naveo je Stefanović.
