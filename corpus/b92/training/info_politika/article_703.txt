> Izvor: B92
> Datum: utorak 11.02.2014
> Rubrika: info_politika
> Naslov: OEBS: Srbija lokomotiva u regionu
> Članak:

Beograd -- Srbija je lokomotiva koja regionalne procese pokreće u povoljnom smeru, ocenio je specijalni predstavnik predsedavajućeg OEBS-a za Zapadni Balkan Žerar Študman.
On je u razgovoru sa predsednikom Narodne skupštine Nebojšom Stefanovićem čestitao Srbiji na napretku u procesu evrointegracija i uspešnim reformskim procesima, saopšteno je iz srpskog parlamenta.
Stefanović je primio Študmana, na početku njegovog mandata u svojstvu specijalnog predstavnika koji će obavljati 2014. i 2015., u okviru švajcarskog i srpskog predsedavanja OEBS-om. Predsednik Skupštine Srbije i Študman su na sastanku izrazili punu otvorenost za saradnju u predstojećem periodu u cilju razvoja i stabilnosti regiona. Študman je predstavio smernice svog mandata u naredne dve godine kroz podršku regionalnim procesima u cilju ukupne stabilnosti i razvoja. Stefanović je izrazio je podršku tim smernicama "posebno u pogledu regionalne koordinacije i projektne usmerenosti ka konkretnim i merljivim rezultatima u saradnji, imajući u vidu osetljivost aktuelnih pitanja". On je dodao da Srbija ekonomsku dimenziju smatra izuzetno značajnom, pre svega u pogledu unapređenja životnog standarda građana regiona. Stefanović je podsetio na intenzivne aktivnosti Srbije u pogledu prioriteta unapredjenja regionalnih odnosa, navodi se u saopštenju. U razgovoru je posebno istaknut značaj koordinirane saradnje parlamentarne dimenzije i međuvladinih aktivnosti u kvirima OEBS-a, čemu srpski parlament daje puni doprinos na bilateralnom i multilateralnom planu. Sastanku je prisustvovao i šef Misije OEBS u Srbiji, ambasador Peter Burkhard, navodi se u saopštenju.
