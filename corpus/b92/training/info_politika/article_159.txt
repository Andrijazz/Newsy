> Izvor: B92
> Datum:  
> Rubrika: info_politika
> Naslov: LDP: Nema reformi bez izbora
> Članak:

Beograd -- Potpredsednik LDP Bojan Đurić smatra da su za Srbiju ključne reforme u ekonomiji i socijalnom sistemu i tvrdi da njih ne može biti bez vanrednih izbora.
"Ako ne bude izbora i ako se situacija zadrži na ovakvom nivou političkog mrtvila, Srbiju čekaju ekonomski krah za nekoliko meseci, verovatno nekoliko rebalansa budžeta, slom preduzeća u restrukturiranju, masovni otkazi i propadanje u privatnom sektoru", rekao je Đurić Tanjugu.
Odlaganje reformi, kako tvrdi, mnogo je skuplje od održavanja vanrednih izbora, jer, objašnjava, izbori bi koštali oko deset miliona evra, što je "jednako sedmodnevnom odlaganju reformi u Srbijagasu ili trodnevnom u PIO fondu". "Ako me pitate da li sam za to da idemo brzo na izbore i da odmah od aprila ili početka maja počnemo uštede i reforme u PIO fondu, zdravstvenom fondu, Železnicama, Srbijagasu i tako do kraja godine uštedimo stotine miliona evra, i da s druge strane potrošimo 10 miliona evra na izbore, ja sam za izbore", rekao je Đurić. On je naglasio i da su vanedni izbori važni kako bi pokazali da li je politika PUPS-a i SPS razlog ili izgovor za to što do sada nije bilo reformi u ključnim sektorima ekonomije i socijalne politike. Đurić kaže da ne stoji argument da vlada ima većinu i da je to razlog zbog kojeg ne treba ići na izbore, navodeći da mesecima nema ozbiljnih predloga u parlamentu, nijednog reformskog zakona ni političke snage, jer svi čekaju izbore. "Šta može da bude konkretni povod to je uvek manje važno, za nas je razlog za sazivanje vanrednih izbora duboko politički, tehnika je uvek na margini", rekao je Đurić. On je istakao da bi posle Kosova i EU na dnevni red trebalo da dođu ekonomske teme, godinama na margini političkog života, ali koje, prema njegovim rečima, nisu jeftino koštale građane. "U situaciji smo da je za prvih 15 dana ove godine dinar već skliznuo prema evru za više od jednog dinara, praktično je za 15 dana inflacija na neki način pojela čitavo planirano povećanje penzija u 2014. godini", rekao je Đurić. On dodaje da je desetine i stotine hiljada ljudi za nekoliko godina izgubilo posao u privatnom sektoru i da o njima niko ne brine. "Poslednjih nekoliko nedelja se svi trude da sa populističkih i demogoških pozicija pošalju poruku da neće biti zakona o radu ili kroz opstrukciju i populističke poruke pokušavaju da zaštite one koji imaju sreću da imaju kakav takav posao u državnom ili javnom sektoru, a paralelno s tim stotine ljudi u privatnom sektoru izgubilo je posao", rekao je Đurić. On je naveo da LDP insistira na reformama socijalnih službi i javnih fondova i da želi da ponudi model reforme, koji neće biti posao za jednu vladu, već u narednih deset godina. "U zemlji ima 1,7 miliona penzionera. Sedam miliona građana zainteresovano je za to kako funkciniše Republički fond za zdravstveno osiguranje, a do sada se političari nikad nisu bavili time. Mi želimo da ponudimo koncept reforme tog sistema", rekao je Đurić.
