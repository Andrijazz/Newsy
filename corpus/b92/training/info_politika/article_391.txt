> Izvor: B92
> Datum: sreda 29.01.2014
> Rubrika: info_politika
> Naslov: Saradnja Srbije i Rusije sve bolja
> Članak:

Subotica -- Saradnja Srbije i Rusije u poslednjih godinu dana dobila je na dinamici, ali su mogućnosti i dalje malo iskorišćene, ocena je ambasadora Aleksandra Čepurina.
Ambasador Čepurin je ocenio da dve zemlje mogu da pojačaju saradnju, jer su za to veoma zainteresovane i imaju mogućnosti za 10 ili 15 godina brzog i efektivnog ekonomskog rasta.
"Mnoge stvari možemo uraditi sa Srbijom i Suboticom. Zato moramo da budemo više racionalni, više konkretni i da radimo tako da bi to bilo od koristi i za rusku i za srpsku stranu", rekao je Čepurin posle sastanka sa gradonačelnikom Jeneom Maglaijem. Čepurin je ocenio da mogućnosti saradnje postoje u sferi turizma, ako se u Srbiji bude razvijala infrastruktura, zatim u poljoprivredi zbog režima slobodne trgovine između dve zemlje, a naveo je da su na sastanku razmotrene mogućnosti kulturne saradnje. Gradonačelnik Subotice Jene Maglai ocenio je susret kao nastavak razgovora započetih prošle godine, rekavši da se razgovaralo o konkretnoj saradnji Subotice i Ruske Federacije, da je kod određenih pitanja došlo i do konkretizacije koja će biti od koristi za obe strane, te da će ovi razgovori biti nastavljeni i u budućnosti. Čepurin sa saradnicima posetio je Privrednu i Slobodnu zonu u Subotici, gde je sa nadležnima razgovarao o mogućnostima ekonomske saradnje, a posetio je i Pravoslavnu crkvu u Subotici.
