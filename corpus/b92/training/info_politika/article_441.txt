> Izvor: B92
> Datum: petak 31.01.2014
> Rubrika: info_politika
> Naslov: "Tadićev odlazak neće oslabiti DS"
> Članak:

Beograd -- Članica Političkog saveta Demokratske stranke Vida Ognjenović izjavila je da je odlazak Borisa Tadića iz stranke njegova stvar i da to neće oslabiti DS.
"To je njegova stvar. Ne znam zašto bi to oslabilo DS, to je oslabilo Borisa Tadića i to mi je veoma žao", rekla je Ognjenovićeva novinarima ispred sedišta DS-a.
U DS-u je danas u podne počela sednica Predsedništva.
Demokratska stranka u nedelju obeležava 24 godine od obnove rada stranke u senci odlaska počasnog predsednika stranke i dugogodišnjeg prvog čoveka DS-a i Srbije Borisa Tadića, koji je juče napustio DS. Danas su DS napustili potpredsednik DS-a Miodrag Rakić, poslanik demokrata u raspuštenoj Skupštini Srbije Aleksandar Senić i sekretar Predsedništva stranke Marko Đurišić. Potez doskorašnjeg predsednika DS-a za novinara Dragana Bujoševića je očekivan i znači da će Boris Tadić ići na izbore. Ipak, ovakav rasplet ide na ruku lideru naprednjaka zbog štete i za DS i za samog Tadića. "Ta odluka Tadića sa jedne strane odmaže Demokratama ali odmaže i njemu lično pošto on sad ulazi u ajde da kažem prljavi obračun ili kakav god hoćete obračun sa svojim dojučerašnjim partijskim kolegama. Ali sa druge stane ta odluka može da dovede to toga da poveća broj birača na izborima što ne odgovara SNS-u odnosno Aleksandru Vučiću". On kaže da ne može da se predvidi koliko će ovakav rasplet uticati na izborni rezultat DS-a jer je ta stranka "imala toliko odlazaka pa je ostala živa i zdrava". "Bilo je toliko odlazaka Mićunovića koji se posle vratio, odlazili su i razni drugi ljudi pa je Demokratska stranka ipak napredovala tako da mi ne znamo tačno šta že ovo da izazove", smatra Bujošević.
