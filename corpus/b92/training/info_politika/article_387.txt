> Izvor: B92
> Datum: sreda 29.01.2014
> Rubrika: info_politika
> Naslov: "Tim za Beograd kad krene kampanja"
> Članak:

Beograd -- SNS će predstaviti tim za Beograd kada zvanično bude krenula predizborna kampanja, izjavila je potpredsednica te stranke Zorana Mihajlović.
Odgovarajući na pitanje novinara ko je kandidat SNS za gradonačelnika Beograda, Mihajlovićeva je rekla da se glasa za listu i da se još ne zna ko će biti prvi na listi naprednjaka.
SNS sprema tim koji posle izbora može da vodi Beograd, rekla je ona novinarima u Privrednoj komori Srbije. Odgovarajući na novinarsko pitanje kako to da SNS već mesecima najavljuje tim za Beograd, koji se još ne zna, Mihajlovićeva je rekla da je ta partija objasnila razlog zašto nije saopštila imena ljudi sa liste, jer bi, kako je rekla, "odmah počeo problem sa tim ljudima i o njima bi se pisalo na razne načine". Hajde da sačekamo početak kampanje. Kada budemo krenuli u kampanju, tada ćemo predstaviti naš tim, ponovila je potpredsednica SNS.
