> Izvor: B92
> Datum: nedelja 19.01.2014
> Rubrika: info_politika
> Naslov: Još bez predloga o ambasadama
> Članak:

Ljubljana -- Slovenija nije zvanično dobila predlog Srbije o otvaranju zajedničkih ambasada država u regionu, objavila je državna slovenačka televizija.
Prethodno je šef srpske diplomatije Ivan Mrkić rekao da bi takva predstavništva doprinela smanjenju troškova.
Kako je objavila ova televizija, Srbija je ovo rešenje ponudila svim državama u regionu i o čemu je od slovenačke vlade javno zatražila informaciju i opozicina Slovenačka demokratska stranka (SDS) bivšeg premijera Janeza Janše. Ambasador Slovenije u Srbiji Franci But izjavio je za državnu televiziju da to ne bi bila zajednička diplomatsko-konzularna predstavništva, već da je reč o zajedničkim lokacijama s odvojenim ambasadama i konzulatima. But je ocenio i da bi takvo rešenje moglo da bude zanimljivo u okviru sukcesije, jer postoje rezidencije i ambasade bivše SFRJ u Africi i na nekim drugim područjima, koja još nisu podeljena među zemljama naslednicama, jer bi se onda i zajedničkim prostorima za predstavništva moglo naći rešenje za problem podele tih zgrada, prenela je agencija Hina. Ministar Mrkić izjavio je ranije da se aktivno razmatra mogućnost otvaranja zajedničkih ambasada sa zemljama regiona. "Za sada je najbliži dogovor s Makedonijom i Crnom Gorom. Nastavljamo sa planom širenja diplomatsko-konzularne mreže i svima koji su zainteresovani ponudićemo da nam se priključe. To bi smanjilo troškove, ali bi omogućilo i da države regiona budu zastupljenije i vidljivije u mnogim delovima sveta, kao i da lakše udruženo nastupaju", rekao je Mrkić.
