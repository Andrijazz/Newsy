> Izvor: B92
> Datum: ponedeljak 20.01.2014
> Rubrika: info_politika
> Naslov: Vukovar:O saradnji regiona 3 zemlje
> Članak:

Vukovar/Novi Sad -- Dunavska strategija je najjača prilika za saradnju hrvatske Vukovarsko-sremske županije, mađarske županije Bač-Kiškun i Vojvodine.
O tome su se saglasili danas predstavnici ta tri regiona na sastanku u Vukovaru, saopštio je Biro Vlade Vojvodine za informisanje.
Vojvođanski sekretar za međuregionalnu saradnju i lokalnu samoupravu Branislav Bugarski istakao je da je evropsko susedstvo velika prilika za razvoj.
On je najavio da će predstavnici tri regije posetiti nemačku pokrajinu Baden-Virtemberg, da bi se obavestili o projektima saradnje Nemačke, Francuske i Švajcarske. Gabrijela Žalac, načelnica za međunarodnu saradnju i evropske poslove Vukovarsko-sremske županije, istakla je da je Dunavska strategija najjača veza tri regije. Prioritet su zaštita životne sredine, razvoj malih i srednjih preduzeća i zaštita kulturnog blaga. Predstavnici mađarske županije Bač-Kiškun napomenuli su da program Dunavske regije ne može funkcionisati bez kvalitetne saradnje suseda, a važne su oblasti privrede, navodnjavanja i kulture.
