> Izvor: B92
> Datum: sreda 15.01.2014
> Rubrika: info_politika
> Naslov: "U petak raspisujem izbore"
> Članak:

Beograd -- Predsednik Skupštine Srbije Nebojša Stefanović najavio je da će u petak raspisati izbore u Beogradu, Negotinu i Pećincima za 16. mart.
Stefanović će izbore raspisati bez obzira na to da li će biti glasanja i na republičkom nivou.
U intervjuu za Večernje novosti, Stefanović, koji je i visoki funkcioner Srpske napredne stranke (SNS), rekao je da će izbori biti održani 16. marta, a da će u odluci navesti i da kampanja može da počne tek 29. januara, kako bi se stranke više posvetile radu, a manje promociji.
Stefanović je odbacio sugestije da je odlaganje kampanje u Beogradu planirano kako bi se republički izbori održali sa prestoničkim. "Ništa ne čekamo. Svakako u petak raspisujem izbore, a kada će početi kampanja ne zavisi od vanrednih parlamentarnih izbora. Bez obzira na to da li će biti glasanja na republičkom nivou, kampanja će trajati 45 dana. Mislim da je to dovoljan rok, a da ljudi pritom ne razmišljaju previše o izborima", rekao je Stefanović. On je dodao da će SNS u narednih deset dana odlučiti o eventualnom održavanju vanrednih parlamentarnih izbora i da će to biti poznato kada predsednik SNS Aleksandar Vučić predloži odluku Predsedništvu i ona bude usvojena. "Postoji dosta razloga za i protiv i zato se toliko čeka. Pažljivo se stavlja na tas šta je bolje za građane Srbije. Za SNS nema sumnje šta je bolje, kada bismo gledali isključivo stranačke interese. Inače, javno sam već izneo mišljenje da bi trebalo da se održe i vanredni parlamentarni izbori", rekao je Stefanović. On je dodao da "nikada nije razmišljao" da bude kandidat SNS za gradonačelnika Beograda i da je mnogo važnije šta ta stranka može da učini za građane glavnog grada. "Voditi dvomilionski grad uspešno, a da se istovremeno borite sa korupcijom i ogromnim zaduženjem predstavlja veliki izazov. Ali o tome će odlučivati stranački organi", dodao je on. Odgovarajući na pitanje ima li šanse da SNS ostane u koaliciji sa Socijalističkom partijom Srbije nakon izbora, Stefanović je rekao da se trenutno ne zna da li će izbora biti, pa je besmisleno odlučivati šta će se raditi posle.
