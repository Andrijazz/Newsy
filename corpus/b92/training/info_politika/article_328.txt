> Izvor: B92
> Datum: ponedeljak 27.01.2014
> Rubrika: info_politika
> Naslov: BNV o izborima, položaju Bošnjaka
> Članak:

Beograd -- Predsednik BNV Esad Džudžević razgovarao je danas u Beogradu odvojeno sa predstavnicima OEBS-a, ambasade SAD i sa ambasadorom Turske o predstojećim izborima.
Predsednik Bošnjačkog nacionalnog veća Esad Džudžević danas je u Beogradu odvojeno razgovarao sa predstavnicima Misije OEBS, ambasade SAD i ambasadorom Turske Mehmedom Kemalom Bozajom o položaju Bošnjaka u Srbiji i predstojećim parlamentarnim izborima.
Džudžević je, na sastancima sa predstavnicima OEBS-a i ambasade SAD, ukazao na nedavnu odluku Ustavnog suda Srbije "kojom su osporena pojedina ovlašćenja nacionalnih savjeta", saopštio je BNV. On smatra da je Ustavni sud tom odlukom "učinio da se manjinski narodi u centralnoj Srbiji, a posebno Bošnjaci, dodatno dovode u nejednak položaj i izlažu daljoj institucionalnoj diskriminaciji u odnosu na manjinske nacionalne zajednice u Vojvodini". "Na sastancima je bilo i reči o predstojećim parlamentarnim izborima kao i izborima za nacionalne savete, koji se očekuju u oktobru ove godine", navodi se u saopštenju. Džudžević i Bozaj su se složili da je ostvarivanje prava Bošnjaka u Srbiji evropski proces i doprinos implementaciji sistema vrednosti koji je standard u zemaljama Evropske unije "i najbolja brana svakoj vrsti separatizma i segregacije". Dijalog i saradnja BNV i centralnih vlasti u Beogradu od ključnog je značaja za poboljšanje položaja i kvaliteta ostvarivanja kolektivnih prava Bošnjaka u Srbiji, istaknuto je na sastanku. Naglašeno je i da će predstojeći izbori za novi saziv BNV "obezbediti i dodatno ojačati reprezentativnost ovog najvišeg predstavničkog tela Bošnjaka i time ostvariti konsenzus unutar bošnjačke nacionalne zajednice".
