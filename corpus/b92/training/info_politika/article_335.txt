> Izvor: B92
> Datum: ponedeljak 27.01.2014
> Rubrika: info_politika
> Naslov: DSS nudi novi dogovor
> Članak:

Beograd -- DSS nudi građanima, uoči predstojećih vanrednih izbora, novi nacionalni dogovor o političkoj neutralnosti i ekonomskom razvoju, kažu funkcineri te stranke.
Funkcioneri DSS danas su, uz oštre kritike rada Vlade Srbije zbog zalaganja za evropske integracije, istakli i da je umesto toga neophodno proglasiti političku neutralnost koja će omogućiti očuvanje teritorijalnog integriteta, nacionalnih interesa i ekonomski razvoj Srbije.
"Nudimo građanima novi nacionalni dogovor o političkoj neutralnosti i programu ekonomskog razvoja koji ćemo uskoro predstaviti", rekao je na konferenciji za novinare član Predsedništva te stranke Marko Milutinović. On je istakao i da DSS traži od građana podršku za svoju državotvornu politiku, a da politička neutralnost, uz to garantuje i bolji život svih građana i ekonomski oporavaak države. "Mi umemo, hoćemo i možemo da vodimo Srbiju i to smo pokazali dok smo vodili vladu", rekao je Milutinović naglasivši da "nije normalno ni prirodno" da je sadašnjoj vlasti Evropska unija preča od Srbije". Prema njegovim rečima, što Srbija više ulazi u proces evropskih integracija građani sve gore žive i sve su siromašniji, a privreda propada čemu doprinosi i poštovanje Sporazuma o stabilizaciji i pridruzivanju sa EU. Član Predsedništva DSS Dušica Morčev je istakla da je stanje u Srbiji poražavajuće i da građani sve teže žive dok se Vlada Srbije hvali uspehom u evropskim integracijama. Morčev je ponovila stranačke kritike zbog potpisivanja Briselskog sporazuma i posledice po državnost Srbije na Kosovu i Metohiji. Ona je navela i da politička neutralnost štiti nacionalne ekonomske i državfne interese Srbije, a da podrazumeva najbolju moguću saradnju sa Rusijom, ali i sa zapadnim državama na osnovu obostranog interesa.
