> Izvor: B92
> Datum: utorak 4.02.2014
> Rubrika: info_politika
> Naslov: I Jelena Trivan napustila DS
> Članak:

Beograd -- Jelena Trivan, bivša portparolka DS i poslanica u Skupštini Srbije, napustila je DS. Njen odlazak je poslednji u nizu odlazaka ljudi Borisa Tadića iz DS-a.
Jelena Trivan je za "Blic" rekla da je njen odlazak iz DS-a simbolički znak odnosa spram onoga na šta se sveo partijski život u Srbiji. "Politički život se sveo na trku za poslaničkim mestima a ne za politikom. U strankama su poželjni poslušništvo, a ne znanje i politička hrabrost, te u tom smislu ja sebe ne vidim kao deo današnje scene Srbije", rekla je ona.
Jelena Trivan, međutim, kaže da neće pristupiti nijednoj stranci ili listi. Ona kaže da politku DS već duže ne razume, ali iz stranke nikada ne bi izašla zbog prelaska u drugu, već iz vrednosnih razloga, zbog kojih je u nju i došla. "Ja nisam partijski klimoglavac, njih ima dovoljno u svim strankama, politika je profesija, ne hobi ili biznis. Žao mi je što se u to pretvorila", rekla je Jelena Trivan.
