> Izvor: B92
> Datum: utorak 7.01.2014
> Rubrika: info_politika
> Naslov: "Budite mirni, neće biti viza"
> Članak:

Beograd -- Mehanizam EU za brzo vraćanje viza stupa na snagu za dva dana, ali razloga za paniku nema kaže Nenad Banović, predsednik Komisije za praćenje bezviznog režima.
Banović u razgovoru za B92 uverava da Srbiji neće biti vraćene vize, ali ipak najavljuje rigorozniju kontrolu graničnih prelaza i rešavanje problema lažnih azilanata.
Takozvana suspenzivna klauzula omogućava zemljama članicama EU da po skraćenoj proceduri zatraže uvođenje viza za zemlje iz kojih je povećan priliv lažnih azilanata. Ipak, iako olakšana, procedura nije jednostavna. "Kako stvari sada stoje, s obzirom na aktivnosti koje preduzimaju Vlada Srbije, glavni pregovarač Tanja Miščević i Komisija za praćenje bezviznog režima, mogu da umirim građane i da kažem da neće biti skorog uvođenja viza za građane Srbije", kaže Banović. On ističe da je preduzet niz mera za smanjenje broja lažnih azilanata, kao i da su pooštrene kontrole na graničnim prelazima. "Izričito se traži da budu ispunjeni uslovi za izlazak iz zemlje. Svaki državljanin mora sa sobom da osim važeće putne isprave ima i zdravstveno osiguranje, sredstva za izdržavanje, pozivno pismo ili vaučer turističke agencije i povratnu kartu ukoliko ide autobusom ili avionom", navodi Banović. Granična policija je od donošenja Uredbe o povećanim nadležnostima granične policije vratila 6.500 građana sa graničnih prelaza jer nisu ispunili najmanje jedan od uslova za izlazak iz zemlje. Policija takođe vodi istrage protiv organizatora prebacivanja azilanata u zemlje zapadne Evrope, što se pokazalo kao unosan biznis. Banović kaže da je u 2013 godini broj lažnih azilanata smanjen za 10 odsto u odnosu na 2012. godinu, što su potvrdile i nadležne evropske službe. Problem ostaje sa Nemačkom, gde se na rešavanje zahteva za azil čeka i do 6 meseci, a kandidati za to vreme dobijaju značajnu novčanu nadoknadu. "Optimista sam i uveren sam da ćemo sa nemačkim partnerima naći rešenje koje bi zadovoljilo sve strane. Mi imamo apsurd da 80 odsto naših građana koji traže lažni azil, traže ga u Nemačkoj zbog izuzetno visokih socijalnih davanja. To je jedini razlog, žeđ za brzom i lakom zaradom, ekonomski, naši građani tamo ne idu jer su politički progonjeni", kaže Banović. Izvestilac EP za Srbiju Jelko Kacin pridružio se pozivima da se ne širi panika u vezi sa novim zastitnim mehanizmom u eu i dodao da Srbiji ne preti direktna opasnost od ponovnog uvodjenja viza.
