> Izvor: B92
> Datum: subota 8.02.2014
> Rubrika: info_politika
> Naslov: SVM predao listu, očekuju 5 mandata
> Članak:

Beograd -- Savez vojvođanskih Mađara (SVM) predao je danas Republičkoj izbornoj komisiji listu kandidata za vanredne parlamentarne izbore.
Lider te stranke Ištvan Pastor izrazio očekivane da će za SVM glasati osim Mađara i svi kojima je stalo da na političkoj sceni čuju normalne rečenice.
"Predali smo listu sa 250 kandidata, nosilac liste je Balint Pastor. Za nešto više od tri dana prikupili smo 13.000 glasova. Nikada nismo sakupili toliko za tako kratak period, što je potvrda da se isplati biti pošten, dobar i hrabar", rekao je lider SVM Ištvan Pastor. Kako je naveo, potpise su im davali Mađari i svi kojima je stalo da se na političkoj sceni izgovaraju normalne rečenice. Pastor je rekao da SVM očekuje da osvoji toliko glasova da zadrži sadašnjih pet mandata koje ima u parlamentu. Prema njegovim rečima, u SVM su svesni da to neće biti lako, jer će sada, po svim pretpostavkama, biti potrebno više glasova za jedno poslaničko mesto nego 2012. godine. "Svesni toga izazova trudićemo se da obezbedimo veći broj glasova nego 2012. godine", rekao je on. Pastor je dodao da se SVM zalaže za klasične elemente koje zasutpa kao manjinska stranka, kao i za pitanja ekonomije, socijalne situacije, zdravstva i socijalnog zbrinjavanja. Jedna od tema progama su i zpačete evrointegracije, a nezaobilazno pitanje su i Ustav i promena Ustava pogotovo u delu specifičnom za manjinske zajednice, formiranje i nadležnosti nacionalnih saveta. Nosilac liste Balint Pastor najavio je da će predstavnici SVM nastojati da obiđu sva mesta u kojima žive vojvođanski Mađari i da pridobiju njihovo poverenje a i poverenje Srba i ostalih naroda koji tu žive. Prema njegovim rečima, deo kampanje SVM vodiće i u Beogradu jer i tu ima ljudi koji cene našu doslednost i principijelnost u Skupštini.
