> Izvor: B92
> Datum: sreda 22.01.2014
> Rubrika: info_politika
> Naslov: "O izborima na Predsedništvu SNS"
> Članak:

Beograd -- Predsedništvo SNS zauzeće uoči vanredne izborne skupštine stranke 25. januara konačan stav o tome da li stranka želi prevremene parlamentarne izbore ili ne.
"Ono što se budemo dogovorili na Predsedništvu, bez obzira kako burna naša Predsedništva uvek bila, odluke koje se tu donesu, mi zajednički s tim izlazimo pred vanrednu izbornu skupštinu i tu razgovaramo", kazala je potpredsednica SNS Zorana Mihajlović agenciji Beta.
Prema njenim rečima, na sednici Predsedništva razgovaraće se o pripremama za vanrednu izbornu skupštinu, trenutnoj političkoj situaciji u zemlji, timu koji će voditi Beograd i svakako vanrednim parlamentarnim izborima. "Sednica Predsedništva biće pre izborne skupštine. Da li će to biti dan, dva pre skupštine, ili ujutro istog dana, za nas je to više pitanje da li smo svi tu. Nije u pitanju nikakvo odlaganje niti pomeranje", kazala je Mihajlovićeva. Ona je rekla da se iskreno nada da će prva odluka Predsedništva biti vezana za Beograd, odnosno za tim koji će predstavljati SNS, biti u izbornoj kampanji i sutra voditi Beograd posle lokalnih izbora u glavnom gradu zakazanim za 16. mart. Govoreći o vanrednoj izbornoj skupštini, Mihajlovićeva je navela da još nema zvaničnog dnevnog reda te skupštine, ali da će se prvo razgovarati o kvalitetu rada svih iz SNS-a - od predsednika, potpredsednika, članova Predsedništva, članova Glavnog odbora i svih ljudi koji se poslednjih godinu i po dana nalaze se na bilo kojoj funkciji. "To je prva tačka vanredne skupštine, a tek nakon toga pričamo o onome što se zovu mogući vanredni parlamentarni izbori, vođenje Beograda", kazala je Zorana Mihajlović. Prema njenim rečima, na svim stranačkim sednicima, bilo Predsedništva, Glavnog odbora, izborne skupštine, svako ko želi da govori dobija reč i svako može da govori i o problemima i o dobrim stvarima, i o onom sa čim je neko zadovoljan ili nije. "Nema tu sad ograničenja i koliko god da bude trebalo da traje, ta izborna skupština će trajati", kazala je potpredsednica SNS-a. Zorana Mihajlović je rekla da će na vanrednoj izbornoj skupštini predsednik SNS-a predložiti potpredsednike i članove Predsedništva. "Biće tu sigurno promena i unutar samog Glavnog odbora. Neki ljudi su u protekle dve godine bili zaista maksimalno angažovani i zaista su mnogo radili, neki čak uopste nisu bili članovi Glavnog odbora, nijednog tela u stranci. Ti ljudi zaslužuju da budu u nekom od organa stranke. Postoje nažalost i oni koji nisu bili aktivni, nije ih to zanimalo ili su eventualno koristili svoju funkciju, koja god ona bila, za neke svoje lične interese. Ti ljudi će biti sklonjeni. Razgovaraće se zaista o svakome od nas", kazala je potpredsednica SNS-a. Upitana kako se sprovodi odluka Glavnog odbora SNS-a o smeni pojedinih gradonačelnika i direktora javnih i opštinskih preduzeća čijim radom stranka nije zadovoljna, Mihajlovićeva je kazala da je za sprovodenje te odluke zadužen Izvršni odbor stranke.
