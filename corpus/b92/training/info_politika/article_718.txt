> Izvor: B92
> Datum: sreda 12.02.2014
> Rubrika: info_politika
> Naslov: Mićunović: Ne razumem Tadićev potez
> Članak:

Beograd -- Na beogradskim izborima DS očekuje između 20 i 30 odsto, a na republičkim nešto manje, kaže predsednik Političkog saveta Demokratske stranke Dragoljub Mićunović
Upitan kako tumači odlazak bivšeg počasnog predsednika Borisa Tadića iz stranke, pred izbore, Mićunović je za Danas rekao da taj gest nije očekivao i da nema razumevanja za taj potez.
Na pitanje zbog čega nije napustio stranku zajedno sa Borisom Tadićem, kaže: "Nije Boris Tadić mene učlanio u Demokratsku stranku, pa da me sada iz nje iščlanjuje. Ja sam osnivač Demokratske stranke i uvek sam govorio da iz nje dobrovoljno nikad neću izaći. Ne verujem da me iko više može iz nje ponovo isključiti." Upitan kako odgovara na pokušaje diskreditacije Dragana Đilasa, pre svega, od strane SNS, da je mnogostruko uvećao svoje bogatstvo dok je bio na javnoj funkciji, rekao je da zna da je Dragan Đilas ušao u Demokratsku stranku kao vlasnik nekih marketinških firmi. "Koliko je bio bogat, to valjda znaju poreski organi. Te su firme radile i verovatno zarađivale, a koliko - to stoji u poreskim prijavama koje su predate poreskim organima. Ne napadaju Đilasa zato što je bogat, ima dosta bogatijih od njega koje niko ne pominje, već zato što je predsednik Demokratske stranke, a preko tih napada oni vode hajku protiv DS. Dugo pamtim brojne medijske političke hajke u Srbiji, bivao sam i sam njihova žrtva, ali se ne sećam ovakve upornosti provladinih tabloida u korišćenju svih sredstava blaćenja jednog čoveka." Ceo intervju koji je Dragoljub Mićunović dao za list Danas prenosimo OVDE. Podsetimo, Demokratska stranka predala je u sredu uveče listu kandidata za parlamentarne izbore zakazane za 16. mart. Konvencijom u Negotinu lista "Sa Demokratskom strankom za demokratsku Srbiju", počela je kampanju za vanredne parlamentarne izbore. Lider DS Dragan Đilas je rekao da je aktuelna vlast građanima skoro dve godine pričala bajke, a da su rezultati razočaravajući.
