> Izvor: B92
> Datum: utorak 4.02.2014
> Rubrika: info_politika
> Naslov: LSV: Ne zatvaramo vrata LDP-u
> Članak:

Novi Sad -- Zamenik predsednika LSV Bojan Kostreš kaže da ta stranka ne zatvara vrata LDP-u i da su otvoreni za saradnju, ali da "ne reaguju na pozive preko medija".
"Ne znam zbog čega takav agresivan nastup i zbog čega dobijamo i poziv i otkazivanje moguće saradnje preko medija, to smo mogli mnogo bolje i kvalitetnije da odradimo. To je pravo LDP, a mi njima ne zatvaramo vrata, imaju mogućnost da odluče u kom pravcu će da se kreću dalje i šta će uraditi u periodu koji predstoji", rekao je Kostreš Tanjugu.
Lider LDP Čedomir Jovanović izjavio je danas da je, budući da nema odgovora LSV na predlog liberala za zajednički izlazak na predstojeće izbore, očigledno da je ta stranka izabrala Borisa Tadića, a ne LDP. "Bili smo jasni u poruci LSV - čekamo do 4. februara, jer je to prvi trenutak u kome krećemo u posao - odgovora nema što je jasan odgovor. Čanak je izabrao Tadića, nisam im nikada želeo ništa loše, neka im bude kako rade", rekao je Jovanović. Kostreš je rekao da je LSV otvoren za razgovore i da i dalje misle da bi svi relevantni politički činioci koji se zalažu za građansku opciju, regionalističku politiku i zaštitu interesa i prava manjinskih zajednica trebalo da razgovaraju, ali da ta stranka "nije navikla da sa ljudima za koje očekuju da im budu partneri razgovaraju i salju poruke preko medija". "Mi na pozive preko medija ne reagujemo, to je zbog marketinga, to nije iskreno. Svi koji su spremni da razgovaraju sa nama mogu da dođu sutra u Novi Sad na sastanak, a licitiranje preko medija nije način na koji se razgovara sa Ligom", rekao je Kostreš. On je naveo da ne odbacuje mogućnost razgovora sa LDP, ali, kako je kazao, prvo mora da dođe do toga da sedne i razgovara. Kostreš je dodao da očekuje i razgovore sa Borisom Tadićem, koji će, kako je saznaje Tanjug, sa bivšim članovima DS i onima koji im se pridružuju, sutra krenuti u proces registracije nove stranke, koja će se najverovatnije zvati Nova demokratska stranka.
