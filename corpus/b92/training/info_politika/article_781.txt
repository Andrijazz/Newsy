> Izvor: B92
> Datum: petak 14.02.2014
> Rubrika: info_politika
> Naslov: DS: Ministar da reaguje, ne da ćuti
> Članak:

Beograd -- Neverovatno je da su građani posle 6 meseci ćutanja ministra kulture i informisanja, čuli samo njegovu "zabrinutost" zbog nove situacije u medijima, kažu iz DS.
Poražavajuće je da ministar koji je svoj mandat potrošio u tišini ne reguje na kontinuiranu i organizovanu kriminalizaciju pojedinaca i organizacija koja truje medijski prostor već skoro dve godine, saopšteno je iz ove stranke.
Demokratska stranka, kako se navodi u saipštenju, obaveštava ministra o još jednom događaju oko koga je "zaboravio da se zabrine". "Jedan tabloid, suprotno zakonu upisan je u registar javnih glasila kao novi medij", navode demokrate i dodaju da je "urednik nedeljnog izdanja tog istog tabloida postao čovek koji je učestvovao u medijskom kreiranju atmosfere koja je dovela do ubistva premijera Srbije, Zorana Đinđića". "Obaveza je a ne izbor svakog ministra pa i onog u ostavci da u ime države jasno reaguje i iskoristi sve svoje nadležnosti da zaustavi ovakvu nedopustivu praksu a ne da se posle šest meseci ćutanja "zabrinjava"," navedeno je u saopštenju Demokratske stranke.
