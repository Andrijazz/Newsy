> Izvor: B92
> Datum: subota 8.02.2014
> Rubrika: info_politika
> Naslov: SRS predala izbornu listu
> Članak:

Beograd -- SRS predala je danas izbornu listu za parlamentarne izbore, izrazivši uverenje da će posle 16. marta imati svoje poslanike u Skupštini Srbije.
Na listi "Srpska radikalna stranka- dr Vojislav Šešelj" su i predstavnici Obraza i SNP Naši, Mladen Obradović i Ivan Ivanović, dok je prvi na listi zamenik predsednika SRS Nemanja Šarović.
Posle predaje liste Republičkoj izbornoj komisiji, Šarović je izrazio uverenje da će njihovi kandidati ući u Skupštinu Srbije i predstavljati pravu opoziciju onima koji su u poslednjih 14 godina materijalno, ekonomski i moralno uništili i opljačkali zemlju. Šarović je rekao i da će se predizborna kampanja temeljiti na razgovoru sa narodom i da će radikali proći Srbiju "uzduž i popreko". On je pozvao patriotski orjentisane gradjane da izadju na izbore i ukažu poverenje listi SRS, a ne onima zbog kojih su ostali bez posla, osiromašili... Uz funkcionere SRS Zorana Krasića i Natašu Jovanović predaji liste prisustvovali su i Obradović i Ivanović. Republička izborna komisija naložila je Srpskoj radikalnoj stranci da u roku od 48 sati otkloni nedostatke na izbornoj listi, tako što će da dostavi uverenja o državljanstvu za dvoje poslaničkih kandidata i izjavu o prihvatanju kandidature za jednog poslaničkog kandidata. Utvrdjeno je, naime, da su za poslaničke kandidate Aleksandra Petkovića i Ljiljanu Mandić dostavljena uverenja o državljanstvu starija od šest meseci, dok je za kandidata Vesnu Jelić-Kvrgić, umesto izjave o prihvatanju kandidature za narodnog poslanika, dostavljena izjava o prihvatanju kandidature za odbornika u skupštini grada Beograda. SRS je, kako je utvrdio RIK, dostavila 14.946 pravno valjanih izjava, a na listi je ispunjen i uslov o zastupljenosti žena medju kandidatima za poslanike.
