> Izvor: B92
> Datum: ponedeljak 27.01.2014
> Rubrika: info_politika
> Naslov: "Zbog reformi su potrebni izbori"
> Članak:

Beograd -- Ministar pravde i potpredsednik SNS Nikola Selaković izjavio je da Srbiji predstoje velike reforme, zbog čega su neophodni vanredni parlamentarni izbori.
Selaković je, gostujući u Jutarnjem programu TV Pink, rekao da je potreban "čist i jasan kurs" i snažna podrška koju je moguće dobiti jedino na izborima i da sve reforme u društvu mogu da se obavljaju mnogo brže, efikasnije i bolje nego do sada.
Na pitanje kako bi ocenio rad svog ministarstva i koju bi ocenu dao za brzinu sprovođenja reformi na skali od jedan do pet, Selaković je odgovorio da bi dao "trojku". Selaković je obrazložio da se na donošenje pojedinih važnih sistemskih zakona čekalo, jer je bilo neophodno mišljenje Evropske komisije. On je istakao da građani još teško žive, da je nezaposlenost na nedopustivo visokom nivou, zbog čega su potrebne bolje mere u toj oblasti i da penzioneri ne smeju da osete udar ekonomske krize. Selaković je rekao da ne očekuje veliku promenu u razgovorima sa MMF-om i da činjenica da će predstavnici te međunarodne finansijske institucije doći u Srbiju u toku kampanje pokazuje da nema bojazni od zastoja u reformama. Upitan o "povlačenju" pojedinih zakona u ekonomskoj oblasti, Selaković je odgovorio da se ne slaže da su ti zakoni povučeni, nego da će se obaviti dodatne konsultacije i podsetio da se to dešavalo i sa pravosudnim zakonima. "Nama je za glavne reforme potrebna najšira moguća podrška", rekao je Selaković i dodao da je cilj da se kroz razgovore dođe do zajedničkih i realnih rešenja. Govoreći o mogućim koalicionim partnerima SNS, Selaković je izrazio uverenje da na političkoj sceni Srbije postoji dosta stranaka koje prepoznaju u delovanju SNS neke svoje programske ciljeve. Selaković je ocenio na političkoj sceni već počelo "pregrupisavanje" i dodao da je SNS sa liderom SDPS Rasimom Ljajićem imala dobru saradnju. "Spremni smo i da razgovaramo i sa SPO", rekao je Selaković i izrazio uverenje da će brzo biti postignut dogovor o bitnim programskim pitanjima. Na pitanje da li će ostati na mestu ministra pravde, Selaković je odgovorio da će najpre građani glasati na izborima, a da veruje da će SNS podržati njegov ostanak na tom mestu. Selaković je, govoreći o ubistvu Zorana Đinđića, rekao da to pitanje mora biti rasčišćeno, da ne postoji ubistvo čiju je političku podršku potrebno zataškavati, da je reč o civilazacijskoj obavezi i da to ne dovodi u vezu sa učlanjenjem Srbije u EU.
