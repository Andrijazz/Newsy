> Izvor: B92
> Datum: ponedeljak 20.01.2014
> Rubrika: info_politika
> Naslov: "SPS nije bila partija za ubijanje"
> Članak:

Beograd -- Govoreći o ubistvu Ćuruvije, Ivica Dačić izjavio da SPS nije bila partija koja je ubijala ljude, da je ona vaskrsla i da u Srbiji sve mora da se radi "prljavo".
Premijer je gostujući u Kažiprstu B92, komentarišući pisanje medija da je, kada se saopštavalo da se rešava slučaj ubistva Slavka Ćuruvije, bio u Gračanici na pretpremijeri filma, čime je ispalo da mu je film važniji, rekao da uopšte nije tako i da on nije ni trebalo da saopštava ko je uhapšen.
"Ja i Vučić smo se dogovorili. On je napravio konferenciju", kazao je Dačić, koji je i ministar unutrašnjih poslova, dodajući da u Gračanicu nije otišao kao ljubitelj filma, već s političkom porukom. "Ako me pitate da li je bilo važno ono što je rečeno na konferenciji - da, ali nije bilo predviđeno da u tome učestvujem. Šta sad hoćete da kažete, da nisam radostan ili srećan što je do toga došlo? Naravno da jesam", kazao je Dačić. On je objasnio da treba razlikovati nadležnosti, jer akcija hapšenja osumnjičenih za ubistvo Ćuruvije nije bila akcija MUP-a, već Biroa za koordinaciju službi bezbednosti. "Tu nema dilema, ni problema. Vučić i ja se ne igramo da se krijemo po zgradi Vlade, pa da sad jedan od drugog krijemo ko ima kakve aktivnosti. Mi se svaki dan srećemo po desetak puta...Vlada mora da radi. Govorio sam, čekaju nas pregovori, čeka nas Kosovo, Južni tok, ovi projekti sa Emiratima, kineski projekti, pregovori sa MMF, Svetskom bankom...I mi nismo u situaciji da se nadgornjavamo ko je držao konferenciju, to je zajednički uspeh svih u Vladi", rekao je Dačić.

On dodaje da hapšenja Ratka Romića i Milana Radonjića vodi ka tome da istraga o ubistvu vlasnika "Nedeljnog telegrafa" može da se okonča, a na pitanje šta to znači "da se okonča", s obzirom na to da se kao nalagodavac tog ubistva pominije Mirjana Marković, premijer je odgovorio: "Šta sad hoćete da kažete, da to prvi put sad čujete? 14 godina mi govorimo o tome, 14 godina je trebalo da neko reši ovaj slučaj, a sad se vi iznenađujete kada čujete da li je Mira Marković nalogodavac ili ne. Što se mene tiče, pošto me to pitate, jer je Milošević tada bio predsednik partije, treba da se otkrije ko je nalogodavac i ko god da je treba da odgovara. Što se tiče moje partije, čiji je predsednik bio Milošević, sigurno, mi nismo bili partija da bismo ubijali ljude. Ko god je to uradio treba da odgovara." "Ako se sećate", dodao je on, "ja sam u ekspozeu pozvao novinare i novinarska udruženja da steknu uvid dokle su stigle istrage o ubistvima novinara". "Drago mi je da je formirana Komisija za istraživanje ubistava novinara, koja nije vladino telo i drago mi je da je do pomaka u svemu ovome došlo. Zašto kažem pomaka? Zato što taj slučaj još nije doveden do kraja. Ali gde će se dalje razvijati, da li će se doći do nalogodavaca i takvih dokaza ili ne, to zaista niko u ovom trenutku ne može da pretpostavi. Ali sigurno mi ne pada na pamet da bilo gde intervenišem", rekao je on i podsetio da je "od 2008. ministar unutrašnjih poslova i da nikada nije zvao nikoga kako bi stopirao bilo šta što je vezano za te politčke stvari. Naprotiv, meni je u interesu da se sve to reši". "Kad već pominjete SPS, da li se vi sećate SPS pre 2000? Da li možete da mi nabrojite ijednog iz tog rukovodstva ko je danas u rukovodstvu? Pogledajte druge stranke. Da li su isti kao i pre 2000? SPS je posle dve apokalipse vaskrsao.Ovo što mi sada radimo, a često slušam kako ovi što traže izbore, a ne veruju u sopstveni uspeh na njima, kažu da mi kočimo reforme. U čemu smo mi to kočnica? Nađite mi jednu stvar u kojoj je SPS bio kočnica. Naprotiv, bili smo predvodnici", istakao je Dačić, koji je lider SPS. Na konstataciju da se danas pojavio na naslovnim stranama novina, u kojima piše da će njegov bivši šef kabineta Branko Lazarević biti saslušan zbog sumnje da je sarađivao sa odbeglim narko-bosom Darko Šarićem, Dačić kaže da u tome nema ništa sporno, jer ko j neodgovoran treba i da odgovara, ali i ističe jednu stvar. "Svaki put kada sam išao u Brisel pominjan sam u raznim kontekstima u novinama. U ovoj zemlji, izgleda, sve treba da bude prljavo. U ovoj zemlji se svi ponašamo kao horda. Jedan nešto objavi, drugi odmah potegnu toljage. Što se mene tiče, daj da završimo tu priču...ali, hoću da kažem da nije dobro što se takve stvari rade u ovakvim trenucima, pred Brisel", zaključio je premijer Srbije.
