> Izvor: B92
> Datum:  
> Rubrika: info_politika
> Naslov: Bugarska podržava put Srbije ka EU
> Članak:

Sofija -- Bugarska je spremna da Srbiji pruži tehničku i stručnu pomoć u procesu pregovora sa EU, rekao je ministar spoljnih poslova te zemlje na sastanku s Mrkićem.
Ministri spoljnih poslova Srbije i Bugarske Ivan Mrkić i Kristijan Vigenin izrazili su danas u Sofiji rešenost za unapređenje dobrosusedskih odnosa u regionu i privrženost zajedničkim evropskim vrednostima i principima, saopštilo je Ministarstvo spoljnih poslova Srbije.
Mrkić i Vigenin su povodom obeležavanja 135-godišnjice uspostavljanja diplomatskih odnosa Bugarske i Srbije istakli u zajedničkom saopštenju da na primeran i uzajamno koristan način izražavaju podršku daljem jačanju i produbljivanju bilateralnih odnosa. "Dva ministra uviđaju postojanje zajedničke vizije dve strane na planu jačanja mira i stabilnosti u jugoistočnoj Evropi putem procesa evropskih integracija i privrženosti zajedničkim evropskim vrednostima i principima i u tom cilju izražavaju rešenost da unapređuju dobrosusedske odnose u regionu", navodi se u saopštenju. Kao bliski susedi koji dele viziju prosperitetne budućnosti, ministri očekuju da će blisko sarađivati u cilju daljeg učvršćivanja, produbljivanja i obogaćivanja odnosa dve države u svim oblastima od obostranog interesa. Dva ministra ponovo potvrđuju rešenost da potpišu Sporazum o prijateljstvu, saradnji i dobrosusedskim odnosima i spremnost za jačanje i produbljivanje politickog dijaloga osnivanjem Saveta za saradnju na najvišem nivou, na zajedničkim sastancima vlada dve države. Ministri su se saglasili da će ulagati zajedničke napore u cilju daljeg unapređenja saradnje u oblasti ekonomije, trgovine, energije, saobraćaja i infrastrukture, i založili se za stvaranje povoljnijih i uzajamno korisnih uslova, u skladu sa svojim nacionalnim zakonodavstvom, za građane, opštine i privredu dve strane, posebno u pograničnoj oblasti. Oni su saglasni da treba očuvati i, po mogućstvu intenzivirati, dinamičnu razmenu koja postoji u saradnji ovih sektora kao i da treba očuvati i intenzivirati dinamiku sastanaka na visokom nivou između predstavnika dve zemlje. Ministri su naglasili potrebu jačanja prekogranične saradnje u cilju sveobuhvatnog i blagovremenog rešavanja svih društvenih i ekonomskih teškoća građana obe strane u pograničnom području i u tom cilju su saglasni da se nastavi sa zajedničkim političkim, ekonomskim i socijalnim projektno orijentisanim aktivnostima. Oni smatraju da će ojačati partnerstvo dveju država produbljivanjem kulturne razmene između naroda i ličnim kontaktima i izražavaju želju da se zajednički obeleže istorijske godišnjice značajne za dve države. Kako je danas prenela bugarska agencija BTA, bugarski ministar Vigenin je izjavio posle razgovora sa Mrkićem da je Bugarska spremna da pruži Srbiji tehničku i stručnu pomoć u procesu pregovora o pristupanju u EU. "Veze između Bugarske i Srbije nikad nisu bile na višem nivou, a politički dijalog nikad nije bio aktivniji", izjavio je Vigenin.
