> Izvor: B92
> Datum: utorak 14.01.2014
> Rubrika: info_politika
> Naslov: Ističe rok za izveštaj o izborima
> Članak:

Beograd -- Tatjana Babić izjavila da stranke koje su učestvovale na lokalnim izborima imaju rok do sutra da dostave izveštaje o troškovima izborne kampanje.
"Sutra ističe rok za dostavu izveštaja u elektronskoj formi, a stranke imaju rok do 23. januara da dostave izveštaje u pisanoj formi i tad ćemo imati tačne podatke o troškovima kampanje", rekla je direktorka Agencije za borbu protiv korupcije za RTS.
Ona je kazala da će Agencija, ako politički subjekti ne ispune tu obavezu, podneti zahteve za pokretanje prekršajnog postupka, dok će dostavljeni izveštaji biti kontrolisani. "Upoređivaćemo podatke iz izveštaja sa onim što smo utvrdili posmatrajući izbore na terenu", rekla je Babić, koja je ocenila da će način na koji stranke ispune svoje obaveze biti i test pred izbore u Beogradu i eventualne vanredne parlamentarne izbore. "Videćemo koliko će biti nepravilnosti i da li će stranke realno prikazati koliko su para potrošile", rekla je Babić. Politički subjekti, na osnovu Zakona o kontroli finansiranja političkih aktivnosti, u obavezi su da 30 dana po objavljivanju konačnih rezultata izbora Agenciji dostave Izveštaj o troškovima izborne kampanje. Na izborima na Voždovcu učestvovalo je 13 izbornih lista, u Kostolcu sedam, a u Odžacima 10. Babić je rekla da je u prošloj godini podneto 400 prekršajnih prijava, a da su do sad izrečene kazne u 15 slučajeva, navodeći da to nije mali broj kazni imajući u vidu koliko su sudovi preopterećeni. "Kazne su ispod zakonskih minimuma što nije dobro i mi trenutno radimo analizu presuda da vidimo kako su se sudovi ponašali kad su u pitanju funkcioneri na višim i na nižim nivoima vlasti", rekla je ona.
