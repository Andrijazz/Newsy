> Izvor: B92
> Datum: sreda 12.02.2014
> Rubrika: info_politika
> Naslov: Mihajlovićeva odbacila optužbe
> Članak:

Beograd -- Zorana MIhajlović odbacila optužbe Agencije za borbu protiv korupcije da je zloupotrebila javnu funkciju i javne resurse u predizbornoj kampanji.
"Optužbe Agencije za borbu protiv korupcije da sam kao ministar, navodno, zloupotrebila javnu funkciju i javne resurse u predizbornoj kampanji, apsolutno ne stoje i govore da je ova institucija više zainteresovana za privlačenje pažnje javnosti senzacionalističkim naslovima u medijima, nego za praćenje zakonitosti rada nosilaca javnih funkcija",
Ministarka energetike je u pisanoj izjavi istakla da o tome najbolje govori činjenica da je o optužbama koje se iznose na njen račun saznala iz medija, budući da joj se tim povodom Agencija još nije zvanično obratila. "Kao ministar, nameravam da nastavim da radim svoj posao i borim se za reforme u Srbiji, a kao javni funkcioner rado ću se odazvati pozivu Agencije da razgovaramo o optužbama koje mi se stavljaju na teret. Naravno, pod uslovom da je ova institucija zainteresovana da svoja saznanja proveri pre nego ih plasira direktno u medije", poručila je ministarka. Mihajlović je izrazila i žaljenje što Agencija nije sa jednakom pažnjom kontrolisala ponašanje prethodne Vlade Srbije u predizbornoj kampanji, posebno tadašnjeg predsednika Srbije ili gradonačelnika Beograda koji su nastupali u medijima, a istovremeno su bili kandidati na izborima. "Kao ministar koji je radio svakog dana isto, i prvog dana i danas, nemam nameru da ne radim svoj posao zbog toga što je u toku predizborna kampanja", navela je Mihajlović. U medijima se pojavila informacija da je Agencija za borbu protiv korupcije pokrenula postupak protiv Mihajlovićeve zbog zloupotrebe ministarske pozicije u stranačke svrhe. Direktorka Agencije Tatjana Babić ranije danas je na pitanje da li se prati ponašanje ujavnih funkcionersa u kampanji rekla da je ta Agencija počela da prati kako se funkcioneri ponašaju u predizbornoj kampanji, ali da za sada posmatrače ima samo u Beogradu. Ona je dodala da će Agencija posebnu pažnju u ovoj kampanjiti posvetiti korišćenjem javnih funkcija u stranačke svrhe. "Zakon o Agenciji predviđa postupak, a taj postupak vreme i ne mogu da kažem da li je neko povredio zakon dok taj postupak ne bude okončan", istakla je Babić. Prema njenim rečima, Agencija prikuplja dokaze za sve slučajeve u kojima postoji sumnja da je došlo do povrede javne funkcije i da će, nakon okončanja postupka i eventualne kazne, o svemu tome obavestiti javnost.
