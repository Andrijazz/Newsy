> Izvor: B92
> Datum: utorak 14.01.2014
> Rubrika: info_politika
> Naslov: Stagniramo u suzbijanju korupcije
> Članak:

Beograd -- Transparentnost Srbija ocenila da je zabrinjavajuća višegodišnja stagnacija Srbije u oblasti suzbijanja korupcije.
Kako su naveli u Transparentnosti, u indeksu za 2014. godinu ocena Srbije u oblasti slobode od korupcije je 34 i ona je najniža među 10 kategorija koje se ocenjuju i na osnovu kojih se izračunava indeks ekonomskih sloboda.
Fondacija Heritidž ocenu za korupciju obračunava na osnovu indeksa percepcije korupcije (CPI) koji objavljuje Transparentnost internacional, a na toj listi Srbija je prethodnih godina beležila stagnaciju ili izuzetno spor napredak. "Zbog toga Transparenost Srbije smatra da je neophodno primeniti sistemski pristup u borbi protiv korupcije, zasnovan na vladavini prava, neselektivnoj primeni zakona i stabilnim institucijama, kako bi napredak bio održiv. To se naročito odnosi na pravosuđe", ističe se. Kako se dodaje, niska ocena tog istraživanja u oblasti vlasničkih prava (40 poena) ne menja se od 2009. godine i ona je posledica lošeg stanja u pravosuđu. Prema toj oceni "sudski sistem u Srbiji je veoma neefikasan, kašnjenja su tolika da odvraćaju od korišćenja sudske pravne zaštite, korupcija je prisutna a pravosuđe je pod uticajem drugih grana vlasti." Pad indeksa je zabeležen i za oblast javne potrošnje - ocena je 38,6, što je gotovo dva poena slabije nego prethodne godine i čak osam poena slabije nego 2009. godine. Ta ocena, istakli su u Transparentnosti, jasno ukazuje na potrebu da se obezbedi veća javnost u radu izvršne vlasti koja najznačajnije utiče na planiranje javne potrošnje i druge vidove raspolaganja javnim resursima. Navodi se i da u toj oblasti i dalje veliki problem predstavlja netransparentnost prilikom donošenja investicionih odluka i zaključivanja ekonomskih sporazuma. Srbija je ove godine napredovala za 0,8 poena u indeksu ekonomskih sloboda Fondacije Heritidž (Heritage), ali se sa ukupnim rezultatom od 59,4 poena i dalje nalazi među "ekonomski uglavnom neslobodnim zemljama", objavljeno je danas. Prema podacima Heritidža, Srbija je među 178 rangiranih država zauzela 95. mesto i nalazi se istoj zoni sa 61 državom (od 91. do 151. mesta) u kojoj su ispred Srbije Namibija, Vanuatu, Gambija i Uganda.
