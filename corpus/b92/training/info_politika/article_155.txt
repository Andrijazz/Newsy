> Izvor: B92
> Datum:  
> Rubrika: info_politika
> Naslov: Protiv korupcije ne može "blickrig"
> Članak:

Beograd -- Borba protiv korupcije nije "blickrig" koji traje nekoliko dana, dok problemi ostaju nerešeni, upozorili su danas predstavnici "Transparentnosti Srbije".
Programski direktor te nevladine organizacije Nemanja Nenadić je rekao da je "Trasparentnost Srbije" još pre nekoliko meseci upozorila da je neophodno doneti niz zakonskih mera kako predizborna kampanja za beogradske i ostale izbore koji se najavljuju ne bi postala izvorište korupcije.
On je na konferenciji za novinare rekao i da u tom periodu ništa nije urađeno i da su svi problemi ostali počevši od nerešenog pitanja zloupotrebe službenog položaja i javnih resursa do kupovine odbornika u prethodnim kampanjama. Prema njegovim rečima, još nije poznato da li će u Skupštini Srbije biti formiran Nadzorni odbor koji će kontrolisati način trošenja sredstava i raspolaganja javnim resursima tokom predizborne kampanje. "Transparentnost Srbije" je u oktobru prošle godine upozorila da je neophodno izmenama zakona i drugim merama obezbediti da izborna kampanja ne postane poprište korupcije i zloupotrebe javnih resursa kao što je to bila praksa. Ta nevladina organizacija smatra da je u tom cilju neophodno precizirati norme u Zakonu o finansiranju političkih aktivnosti, naročito u oblastima koje su se na prošlim izborima pokazale kao sporne - plaćanje troškova nakon kampanje, krediti, humanitarne aktivnosti stranaka... Neophodno je i da izborni programi učesnika budu objavljeni na početku kampanje, kako bi bilo dovoljno vremena da stručnjaci daju komentare, a da bi stranke pružile razumno obrazloženje načina ostvarenja obećanja i finansiranja najavljenih aktivnosti. "Transparentnost Srbije" smatra i da je neophodno da se preciznije uredi promocija kandidata na izborima i lidera stranaka koji su istovremeno i javni funkcioneri tokom izborne kampanje, posebno prilikom potpisivanja ugovora sa investitorima, poseta gradilištima i socijalnim ustanovama... Neophodno je i da policija i tužilaštvo pre raspisivanja izbora saopšte šta su uradili na ispitivanju svih krivičnih dela iz prethodnih izbora za koje su se stranke međusobno optuživale, a da Agencija za borbu protiv korupcije pokrene postupke za one koji su na izborima 2012. kršili zakon. Predsednik "Transparentnost Srbija" Vladimi Goati je upozorio, aludirajući na brzi uspeh vojske u ratu nazvan "blickrig" da borba proti korpucije ne može da traje nekoliko meseci, već se mora odvijati sistemski i na duži period. Goati je predstavio rezultate ankete na 1750 ispitanika po kojima firme prosečno u Srbiji daju mito od 465 evra, "što znači da plaćaju neku vrstu neformalnog poreza". On smatra i da to ne mogu da prikriju spektakularna hapšenja pojedinaca "koji su krivi za ovo ili ono " i upozorava da su u skoro polovini slučajeva inicijatori korupcije oni koji će biti korumpirani. "Korupcija se polako uvukla u pore društva i postala deo političke kulture ...i ljudi sami procenju da moraju da plate nešto izvan onog što je dogovoreno", rekao je Goati. Predstavnici te nevladine organizacije upozorili su i na neophodnost smanjenja rizika od koprucije kod javno privatnog partnerstva kao i prilikom sprovođenja Zakona o javnim nabavkama.
