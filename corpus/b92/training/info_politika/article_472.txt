> Izvor: B92
> Datum: nedelja 2.02.2014
> Rubrika: info_politika
> Naslov: "Drago mi je da sam nasmejao ljude"
> Članak:

Beograd -- Aleksandar Vučić odbacio putem Tvitera bilo kakvu vezu sa cenzurom videa koji se juče pojavio na društvenim mrežama o akciji spasavanja zavejanih kod Feketića.
Nezavisno udruženje novinara Srbije, Nezavisno društvo novinara Vojvodine i SHARE fondacija osudili su navodni pokušaj cenzure i ograničavanje slobode razmene sadržaja na internetu.
"Video sam da je jučerašnjem snimku spasavanja ljudi zavejanih u kolonama, na putu kod Feketića, dodata šaljiva nota, i veoma mi je drago što je taj video nasmejao Srbiju, mada smatram da nije dobro kada se, makar i u svrhu šale, deca neumesno nazivaju pogrdnim imenima. Takode, rekli su mi da navodno ja imam veze sa nekakvom cenzurom ovog videa, što je potpuna besmislica", tvitovao je Vučić. NUNS, NDNV i SHARE fondacija osudili su danas navodni pokušaje cenzure i ograničavanje slobode razmene sadržaja na internetu. Kako su naveli u zajedničkom saoštenju, tokom jučerašnjeg dana, na osnovu lažnih prijava o zloupotrebi autorskih prava, sa Jutjuba i drugih sajtova skinuti su brojni video-klipovi na kojima je snimak predsednika SNS-a Aleksandra Vučića, koji kod Feketića nosi dete kroz oluju. Skinuti su, kako navode, i brojni sadržaji i komentari koji na različite načine, uglavnom ironično govore o ovom događaju. Udruženja podsećaju da su u decembru prošle godine kako tvrde izvršeni hakerski napadi na pojedine sajtove koji su objavili vest o navodnim privilegijama kćerke visoke funkcionerke SNS-a Jorgovanke Tabaković, a da su pre toga neki portali povukli ovu vest zbog "političkog pritiska odozgo". Udruženja pozivaju sve učesnike na političkoj i javnoj sceni da se tokom predizborne kampanje, ali i uopšte prilikom promovisanja političkih stranaka - i na internetu i poštuju kulturu i etičke norme koje važe u internet zajednici.
