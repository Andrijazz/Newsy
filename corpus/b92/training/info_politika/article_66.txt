> Izvor: B92
> Datum: petak 10.01.2014
> Rubrika: info_politika
> Naslov: Rešiti probleme s ličnim kartama
> Članak:

Beograd -- Ministar Sulejman Ugljanin poziva nadležne da reše problem izdavanja ličnih dokumenata na jezicima nacionalnih manjina koje je utvrđeno pravnim poretkom Srbije.
U saopštenju Ugljanina podseća da je Zakonom o ličnoj karti, Zakonom o putnim ispravama, kao i Zakonom o službenoj upotrebi jezika propisano da pripadnici nacionalne manjine imaju pravo da se koriste svojim jezikom, pismom i pravopisom.
Takodje, Ugljanin je naglasio da upotreba termina srpsko državljanstvo nije u skladu sa propisima Republike Srbije, te u tom smislu takav termin asocira na nacionalnu pripadnost, a ne na pripadnost odredjenoj državi. Ugljanin zahteva, u svojstvu ministra i "legitimnog predstavnika Bošnjaka", a pre svega od Ministarstva unutrašnjih poslova i Ministarstva pravde i državne uprave da daju pisane instrukcije nadležnim organima u Srbiji koji izdaju lična dokumenta, kako bi se na taj način omogućilo nacionalnim manjinama da ostvaruju svoja prava koja su im zagarantovana Ustavom i zakonima. "Posebno skrećem pažnju na diskriminaciju koju čine službe MUP i lokalnih samouprava koja izdaju lična dokumenata Bošnjacima u Sandžačkim opštinama", rekao je Ugljanin i dodao da se ovim pitanjem bavio i Zaštitnik gradjana koji i ranije ukazivao na ovaj problem. U skladu sa Ustavom Republike Srbije, dodaje se, zagarantovano je da se štite prava nacionalnih manjina i garantuje njihova posebna zaštita radi ostvarivanja potpune ravnopravnosti i očuvanja njihovog identiteta, garantuje pravo na očuvanje posebnosti i pravo nacionalnim manjinama na korišćenje svog jezika i pisma.
