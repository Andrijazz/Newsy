> Izvor: B92
> Datum: subota 18.01.2014
> Rubrika: info_politika
> Naslov: DS - Rešenje ili produbljenje krize
> Članak:

Novi Sad -- Sednica Glavnog odbora Demokratske stranke biće danas održana u Novom Sadu, a trebalo bi da dovede do raspleta unutarpartijskog sukoba.
Taj sukob je eskalirao otkazivanjem podrške velikog broja opštinskih odbora lideru stranke Draganu Đilasu ili, prema najnovijim nagoveštajima, do odlaganja rešenja.
I dok članovi GO nezadovoljni radom Đilasa najavljuju da će pokušati da mu izglasaju nepoverenja neprihvatanjem njegovog izveštaja o radu između dve sednice GO, nakon čega bi se, prvi put u istoriji stranke, išlo na neposredne izbore za predsednika, zamenik predsednika stranka Bojan Pajtić pokrenuo je Inicijativu za jedinstvenu DS. Nasuprot ideji o "rušenju" Đilasa Pajtićeva inicijativa poziva na jedinstvo stranke i nju su, prema rečima potpredsednika DS Dejana Nikolića, potpisale do sada dve trećine članova Glavnog odbora, odnosno 294 člana od 481. S druge strane, neposredni izbori, koji bu usledili u slučaju neprihvatanja Đilasovog izveštaja o radu na sednici GO, podrazumevaju da bi lidera stranke biralo članstvo a ne delegati Izborne skupštine. Iako opštinski odbori nemaju formalnu ulogu u izglasavanju nepoverenja lideru stranke, oni u principu mogu da nagoveste raspoloženje bar dela članstva, a protivnici Đilasa u stranci očekuju da će do današnje sednice 60 od 130 funkcionalnih odbora zatražiti njegovo povlačenje. To, međutim, ne opredeljuje ishod glasanja, jer osim predstavnika opštinskih odbora, tu su i članovi Glavnog odbora, kao najviši funkcioneri stranke, zatim narodni poslanici, kooptirani članovi, a u ovom trenutku i jedna i druga struja uverene su da će imati potrebnu većinu. A kako je većina članova GO u međuvremenu potpisala Pajtićevu Inicijativu, čini se izvesnim da će biti obustavljena "svaka unutarstranačka izborna aktivnost a izborna skupština stranke održana tek nakon vanrednih parlamentarnih izbora".
