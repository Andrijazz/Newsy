> Izvor: B92
> Datum: sreda 5.02.2014
> Rubrika: info_politika
> Naslov: DS danas napustilo 50 članova
> Članak:

Beograd -- DS danas napustilo oko 50 članova, među kojima i predsednik opštine Žitorađa Goran Stojković i zamenik predsednika opštine Jovica Stanisavljević.
Pored Stojkovića i Stanisavljevića, DS je napustilo još 30 članova iz opštinskog odbora Žitorađa, dok Stojković i Stanisavljević najavljuju priključivanje političkoj organizaciji koju formira Boris Tadić.
Takođe, DS je napustio i član Glavnog odbora iz Gračanice Jugoslav Popović i članovi opštinskog odbora DS-a u Gračanici. "Izlazak iz DS je posledica neslaganja sa politikom aktuelnog stranačkog rukovodstva u vezi sa dešavanjima na Kosovu i Metohiji. Demokratska stranka više nije oslonac Srbima sa KiM-a, nema adekvatne odgovore za rešavanje problema u ovom delu naše zemlje, odnosno ne postoji potrebno interesovanje za politiku na Kosovu", navedeno je u ostavci u koju je Tanjug imao uvid. U ostavci se dodaje da će Popović sa članovima u Gracanici podržati formiranje političke organizacije koju će predvoditi nekadašnji predsednik Srbije Boris Tadić. Nakon jučerašnjeg istupanja šest odbornika Skupštine Niša, niški DS danas su napustile i odbornice u Skupštini niške opštine Palilula Snežana Krivačević, koja je bila članica Glavnog odbora, i Jelena Barton. Kao razloge za iščlanjenje iz DS-a naveli su odustajanje rukovodstva od izvornih principa i nezainteresovanost aktuelnog gradskog rukovodstva za lokalnu politiku, nepoštovanje procedure i stranačkih akata. Prethodno je iz DS izašlo sedam članova odbora DS u Jagodini, sa predsednikom Darkom Radovanovićem na čelu, i priključilo se Novoj demokratskoj stranci Borisa Tadića, koja je u procesu formiranja. Potpredsednik i portparol Gradskog odbora DS Aleksandar Grković rekao je Tanjugu da je i on sam među onima koji su napustili DS i da će u tom delu Srbije grupa donedavnih prvaka jagodinskih demokrata biti angažovana u predizbornoj kampanji Nove demokratske stranke, odnosno bloka koji se okuplja oko bivšeg lidera DS Borisa Tadića. Iz DS je danas izašla i bivša ministarska pravde Snežana Malović.
