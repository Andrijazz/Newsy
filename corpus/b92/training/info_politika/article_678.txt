> Izvor: B92
> Datum: ponedeljak 10.02.2014
> Rubrika: info_politika
> Naslov: "Beograd prirodni centar Balkana"
> Članak:

Beograd -- Beograd je prirodni centar Balkana i ta činjenica je najveća šansa za njegov razvoj, izjavila je Zorana Mihajlović, nosilac liste SNS za Beograd.
Kako je dodala, "naše je da iskoristimo ovu prednost i da zalaganjem, radom, razvijanjem talenata Beograđana, znanjem i odgovornošću napravimo od njega dobro mesto za život".
"Beograd ima potencijal koji samo zavisi od toga da li ćemo ga osloboditi i stvoriti uslove da na površinu isplivaju talenti, posvećeni, puni znanja", ocenila je Mihajlović u autorskom tekstu za časopis "Akter". Ona smatra da će se Beograd potpuno promeniti i da će to učiniti projekat Beograd na vodi koji će dovesti nove stanovnike i učiniti ga jednom od omiljenih poslovnih, kongresnih i turističkih destinacija. Zahvaljujući ovom projektu, mnoge velike internacionalne kompanije će, smatra ona, izabrati upravo Beograd za sedište svojih regionalnih ogranaka, što će kreirati nova radna mesta, obezbediti viši životni standard i razvoj grada. Po njenom mišljenju, dinamičan razvoj projekta Air Serbia učiniće Beograd čvorištem međunarodnih i međukontinentalnih putovanja, što će od Beograda napraviti kulturni, privredni i zabavni centar ovog dela Evrope. "Učinićemo sve da Beograd postane industrijski centar razvojem posebnih zona u kojima ćemo dati pogodnosti za one koji žele da investiraju i otvore radna mesta", istakla je Mihajlovićeva, napominjući da oblast informacionih tehnologija treba da postane jedna od vodećih. Ona poručuje da Beograd mora da ima modemu, razvijenu i inovativnu industriju koja će biti pokretač razvoja grada, napominjući da kreativna industrija sve više u svetu zauzima mesto teških industrija. Podsetila je da naš izvoz softvera već nadmašuje prihode u odnosu na izvoz malina i da su to mala i srednja preduzeća koja su u svetskim okvirima konkurentna. Mihajlovićeva je poručila da ubrzani razvoj Beograda i njegovo pretvaranje u multinacionalni centar i megalopolis ne sme da ugrozi beogradski duh, ne samo kada je u pitanju očuvanje tradicije i starih celina grada, nego i brojnih manifestacija od FEST-a, do Beogradskog maratona. Prema njenim rečima, Beograd ima potencijal da zvanično postane centar evropske kulture 2020. godine, kada će Srbija, kako je izrazila nadu, postati članica Evropske unije. Navela je i da će Beograd, u kojem živi mnogo starih, postati grad solidarnosti koji brine o svojim građanima u starosti.
