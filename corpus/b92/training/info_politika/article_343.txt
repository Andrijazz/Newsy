> Izvor: B92
> Datum: ponedeljak 27.01.2014
> Rubrika: info_politika
> Naslov: "Srbi s Kosova glasaće na izborima"
> Članak:

Beograd -- Ministar zadužen za KiM Aleksandar Vulin poručio je danas, uoči odlaska u Brisel, da vanredni parlamentarni izbori u Srbiji ne mogu otežati dijalog s Prištinom.
On je dodao da će Srbi na Kosovu kao i do sada glasati na tim izborima.
"Ova vlada je sprovela sedam sporazuma koje je potpisala prethodna i svaka sledeća vlada će sprovoditi briselski sporazum koji je potpisala ova. Sa naše strane neće biti nikakvog problema", rekao je Vulin za RTS.
On je međutim ukazao da je činjenica da izbore u junu ili septembru očekuju i Prištinu, koja se ponaša kao da su izbori već sutra, pa sa njihove strane ima dosta zatezanja, oklevanja i straha pred njihovim biračkim telom kako će to izgledati. "Zato posmatraju briselski sporazuma kao nešto što se okrenulo protiv onoga što su oni verovali da će biti - sa te strane može da bude problema, a što se tiče Vlade Srbije - mi smo ozbiljna država i naravno da ono što potpišu ove vlada sprovodiće sledeća", naglasio je Vulin. Na pitanje da li će Srbi na Kosovu i Metohiji glasati na vanrednim parlamentarnim izborima 16. marta Vulin je rekao da hoće kao i do sada. "Kao i do sada Srbi će glasati na tim izborima, jedna od prvih tačaka o kojima smo razgovarali kada je počelo sve ovo bilo je pravo Srba da glasaju za predsednuika Srbije i parlament", rekao je Vulin. On ne očekuje da vanredni parlamentarni izbori na bilo koji način uspore formiranje Zajednice srpskih opština. "Formiranje te zajednice možda će sačekati da se završe izbori u Kosovskoj Mitrovici, mada ni to ne mora da čeka", rekao je Vulin, koji je dodao da očekuje da će ga odbornici sa liste "Srpska" u Mitrovici danas ili sutra upoznati sa kandidatom za gradonačelnika. Budući da će i ZSO biti tema daljeg dijaloga sa Prištinom, Vulin je rekao da je Upraljački tim koji je nastao odlukom Brisela na predlog četiri opštine na severu Kosova ima pripremljen ili je blizu kraja teksta statuta. "Dogovorićemo se kada će početi rad na tome što je Upravljačkim tim pripremio. Statut je glavna stvar - on će odredjivati budući život Srba na Kosovu i Metohiji", rekao je Vulin. Na pitanje šta podrazumeva pravno-obezvazujući dokument, Vulin je naveo da niko nije pominjao pravno obavezujući dokument iako on vodi poglavlje 35 koji se odnosi na Kosovo i Metohiju u pregovorima sa EU, a skrining za tu oblast uradjen. "Prvo bi neko morao da izadje pred nas sa tim dokumentom...Ako je to priznanje Kosova hajde da ne gubi vreme - neće ga niko potpisati", poručio je Vulin. Govoreći o vanrednim parlamentarnim izborima, Vulin je rekao da je promena premijera i razmena ministarstava mogla odmah da se uradi, ali da nije stvar u tome, već da je potrebno videti ko ima najveće poverenje nacije, pa da ima i najveću odgovornost. "Počeli smo pregovore sa EU, imamo nastavak dijaloga sa Prištinom, bitno je sprovesti ekonosmke reforme i videti šta sindikati i narod misle - pa neka kažu na izborima imamo li poverenje", rekao je Vulin, koji je naveo da će Pokret socijalista čiji je predsednik i na ove kao i na prethodnim izborima ići sa SNS.
