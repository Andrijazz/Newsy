> Izvor: B92
> Datum: utorak 21.01.2014
> Rubrika: info_politika
> Naslov: Puno argumenata za i protiv izbora
> Članak:

Beograd -- Stanislava Pak Stanković ocenila da ima puno argumenata i za i protiv održavanja vanrednih parlamentarnih izbora.
Na pitanje kako ocenjuje rad vlade, savetnica za medija predsednika Republike je u intervjuu za Naše novine odgovorila da se u medijima vlada često kritikuje i da nema podrške za nesumnjivi napor koji se ulaže da bi se stanje u zemlji popravilo.
Ona kaže da "zabrinjava činjenica da nema uvek potrebnog jedinstva" u vladi i da "ne bi smelo da bude disharmonije oko dogovorenih političkih ciljeva, i oko toga kako će se ostvariti". "Ponekad se ima utisak da premijer i članovi vlade ne sarađuju onako kako to građani očekuju", podvukla je Pak Stanković. "Možda bi pojedinci bili mnogo bolji sa nekim drugim timom, ali sigurno znam da bi prvi potpredsednik bio odličan sa svakom ekipom. Da to nije moguće, on bi izašao iz te priče", ocenila je savetnica predsednika Republike. Ona je dodala da "različiti stručnjaci daju svoj sud o radu pojedinih ministarstava" koji često bez ozbiljnih argumenata, daju paušalne ocene o pojedinim odlukama bez sagledavanja svih okolnosti koje su na njih uticale. "Smatra se da se može bolje, da se prave greške koje zbunjuju građane. Međutim, prosto je nemoguće da se za nešto više od godinu dana otklone posledice decenijskih ozbiljnih propusta koje je prethodna vlast činila" rekla je ona. "Meni se čini da bi stvari bile drugačije da imamo jaku opoziciju koja bi ukazivala na probleme na ozbiljan i konstruktivan način", ocenila je ona. Zajedno bi trebalo da se potrudimo i da vidimo šta možemo da uradimo da bi se ekonomsko i socijalno stanje poboljšalo, kazala je Pak Stanković. Ona je rekla i da su urađene stvari koje nisu ni pokrenute više od 20 godina, da nema pretvaranja, da je iskrenost sastavni deo komunikacije i postoji svest o stvarnim problemima građana i posvećenost da se oni reše. Na pitanje da li su potrebni vanredni parlamentarni izbori ona je rekla da ima mnogo razloga i za i protiv. "Odluka će zavisiti od toga šta je u najboljem interesu građana. Problema ima i oni se moraju rešavati. Da li su izbori jedino rešenje teško je reći. Činjenica je da je teško da se zacrtani ciljevi ostvare u relativno kratkom roku. Disharmonije u vladi ne sme da bude. Da bi se dobro radilo potrebno je da svi učestvuju, da se dogovaraju i da im je motiv dobrobit Srbije", rekla je ona. Na konstataciju da iz SPS stižu glasovi da će pristati na izbore, ako budu raspisani I predsednički i pitanje da li tako nešto moguće, Pak Stanković je objasnila da je drugačiji put koji vodi do predsedničkih izbora, od onog za parlamentarne. Ona je napomenula i da predsednika biraju građani republike Srbije neposredno, a da vladu bira i smenjuje Skupština. "Što se tiče uslovljavanja parlamentarnih izbora predsedničkim, isto tako možemo reći da bi neke stranke koje su trenutno u vlasti možda u drugačijoj konstelaciji, konstruktivniju ulogu imale u opoziciji..." poručila je Pak Stanković. Na podsećanje da je predsednik Srbije Tomislav Nikolić imao primedbe na rad policije, prisluškivanje, gume, kamere...ona je rekla da predsednik ima primedbe na rad pojedinaca i pojedinih grupa, koje očigledno ne rade svoj posao u interesu građana. "Problem je veoma složen i pitam se da li ministar nema uticaj na te pojedince, ili ne želi ništa da uradi da se to promeni", rekla je ona. Kako je dodala premijer je u izjavi povodom hapšenja osumnjičenih za ubistvo Slavka Ćuruvije čestitao malobrojnima zato što je ta akcija izvedena u potpunoj tajnosti. "Niko nije preneo da on to očekuje i u drugim akcijama, kao što je GROM. Ta akcija nije u potpunosti uspela zato što su pojedinci bili obavešteni. Što se tiče guma i kamera, to su sitni propusti, namerni ili slučajni i očekujemo da se više ne ponove", navela je Pak Stanković. Prema njenim rečima predsednik Srbije je na čelo Biroa za koordinaciju službi bezbednosti postavio čoveka od najvećeg poverenja. "Biro je telo koje je paradigma dobre saradnje, jer ima vidljive rezultate, koje prepoznaju i građani i međunarodna zajednica. Kada postoji dobro upravljanje, koordinacija i prava raspodela snaga u odnosu na autoritet i znanje, ciljevi se brzo i efikasno realizuju. Naravno postoje oni koji u svemu vide manu i grešku. Na to se ponekad ne treba obazirati, jer za dobrim konjem se prašina diže", kazala je ona. Na pitanje kakav je predsednik Nikolić kao šef, ona je rekla da je velika čast raditi kao savetnik predsednika Nikolića. "Posebno zato što se stalno uveravam koliko on iskreno voli Srbiju. On od saradnika ne izvlači maksimum vikom, već visokom dozom empatije. Niko od nas ne želi da ga razočara, jer on to ne zaslužuje. Puno sam od njega naučila, ima neverovatan dar da opčini sagovornike. U razgovoru sa stranim državnicima on ostavlja utisak obaveštenog, dobronamernog i svojoj zemlji posvećenog predsednika", rekla je Pak Stanković.
