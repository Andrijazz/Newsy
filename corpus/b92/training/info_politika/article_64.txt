> Izvor: B92
> Datum: petak 10.01.2014
> Rubrika: info_politika
> Naslov: Vojvođanski Hrvati zadovoljni
> Članak:

Beograd -- Predsednik Srbije Tomislav Nikolić razgovarao s predstavnicima hrvatske nacionalne manjine u Srbiji, koji su istakli da je njihov položaj zadovoljavajući.
Nikolić je rekao da su u Srbiji pokrenute promene koje se ne mogu zaustaviti i da je nemoguće da dođe neka vlast koja bi pogoršala odnose između srpskog naroda kao većinskog u Srbiji i građana druge nacionalnosti.
Sagovornici predsednika su istakli da je položaj hrvatske manjine u Republici Srbiji zadovoljavajući, saopštila je služba predsednika Srbije za saradnju s medijima. Ustavom zagarantovana prava a naročito u oblasti kulture, obrazovanja, informisanja, službene upotrebe jezika, uglavnom se primenjuju, istakli su pripadnici te manjine. Međutim, u primeni propisanih standarda postoji prostor za unapređenje kroz koordinaciju i dodatno zauzimanje svih zainteresovanih strana, istakli su pripadnici hrvatske manjine i dodali da bi se to moglo ogledati u ulaganju u objekte hrvatske zajednice. Jedan od takvih projekata mogao bi biti adaptacija zgrade sedišta Zavoda za kulturu vojvođanskih Hrvata u Subotici, koja je kupljena sredstvima Republike Hrvatske. Predsednik Nikolić i njegovi sagovornici saglasili su se da je u interesu i Srbije i Hrvatske da na sve moguće načine dođu do boljih odnosa i da uvek ima prostora za poboljšanje saradnje. Delegaciju hrvatske nacionalne manjine su činili Petar Kuntić predsednik DSHV, Slaven Bačić predsednik Hrvatskog nacionalnog veća i Tomislav Žigmanov direktor Zavoda za kulturu vodjvodjanskih Hrvata.
