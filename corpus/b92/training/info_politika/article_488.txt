> Izvor: B92
> Datum: ponedeljak 3.02.2014
> Rubrika: info_politika
> Naslov: Dačić opoziciji: Vi ste prošlost
> Članak:

Beograd -- U prostorijama SPS lider stranke Ivica Dačić, vođa Jedinstvene Srbije Dragan Marković i zamenik predsednika PUPS Milan Krkobabić potpisali koalicioni sporazum.
Lideri SPS-PUPS-JS dogovorili su se da i na predstojeće vanredne parlamentarne izbore 16. marta izađu zajedno.
"Danas niko ne može da odgovori na pitanje kako će biti formirana vlada, o tome ćemo posle izbora razgovarati sa Srpskom naprednom strankom posle izbora", kazao je Dačić posle potpisivanja sporazuma.
"Mislim da ćemo svi koji činimo sadašnju vladajuću koaliciju imati ogromnu većinu posle izbora, a videćemo da li ćemo ostati u vladi. Svako će imati mesto koje mu dodeli narod. Svestan sam da te svako ceni onoliko koliko si jak", rekao je Dačić. Dačić je podsetio da je koalicija SPS-PUPS-JS najviše glasova osvojila na izborima 2012. godine, oko 14,5 odsto ili 550.000 glasova. "Kampanja i izbori su samo prvo poluvreme, kratak predah posle kojeg smo spremni da nastavimo utakmicu, odlučujemo, sprovodimo reforme, nastavimo evropskim putem, zapošljavamo... Na izbore ne izlazimo da bi tražili podršku da ostanemo na vlasti, nego podršku za ono što smo radili, za ideje, politiku, Srbiju. Hoćemo da pokažemo da možemo još više", rekao je Dačić. Dačić je istakao da će koalicija SPS-PUPS-JS "nastaviti da bude u funkciji radničkih interesa" i onih koji žive od svog rada. "Kako da ne govorimo o socijalnoj pravdi koja je i ustavna kategorija, ako je prosečna plata manja od 50.000 dinara, a prosečna penzija oko 200 evra", rekao je Dačić. Dačić je oštro kritikovao opozicione lidere Dragana Đilasa, Borisa Tadića, Čedomira Jovanovića i Nenada Čanka, koji, kako je ocenio, hoće u koaliciju sa SNS. "Čini mi se da je suština postojanja nekih stranaka da izbace našu koaliciju iz vlasti. Da li možda imaju neki drugi cilj? Mi smo cigle kojima su nas gađali iskoristili da izgradimo nove temelje i ponosni smo na ono što smo uradili", rekao je Dačić. Dačić je istakao da je cilj opozicionih optužbi upućenih predsedniku SNS Aleksandru Vučiću za diktaturu i stvaranje autokratskog režima da oni koji ih izgovaraju uđu u vlast.Upravo potpisano i nastavljeno uspešno koaliciono partnerstvo: #SPS #PUPS #JS! Idemo dalje u nove pobede! pic.twitter.com/0Sm6hXv11z Dijana Vukomanović (@vukomand) February 3, 2014
Upravo potpisano i nastavljeno uspešno koaliciono partnerstvo: #SPS #PUPS #JS! Idemo dalje u nove pobede! pic.twitter.com/0Sm6hXv11z

"Tadić i ostali su bogovi demokratije, Amon Ra, Zevs i ostali. Spustite se malo na zemlju! Ne postoji vakcina za vaš povratak na vlast, vi ste prošlost", rekao je Dačić. Dačić je odbacio kritike da je njegova stranka "vakcina protiv reformi" i pozvao opozicione lidere da u kampanji kažu da je njihov reformski program otpuštanje 50.000 radnika. "Od 2000. godine otpušteno je 800.000 radnika. Od 2008. do 2012. godine otpušteno je 400.000 radnika. Videli smo te njihove reforme", rekao je Dačić. Dačić je na pitanje o šefu izbornog štaba SPS-a i koalicije odgovorio da je video da se u medijima pominje Branko Ružić i dodao da su kadrovske promene u partijama normalna i redovna pojava. Predsednik Jedinstvene Srbije Dragan Marković toliko je na konferenciji za novinare hvalio Dačića da ga je ovaj na kraju zamolio da ne preteruje. Dačić, Marković i Krkobabić rekli su da će njihova koalicija ostati jedinstvena i posle izbora. Ovo je treći put zaredom da te stranke na izbore izlaze u ovom sastavu, s obzirom na to da su i 2008. godine i 2012. godine nastupale zajedno na republičkim izborima. LDP poručila je danas lideru SPS-a Ivici Dačiću da "prevarantskoj politici" naslednika Slobodana Miloševića više nije mesto na vlasti u vremenu evrointegracija.


