> Izvor: B92
> Datum: sreda 12.02.2014
> Rubrika: info_politika
> Naslov: SNS: Vlada Vučićeva ili Miškovićeva
> Članak:

Beograd -- Sledeću vladu formiraće SNS na čelu sa Aleksandrom Vučićem ili oni čiji će "suštinski šef" biti Miroslav Mišković, tvrdi potpredsednik SNS Nebojša Stefanović.
Stefanović je na RTV-u rekao da ne želi da licitira koje su to stranke, ali je naveo da misli na one koje poslednjih dana imaju "intenzivne kontakte s vlasnikom Delta holdinga Miroslavom Miškovićem u pokušaju da osiguraju nastavak svojih beneficija".
"Biramo između vlade na čelu sa Vučićem, koja će da okupi sve koji budu želeli da prihvate dubinske refomre, nastavak borbe protiv kriminala i korupcije, evropske integracije ili vlade čiji će suštinski stožer Mišković", rekao je Stefanović. On je dodao da je jasno da postoji grupa kojoj ne odgovara da Vučić bude na vlasti i istakao da je priča da SNS sigurno dobija izbore "uljuljkivanje javnosti i način da se građani demotivišu i ne izađu na izbore". "Voleo bih kad bi svi sa pravom glasa izašli na izbore i pokazali da li podržavaju borbu protiv korupcije i kriminala", rekao je Stefanović i dodao da su Srbiji potrebne brže reforme. Stefanović nije govorio o tome koja stranka bi za SNS bila prihvatljiv partner posle izbora, ističući da će građani iskazati svoju volju, nakon čega će o koalicijama odlučivati na osnovu programa stranaka koje uđu u parlament. "Ne možemo u koaliciju sa nekim ko je, na primer, rekao posle hapšenja Miškovića da je on fin čovek", rekao je Stefanović i dodao da SNS treba podrška građana za čist mandat. Osvrćući se izjavu lidera SVM Ištvana Pastora da je za tu stranku prihvatljiv SNS, Stefanović je kazao da je sa njim imao dobru saradnju i da je za svaku državu dobro da uključi što više predstavnika manjina. Stefanović je naglasio i da je vlast pokazala hrabrost u borbi protiv korupcije gde, kako je rekao, prethodne nisu smele ali i dodao da na tome mora da se radi brže jer ima ljudi koji su ozbiljno korumpirani. On je rekao i da je "šokiran" hajkom na ministarku energetike i potredsednicu SNS-a Zoranu Mihajlović zbog izjave da određeni novinari kriminalizuju SNS, zato što se, kako je kazao, usudila da iznese svoje mišljenje.
