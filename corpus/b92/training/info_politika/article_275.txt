> Izvor: B92
> Datum:  
> Rubrika: info_politika
> Naslov: Mirović:Do subote odluka o izborima
> Članak:

Beograd -- Potpredsednik SNS Igor Mirović kaže da će najkasnije do subote Aleksandar Vučić i stranački organi doneti odluku da li će se vanredni izbori održati 16. marta.
Izbori u Beogradu biće održani 16. marta.
"U naredna tri dana očekujemo odluku predsednika stranke Aleksandra Vučića, a veći deo članova Predsedništva se već izjasnio za vanredne parlamentarne izbore", rekao je Mirović gostujući na RTS. Mirović veruje da će posle izborne skupštine, koja će, kako je najavljeno, doneti promene u Glavnom odboru i Predsedništvu stranke, ostati na mestu potrpedsednika. Govoreći o kritici predsednika Srbije Tomislava Nikolića povodom rezultata akcije "Grom 2", Mirović je rekao da predsednik države ima pravo na kritiku, ali da se, s druge strane, moraju uvažiti i napori MUP-a, koji su, kako je rekao, vidljivi i merljivi. Upitan da li je to bila kritika i na račun prvog potpredsednika Aleksandra Vučića, Mirović je rekao da se propusti mogu ispraviti, da se određene akcije moraju i pohvaliti, i ocenio da je krenula žestoka borba protiv kriminala i korupcije. Mirović, koji je i ministar regionalnog razvoja i lokalne samouprave, rekao je da je početak pregovora sa EU odlična vest, jer je stvorena perspektiva za ekonomski razvoj. "Već imamo veliki broj investitora, kontakata, koji tu vest pozdravljaju i već najavljuju konkretne korake", rekao je Mirović. Govoreći o kritikama projekta "Beograd na vodi", Mirović je rekao da je običaj da se u Srbiji kritikuju važni projekti od kojih će zemlja imati veliku korist i dodao da se mora poštovati zakonska procedura, ali i vizije onih koji žele da ulažu u Srbiju. On je ocenio da je projekat jedan od najvažnijih u Beogradu i Srbiji i da predstavlja veliku razvojnu šansu za privredu glavnog grada, ali i razvoj cele zemlje, navodeći da se takav projekat ugovara "jednom u nekoliko decenija". "Naša namera je da Beograd i Srbija izvuku konkretnu finansijsku i ekonomsku korist. Mi ćemo štititi naše interese, ali moramo uvažiti i interese onih koji hoće da ulažu u zemlju", rekao je Mirović.

Šef Poslaničke grupe Srpske napredne stranke u Skupštini Srbije Zoran Babić izjavio je danas da će SNS u narednih nekoliko dana doneti odgovarajuće odluke posle kojih će se krenuti napred i dodao da su vanredni parlamentarni izbori jedna od mogućnosti. Na pitanje novinara koji je "dan D" kada će biti doneta odluka, Babić je, gostujući u Jutarnjem programu TV Pink, odgovorio da veruje da će to biti do vikenda, odnosno do vanredne skupštine SNS. On je rekao da je u proteklih 15 do 20 dana, otkako se ta tema otvorila, bilo glasova i za i protiv vanrednih parlamentarnih izbora i da je građanima u Srbiji ta tema "preko glave". Babić je ponovio da je zagovornik vanrednih parlamentarnih izbora, jer smatra da je za zacrtani rok i cilj da se do 2018. završe zakonodavne aktivnosti usklađivanje domaćeg zakonodavstva sa zakonodavstvom EU, odnosno da bi 2020. bilo ostvareno punopravno članstvo u EU, neophodan jači kapacitet Vlade i Skupštine Srbije. Da bi jedan zakon prihvatili građani, mora "frontmen" za predlagača da bude čovek koji ima najveće poverenje u društvu, a to je prvi potpredsednik Vlade i predsednik SNS Aleksandar Vučić, smatra Babić. "Nemamo pravo na grešku", naglasio je Babić i dodao da je cilj da bude doneta odluka koja će biti u najboljem interesu ne SNS, nego da se razmišlja o efektu o tome šta će ova vlada, odnosno buduća vlada moći i u kojem kapacitetu da uradi.
