> Izvor: B92
> Datum: nedelja 26.01.2014
> Rubrika: info_politika
> Naslov: SDPS: Na izbore u koaliciji sa SNS
> Članak:

Beograd -- Glavni odbor Socijaldemokratske partije Srbije odlučio je da ta partija na vanredne parlamentarne izbore i izbore u Beogradu nastupi u koaliciji sa SNS.
"Socijaldemokratska partija Srbije postigla je sa Srpskom naprednom strankom dogovor oko politike i principa buduće vlade, kao i o neophodnosti nastavka sveukupnih reformi u našoj zemlji", navodi se u saopštenju stranke na čijem je čelu Rasim Ljajić.
U saopštenju se dodaje da dogovor između dve partije predviđa i da nakon vanrednih parlamentarnih izbora u najkraćem roku bude formirana mala i efikasna vlada, koja će se punim kapacitetom posvetiti rešavanju ekonomskih i socijalnih problema svih građana Srbije. "Tokom sutrašnjeg dana očekuje se konkretizacija postignutog dogovora u pojedinostima, vezanim za raspored na izbornim listama i tok predizborne kampanje", dodaje se.
