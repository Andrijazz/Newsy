> Izvor: B92
> Datum: utorak 14.01.2014
> Rubrika: info_politika
> Naslov: Više šansi da se ne usaglasi Statut
> Članak:

Novi Sad -- Zamenik predsednika LSV Bojan Kostreš izjavio da su veće šanse da Statut APV ne bude u roku od 6 meseci usaglašen sa Ustavom nego da se napravi konsenzus.
Kostreš je rekao da je razlog zbog kog veruje da u roku od šest meseci neće biti postignut konsenzus o Statutu u tome što od donošenja Ustava Srbije 2006. "ne postoji jasno definisana politička volja šta većina stranaka želi da uradi sa Vojvodinom, da li Vojvodina treba da bude autonomna pokrajina ili ne i u kom nivou ta autonomija treba da postoji".
"Kada se postigne politički konsenzus između levice i desnice, građanske i nacionalne opcije, vlasti i opozicije, odnosno svih onih relavantnih političkih snaga,kada se dogovorimo da li Vojvodina treba da ima autonomiju, onda će pitanje Statuta biti vrlo brzo rešeno", smatra Kostreš. On je dodao da ne postoji jasna politička ideja kako treba da izgleda vojvođanska autonomija i da li ta autonomija uopšte treba da postoji. "Pitanje Statuta će biti samo tema za dnevnopolitička nadgornjavanja i raskusurivanja o nekim drugim stvarima kao što su, recimo, vladajuća većina u Vojvodini, a ne suština rešavanja problema, a to je pozicija Autonomne pokrajine Vojvodine u ustavno prvnom sistemu Republike Srbije", kazao je Kostreš.
