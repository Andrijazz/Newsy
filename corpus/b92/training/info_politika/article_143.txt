> Izvor: B92
> Datum:  
> Rubrika: info_politika
> Naslov: Ne trebaju nam izbori, najjači smo
> Članak:

Beograd -- Potpredsednica SNS Zorana Mihajlović izjavila je da SNS-u vanredni parlamentarni izbori možda i ne trebaju, jer su najjača stranka, ali bi ubrzali reforme.
Mihajlović je gostujući na RTS rekla da su za sada jedino izvesni izbori u Beogradu i da će, ukoliko bude vanrednih parlamentarnih izbora, kandidat naprednjaka za premijera biti njihov lider Aleksandar Vučić.
"Srpskoj naprednoj stranci možda uopšte izbori ne trebaju - mi smo najjaca stranka, poverenje građana u SNS raste iz dana u dan što je retkost. Za sada je potpuno jasno da ćemo imati izbore u Beogradu, jer je Dragan Đilas izgubio većinu pošto je praktično privatizovao grad sa svojim prijateljima i poznanicima i izgubio poverenje koalicionih partnera", rekla je Mihajlović. Ona je ocenila da reforme moraju da budu brže, kao i da je aktuelna vlada uradila mnogo toga što druge pre nje nisu, a SNS će, kako je dodala, razgovarati na sednicama bilo Predsedništva, bilo Glavnog odbora, da li će Srbija ići na vanredne parlamentarne izbore. Mihajlović je ponovila da je jedan od razloga za raspisivanje izbora ubrzavanje reformi. Govoreći o situaciji u Beogradu, Mihajlović je rekla da je za nju pitanje hoće li građani privatizovan Beograd i Dragana Đilasa i njegove firme ili odgovornu vlast, a navela je i da se na tim izborima glasa za liste i da će SNS izaći sa timom za vođenje grada.
