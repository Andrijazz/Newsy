> Izvor: B92
> Datum: subota 25.01.2014
> Rubrika: info_politika
> Naslov: Izbori kao tržišno pozitivan korak
> Članak:

Beograd -- Odluka da se ide na izbore naići će na odobravanje finansijskih tržišta, izjavio je za Rojters Timoti Eš, šef analitike za tržišta u razvoju Standard Banke.
"Vlada sa novim i jakim mandatom biće dobro pozicionirana za ubrzavanje toka reformi", rekao je Eš, a prenosi Rojters.
"Gledamo na prevremene izbore kao na tržišno pozitivan korak. Zemlja se suošava sa značajnim izazovima u smislu fiskalne konsolidacije i fiskalnih reformi. Nakon prevremenih izbora SNS će verovatno izaći kao najjača stranka i ona bi sa obnovljenim mandatom mogla da preusmeri fokus na reformsku agendu. Očekujemo da će NBS održavati dinar stabilinim tokom izborne kampanje jer za to imaju dovoljne devizne rezerve, a referentna kamatna stopa je visoka. Takođe verujemo da će se nova Vučićeva vlada nakon izbora brzo ukljuciti u novi aranzman sa MMF-om", ocenio je Eš za Rojters.

Svetske agencije prenele su da će najjača srpska partija, Srpska napredna stranka, tražiti raspisivanje prevremenih izbora u Srbiji. Rojters navodi da zvaničnici SNS, partije desnog centra koja se visoko kotira u istraživanjima javnog mnjenja, smatraju da bi čvršći mandat te stranke doprineo ubrzanju ekonomskih reformi. Agencija primećuje da je za dobar rejting naprednjaka uglavnom zaslužna lična popularnost lidera SNS, prvog potpredsednika Vlade Srbije Aleksandra Vučića i njegove žestoke kampanje protiv političke korupcije. Vučić, navodi agencija, nije precizirao na koji način će dovesti do izbora - ako Predsedništvo njegove stranke, što se očekuje, tu ideju sutra podrži - s obzirom na to da se socijalisti premijera Ivice Dačića protive raspisivanju izbora. Analitičari ocenjuju da postoje dva načina za raspisivanje vanrednih izbora - ili će većina ministara podneti ostavku ili će SNS tražiti glasanje o poverenju u Skupštini i "oboriti" vladu. Rojters dodaje da je Vučić nekadašnji zagovornik "politike velike Srbije", a da je danas proevropski reformator, koji je prigrlio težnju Srbije da se priključi EU. Pregovori su, podseća Rojters, započeli 21. januara, ali male su šanse da se Srbija priključi Uniji pre 2020. Kako navodi AP, Vučić se nada da će mu prevremeni izbori omogućiti mandat premijera i vladavinu bez podrške socijalista čiji je lider Ivica Dačić aktuelni premijer. Vučić je zadobio popularnost zahvaljujući kampanji protiv korupcije, navodi AP. AFP prenosi ocene analitičara da SNS želi prevremene izbore da bi "kapitalizovala snažnu javnu podršku posle početka pristupnih pregovora Srbije sa EU i hapšenja bivših ministara i tajkuna, kao dela borbe protiv korupcije i organizovanog kriminala". "Ali, ekonomija se bori od izbora u maju 2012. i malo je napretka učinjeno kad je reč o obećanim reformama. Nezaposlenost u zemlji od 7,1 milion stanovnika je 20,1 odsto, javni dug raste, dug je 60 procenata BDP-a, a prosečna mesečna plata iznosi jedva 400 evra", navodi AFP. I agencije u regionu su izvestile o najavljenom raspisivanju izbora i ponovnom izboru Vučića za lidera SNS.
