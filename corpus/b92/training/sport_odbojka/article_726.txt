> Izvor: B92
> Datum: ponedeljak 5.08.2013.  
> Rubrika: sport_odbojka
> Naslov: GP: Srbija pobedila i Portoriko
> Članak:

Srpske odbojkašice ostvarile su maksimalni skor tokom prvog vikenda takmičenja u Gran Priju u Dominikanskoj republici.
U trećem meču, evropske šampionke su pobedile Portoriko sa 3:1, po setovima 25:22, 22:25, 25:17 i 25:22, posle 104 minuta igre.
Izabranice Zorana Terzića su prethodno bile bolje od selekcije domaćina i reprezentacije Češke.
U okviru drugog kola elitnog takmičenja Srbija će od petka do nedelje u "Pioniru" biti domaćin selekcijama Alžira, Sjedinjenih Država i Holandije. Opravdala je Srbija ulogu favorite protiv Portorika i ostvarila treću uzastopnu pobedu u Santo Domingu. Izgubile su izabranice Zorana Terzića, pomalo neočekivano, set protiv borbenih Portorikanki, ali su gostovanje u Dominikanskoj republici završile sa maksimalnim učinkom i samo jednim izgubljenim setom. Početak meča pripao je raspoloženim i motivisanim Portorikankama, koje su na prvom tehničkom tajm-autu imale četiri poena viška, 8:4, a na drugom tri - 16:13. Srbija je tek tada zaigrala kako ume i povela sa 21:19,zatim održala prednost do kraja, do konačnih 25:22 za vođstvo od 1:0. Od početka drugog seta se vodila ravnopravna i žestoka borba za svaki poen. Vodila je Srbija na prvom tehničkom tajm-autu sa 8:7, a na drugom je vodio Portoriko sa 16:14. U finišu seta Portorikanke su manje grešile i posle 22:22 sa tri uzastopna poena stigle do 25:22 i izjednačenja na 1:1. U trećem setu, Portorikanke su povele sa 5:0, a Srbija izjednačila na 7:7. Igralo se potom poen za poen, a ekipe su se smenjivale u vođstvu, sve do 17:17, kada je Srbija serijom 8:0 završila treći set sa 25:17 za vođstvo od 2:1. I u četvrtom setu su Portorikanke pružile jak otpor Srbiji. Posle izjednačene borbe na startu, Portoriko je poveo sa 11:9, a odgovor Srbije bila je serija od 6:1 za prednost od 15:12, odnosno 16:13 na drugom tehničkom tajm-autu. Vodila je Srbija sa 19:13, pa 21:14, da bi Portorikanke smanjile na 21:17. Posle 22:17 za Srbiju, Portoriko je osvojio tri vezana poena i smanjio na 22:20. Srbija je odgovorila sa dva uzastopna poena za 24:20. Realizovala je Srbija treću meč loptu za konačnih 25:22 i pobedu od 3:1.
