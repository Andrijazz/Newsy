> Izvor: B92
> Datum: četvrtak 4.10.2012.  
> Rubrika: sport_odbojka
> Naslov: Zvezda osvojila Superkup Srbije
> Članak:

Odbojkaši Crvene zvezde savladali su u "Šumicama" Vojvodinu NS seme i drugu godinu za redom osvojili Superkup Srbije.
Beogradski "crveno-beli" bili su bolji u tri seta (25:16, 25:22, 25:20).
Zvezda je prošlu sezonu završila kao prva u domaćem prvenstvu, dok je Vojvodina osvojila Kup Srbije. 

Novosađani su novu sezonu započeli sa dosta podmlađenom i izmenjenom ekipom, pošto je klub tokom leta napustilo šest igrača, a Andrija Gerić odlučio da završi profesionalnu karijeru.
Državnom prvaku pripao je prvi set pošto su bili ubedljivi i sa 25:16 savladali novosadske "crveno-bele"
Beograđani su bolje otvorili i drugi set, pošto su na startu poveli sa 6:4. Serviš greška zvezdinog odbojkaša pomogla je Vojvodini da se približi na poen razlike, međutim dobre odbrane "crveno-belih", primorale su trenera novosađana da zatraži tehnički tajm-aut. Ovaj prekid nije doneo očekivanu promenu u igri Vojvodine, pa je Zvezda povela sa 9:5. Vojvodina je zatim vezala tri poena, pa je ovaj put Zvezdin trener zatražio tajm-aut. U nastavku odbojkaši oba tima naizmenično su osvajali poene. Zvezda je pred kraj drugog meča uspela da se odvoji i dođe na tri poena prednosti 20:17. Ipak, Novosađani nisu bili spremni da se predaju, zaigrali su bolje, međutim, ne dovoljno da završe drugi set u svoju korist, pa je Zvezda slavila sa 25:22.
Treći set Vojvodina je nastavila u dobrom ritmu i povela sa 3:1. Odbojkaši Zvezde uprkos savetima trenera nisu uspeli da smanje prednost Novosađana, pa je rezultat na polovini trećeg seta 12:9. Novi tajm-aut trenera Zvezde doneo je i promene u igri njegovih izabranika. "crveno-beli" su ubrzo stigli do izjednačenja, a zatim i poveli. Pred kraj trećeg seta odbojkaši Zvezde imali su tri poena prednosti 19:16. Do kraja trećeg seta Zvezda je samo uvećavala prednost, bilo je 23:17, kada je Vojvodina uspela da prekine seriju Beograđana. Vezali su Novosađani dva poena, ali već sledeća greška značila je prvu set loptu za Zvezdu. "Crveno-beli" nisu iskoristili prvu set loptu, ali su osvojili sledeći poen i na kraju slavili sa 25:20.
