> Izvor: B92
> Datum: petak 1.06.2012.  
> Rubrika: sport_odbojka
> Naslov: EL: Odbojkašice startovale pobedom
> Članak:

Srpske odbojkašice pobedile su Mađarsku sa 3:0 na startu takmičenja u grupi A ovogodišnje Evropske lige.
Izabranice Zorana Terzića su do trijumfa u dvorani “Dudova šuma” došle sa 25:15, 25:12, 25:22, posle jednog sata i 11 minuta igre.
Toj utakmici prisustvovalo je 2.700 gledalaca, što je rekord u Evropskoj ligi, a zanimljivo je da je i prethodni držala subotička dvorana.
Uprkos tome što je u duel ušla oslabljena, naša selekcija nijednog trenutka nije pružila Mađaricama ni priliku da se vrati u meč. Nošene podrškom u "Dudovoj šumi", Terzićeve izabranice su se postarale da pruže odličnu odbojkašku predstavu i maksimalno ozbiljnom i angažovanom igrom porazile su Mađarsku.
Naredni meč srpske odbojkašice čeka u subotu od 20.15 protiv Španije, koja je u prvom meču prvog turnira A grupe pobedila Rumuniju sa 3:0.
