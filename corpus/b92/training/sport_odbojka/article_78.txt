> Izvor: B92
> Datum: subota 24.03.2012.  
> Rubrika: sport_odbojka
> Naslov: LŠ: Kan i Fenerbahče za titulu
> Članak:

Odbojkašice francuskog Kana i Fenerbahčea iz Istanbula boriće se za titulu najboljeg tima u ovogodišnjem izdanju Lige šampiona.
Kan, za koji igraju Ana Antonijević, Anja Spasojević, Milena Rašić i Amadea Duraković, u prvom polufinalu je slavio protiv Vilu Korteze iz Italije sa 3:1, po setovima 25:17, 26:24, 27:29 i 25:15, posle 102 minuta igre, na završnom turniru u Bakuu.
Na toj utakmici, posle duže pauze zbog povrede, u sastavu Kana je ponovo bila Amadea Duraković, dok Anja Spasojević nije igrala zbog povrede skočnog zgloba. U drugom polufinalu, Fenerbahče je pobedio Dinamo Kazanj iz Rusije sa 3:1, po setovima 17:25, 25:23, 25:17 i 25:18, posle 102 minuta igre. Finale se igra u nedelju od 16 časova, dok je utakmica za treće mesto na programu od 13 časova po srednjeevropskom vremenu.
