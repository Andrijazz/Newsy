> Izvor: B92
> Datum: utorak 2.04.2013.  
> Rubrika: sport_odbojka
> Naslov: EP: Prvi poraz kadetkinja
> Članak:

Ženska kadetska reprezentacija Srbije pretrpela je prvi poraz na Evropskom prvenstvu u našoj zemlji i Crnoj Gori, pošto je izgubila od Turske.
Naš tim je u poslednjoj utakmici četvrtog kola grupe B poražen sa 3:0, po setovima 25:18, 25:19 i 25:23, posle 76 minuta igre. Turska je zahvaljujući tom trijumfu obezbedila plasman u polufinale.
Utakmicu u dvorani Jezero posmatralo je 800 gledalaca, a sudili su Ilarija Vanji iz Italije i Mihail Kuculas iz Grčke. Tokom sva tri seta Turska je bila kvalitetniji rival, dok su izabranice Marijane Boričić pod pritiskom važnosti meča bile stegnute od početka utakmice. Srbija još uvek ima šanse za plasman u polufinale, jer pobeda u meču sa Nemačkom, u sredu od 20 časova, garantuje plasman u borbu za medalje. U ostalim mečevima četvrtog kola, Nemačka je pobedila Francusku sa 3:1, dok je Rusija istim rezultatom slavila protiv Holandije. U grupi A, koja se igra u Baru, utorak je bio slobodan dan.
