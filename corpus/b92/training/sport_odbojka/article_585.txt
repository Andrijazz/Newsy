> Izvor: B92
> Datum: nedelja 14.04.2013.  
> Rubrika: sport_odbojka
> Naslov: EP: Poraz Srbije u pet setova
> Članak:

Muška kadetska odbojkaška reprezentacija Srbije pretrpela je treći poraz na Evropskom prvenstvu koje se održava u našoj zemlji i Bosni i Hercegovini.
Ovoga puta bolja je bila Turska sa 3:2, po setovima 25:14, 21:25, 25:16, 19:25 i 15:7, posle 104 minuta igre.
Od početka meča, Turska je uspela da se rezultatski odvoji, dok sa druge strane, nisu pomagale ni izmene koje je napravio Milan Đuričić. Gosti su prvi set rešili u svoju korist sa 25:14.
Na startu drugog seta Turska je vodila sa 4:1, a posle  bilo je 8:7 i to je bilo prvo vođstvo naše selekcije u drugom setu. Turska je ponovo povela, da bi potom Srbija serijom 5:0 stigla do prednosti od 14:11. Usledila je zatim igra poen za poen. As servisom Nejića, Srbija stiže do 23:19, da bi Turska sa dva vezana poena smanjila na 23:21. Srbija zatim stiže do tri set lopte - 24:21. Realizovala je prvu za konačnih 25:21 i 1:1 u setovima. Izjednačena borba se vodila u trećem setu do rezultata 4:4, kada je Turska serijom 4:0 stigla do vođstva od 8:4. Uspešno su gosti održavali tu prednost. Na kraju, Turska je treći set dobila sa 25:16. U četvrtom setu se od početka igralo poen za poen. Zahvaljujući sjajnoj odbrani i smeču Dodića, Srbija je stigla do 19:15, a posle još jednog fantastičnog poena i do 20:15. Imali su domaći šest set lopti (24:18) i realizovali drugu, za konačnih 25:19 i izjednačenje na 2:2, odnosno prvi osvojeni bod na Prvenstvu Evrope. Povela je Turska na početku petog seta sa 4:1, pa 6:2, da bi se na promenu strana otišlo sa vođstvom Turske od 8:4. Održavali su razliku do finiša, kada su od 10:7, serijom 5:0 okončali set sa 15:7, za trijumf od 3:2. Ponedeljak je u B grupi u Beogradu slobodan dan, a utakmice četvrtog kola odigraće se u utorak, 16. aprila. Srbija će igrati protiv Bugarske od 20,00 časova. TABELA: 1. Rusija 3 3 0 9:0 9 2. Francuska 3 2 1 7:4 6 3. Finska 3 2 1 6:5 6 4. Turska 3 2 1 6:7 4 5. Srbija 3 0 3 3:9 1 6. Bugarska 3 0 3 3:9 1
