> Izvor: B92
> Datum: nedelja 26.08.2012.  
> Rubrika: sport_odbojka
> Naslov: Pavličević zadovoljan i tužan
> Članak:

Selektor ženske juniorske odbojkaške reprezentacije Srbije Ratko Pavličević rekao je da je zadovoljan, ali i tužan posle poraza od Turske.
"Moramo da budemo zadovoljni jer smo stigli do finala, da nam je neko pre šampionata ponudio srebro, oberučki bismo ga prihvatili. Savez je dosta uložio u nas, imali smo odlične uslove za trening i nije slučajno što smo uzeli medalju", rekao je selektor Ratko Pavličević.
Srpske odbojkašice su izgubile od domaće selekcije Turske u finalu Evropskog prvenstva pred 6.500 gledalaca, a prethodno su u grupnoj fazi takmičenja bile bolje od Turkinja. Najbolji bloker Evropskog prvenstva Mina Popović rekla je da postignut veliki uspeh. "Pružale smo dobre partije, ali u finalu smo skroz podbacile. Nismo smele. Čestitam reprezentaciji Turske, odigrala je na nivou i nismo uspele da dodjemo u situaciju da vodimo i kontrolišemo utakmicu. Imale smo par prilika, koje smo propustile. Hvala ekipi, bez njihove pomoći ne bih uspela da dodjem do ovog priznanja." Nataša Čikiriz istakla je veliki broj grešaka kao glavni razlog za poraz od Turske. "Da je utakmica odigrana u drugačijim uslovima, zlato bi pripalo nama. Ovako u hali sa puno domaće publike nismo mogle bolje. Nadam se da ćemo naredne godine na svetskom prvenstvu pružiti bolju igru."
