> Izvor: B92
> Datum: četvrtak 19.01.2012.  
> Rubrika: sport_odbojka
> Naslov: Odbojkašice dobile protivnice u EL
> Članak:

Srpske odbojkašice igraće u ovogodišnjem izdanju Evropske lige u grupi A sa Španijom, Rumunijom i Mađarskom.
Izabranice Zorana Terzića su trostruke uzastopne i do sada jedine pobednice u tom takmičenju.
S obzirom na ovogodišnji kalendar međunarodnih takmičenja, utakmice Evropske lige 2012. igraće se po novom sistemu, odnosno svaka od reprezentacija biće domaćin trodnevnog turnira, umesto domaćin tri vikenda, kao prethodnih godina.
Srbija će biti domaćin prvog turnira Evropske lige, koji će se odigrati od 1. do 3. juna. Finalni turnir na programu je u Karlovim Varima u Češkoj od 5. do 7. jula. Finalisti Evropske lige izboriće učešće na Gran Priju za 2013. godinu. U grupi B igraće Turska, Francuska, Bugarska i Švajcarska, a u C grupi Holandija, Češka, Izrael i Grčka.
