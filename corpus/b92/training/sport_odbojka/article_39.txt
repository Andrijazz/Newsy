> Izvor: B92
> Datum: sreda 15.02.2012.  
> Rubrika: sport_odbojka
> Naslov: I odbojka dobija 'oko sokolovo'?
> Članak:

Na finalnom turniru muške odbojkaške Lige šampiona u Lođu biće testirana tehnologija 'sokolovog oka', poznata sa teniskih turnira.
Sudije će 17. i 18. marta moći da provere prednosti tehnologije a kapiteni ekipa imaće pravo na po dva 'čelendža' po setu, pišu podgoričke Vijesti.
Ekipa koja bude u pravu imaće i dalje na raspolaganju dva 'čelendža' u tom setu. Kada jedna ekipa zatraži 'čelendž', ponovljeni snimak će gledati drugi sudija i kapiten ekipe koja je tražila proveru.
Sistem je uspešno testiran i implementiran u poljskoj ligi, prošle sezone samo u plej-ofu, ove od početka sezone. "Pozitivno sam iznenađena sistemom. Pomaže da se kontrolišu emocije i nervoza na terenu, sa jedne strane igrači ostaju mirni, dok su sa druge strane sudije uvek sigurne da će na kraju biti doneta ispravka odluka. Najzad, korišćenje ovog sistema ne utiče na normalan tok utakmice, jer se sve diskusije oko nekog poena brzo završavaju", rekla je Riet Oms, predsednica komisije za evropska takmičenja Evropske odbojkaške konfederacije a prenele Vijesti. Oms je potvrdila da će predsednik sudijske komisije CEV, Jan Rek, zajedno sa dvoje sudija koji će deliti pravdu na finalnom turniru u 'Atlas areni', ubrzo posetiti Poljsku da se bolje upoznaju sa sistemom. "Počastvovani smo interesovanjem i poverenjem koje nam je ukazao CEV, a primena 'čelendž sistema' učiniće finalni turnir još interesantnijim. Verujem da će ljubitelji odbojke u Poljskoj i širom Evrope moći da gledaju nezaboravan odbojkaški hepening", kazao je Konrad Pjehocki, predsjednik Belhatova, koji je i 2010. godine bio domaćin finalnog turnira LŠ.
