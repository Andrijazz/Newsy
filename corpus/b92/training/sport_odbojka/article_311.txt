> Izvor: B92
> Datum: subota 7.07.2012.  
> Rubrika: sport_odbojka
> Naslov: Vanja Grbić držao čas klincima
> Članak:

Proslavljeni srpski odbojkaš Vladimir Grbić u petak je osnovama odbojke na pesku učio preko 120 mališana na novosadskom Štrandu.
Prošle godine, tokom cele sezone preko 1.000 mališana je prošlo kroz Vip Beach Masters školu odbojke na pesku, pa su kompanija Vip mobile i Odbojkaški savez Srbije odlučili da ponovo potpuno besplatno najmlađima pruže priliku da otkriju i razviju sopstvene potencijale za taj sport.
"Zadovoljstvo mi je što sam deo ovog projekta, što ću raditi sa mališanima i pomoći im da se bolje upoznaju sa odbojkom na pesku. U pitanju je vrlo zabavan sport, i siguran sam da ćemo se i deca i ja dobro provesti, a možda otkrijemo i neke skrivene talente koji će jednog dana predstavljati Srbiju na svetskom pesku", izjavio je Vanja Grbić. Deca će imati priliku da uče od profesora Vanje na novosadskom Štrandu i u subotu od 17 do 18 časova, kao i u nedelju od 14 do 15 časova.
