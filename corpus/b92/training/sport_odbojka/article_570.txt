> Izvor: B92
> Datum: nedelja 31.03.2013.  
> Rubrika: sport_odbojka
> Naslov: EP: Treća pobeda kadetkinja
> Članak:

Ženska kadetska odbojkaška reprezentacija ostvarila je i treću uzastopnu pobedu na Evropskom prvenstvu i došla na korak od plasmana u polufinale.
Srbija je u Kladovu, u trećem kolu B grupe, savladala Rusiju sa 3:1, po setovima 22:25, 25:19, 25:14 i 25:22, posle 107 minuta igre.
Utakmicu u dvorani Jezero posmatralo je 750 gledalaca, a sudili su Mihail Kuculas iz Grčke i Bojan Bardić iz Hrvatske.
U prvom setu se vodila velika borba, a Srbija je vodila od polovine seta do završnice, kada je bilo 21:17. Ipak, Ruskinje su preokrenule rezultat i prvi set dobile sa 25:22. U nastavku, izabranice Marijane Boričić su zaigrale mnogo bolje i ubedljivo dobile drugi i treći set prepustivši Rusiji 19, odnosno 14 poena. U trećem setu obe selekcije su se žestoko borile za svaki poen. U završnici, Srbija je vodila sa 16:13 i 17:15, a Rusija uspela da izjednači na 17:17. Posle tajm-auta, Srbija je serijom 3:0 stigla do vođstva od 20:17. Smanjila je Rusija na 20:19, a zatim i izjednačila na 21:21. Posle drugog tajm*auta Marijane Boričić, Srbija je sa dva uzastopna poena stigla do prednosti od 23:21. Imala je Srbija dve vezane meč lopte (24:22) i iskoristila je prvu as servisom Maje Aleksić za konačnih 25:22 i treći uzastopni trijumf Srbije, ovoga puta sa 3:1 protiv Rusije. U ostalim mečevima drugog kola, Turska je pobedila Nemačku sa 3:1 i takođe došla do treće pobede, dok je Holandija bila bolja od Francuske istim rezultatom. Ponedeljak je u Kladovu slobodan dan, a naše odbojkašice u narednom kolu, u utorak od 20 časova, igraju sa Turskom.
