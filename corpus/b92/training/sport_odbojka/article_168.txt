> Izvor: B92
> Datum: petak 18.05.2012.  
> Rubrika: sport_odbojka
> Naslov: Kolaković: Postoji napredak u igri
> Članak:

Selektor Srbije Igor Kolaković izjavio je da je tim propustio veliku priliku protiv Rusije, ali da je primetan napredak u igri u odnosu na turnir u Sofiji.
Srbija je na startu prvog turnira grupe A Svetske lige, poražena u petak ujutru od Rusije sa 3:2, u Japanu.
"Propustili smo šansu da pobedimo, vidljivo je da postoji napredak u odnosu na Sofiju, posebno kada je servis u pitanju. Mislim da imamo još prostora za poboljšanje za kvalifikacioni turnir u Tokiju i nastavak takmičenja u SL", rekao je Kolaković.
Srpski odbojkaši su kao i na turniru u Sofiji igrali sa dosta oscilacija, ali su uprkos izgubljena početna dva seta, uspeli da se vrate u meč i izjednače rezultat. "Počeli smo da igramo na pravi način u trećem setu. U prvom setu smo pri rezultatu 21:20 imali šansu, u drugom na 12:19, imali kontru koju nismo rezonski rešili, a Ruse je teško stizati kada naprave veliku prednost. Počnu da igraju slobodnije što smo mi osetili u odlučujućem setu", rekao je Kolaković.
Korektor Aleksandar Atanasijević rekao je da nacionalni tim nije bio na nivou prvaka Evrope. "Teška utakmica, gubili smo 2:0, bili bez igre, ali uspeli smo da se vratimo, a zatim greškama dozvolili Rusiji da pobedi. Možemo bolje, ovo danas nije bilo na nivou Srbije i nadam se da ćemo već protiv Kube to dokazati", rekao je Atanasijević. Kapiten Bojan Janić istakao je veliki broj servis grešaka i neiskustvo tima kao razlog poraza. "Ulazak u utakmice nije dobar, ne pamtim kada smo dobili prvi set. Znali smo šta nas očekuje, Rusi imaju novu ekipu, snažno serviraju. Uspeli smo da ih smirimo, ali nismo imali snage i strpljenja u završnici", rekao je Janić. Naredni protivnik srpskih odbojkaša je selekcija Kube, a meč je na programu sutra od šest sati ujutro po našem vremenu.
