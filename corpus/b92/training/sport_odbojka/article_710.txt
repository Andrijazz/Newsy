> Izvor: B92
> Datum: utorak 16.07.2013.  
> Rubrika: sport_odbojka
> Naslov: Novi Sad: EP u odbojci na pesku
> Članak:

U Novom Sadu otvoreno je Evropsko prvenstvo u odbojci na pesku – Novi Sad Masters 2013.
Jedan od najprestižnijih turnira koji se održava pod okriljem CEV treću godinu zaredom organizuju kompanija Vip mobile i Odbojkaški savez Srbije.
Turnir na Štrandu traje do subote, 20. jula, a ukupni nagradni fond iznosi čak 25.000 evra, koje je obezbedila kompanija Vip mobile. Ulaz na tribine je slobodan za sve posetioce, koje očekuje sjajan zabavni program, brojne nagrade i druga iznenađenja.
Za takmičenje se prijavilo čak 74 timova iz 28 evropskih zemalja, što već govori o velikom interesovanju takmičara i uzbudljivim mečevima koji nas očekuju u Novom Sadu. Srbiju će ove godine predstavljati četiri tima, i to Siniša Antonić/Slobodan Galešev, Saša Surla/Đorđe Klašnić i Miljan Kiković/Marko Nikolić, koji takmičenje kreću iz glavnog žreba, dok će se kroz mečeve u kvalifikacijama za ulazak u završnicu turnira boriti Nenad Simeunović/Nenad Tatić. Danas će u mečevima za ulazak u kvalifikacije kroz državnu kvotu, snage odmeriti timovi iz Austrije, Norveške, Švajcarske i Nemačke. Takmičenje se nastavlja u sredu kvalifikacionim duelima po sistemu jednostruke eliminacije na 2 terena, u kojima će se boriti 32 tima kroz 24 meča. Plasman na glavni deo turnira, u četvrtak i petak, obezbediće najboljih 8 timova iz kvalifikacija, gde ih čekaju 15 timova koji su obezbedili učešće na osnovu bodova na rang listi Evropske odbojkaške konfederacije, kao i srpski duo Miljan Kiković/Marko Nikolić, koji su dobili specijalnu pozivnicu (Wild card). Na novosadskoj obali Dunava, prvi put u istoriji odbojke na pesku, organizuje se i CEV kontinentalni kup u kadetskoj konkurenciji - kvalifikacije za Olimpijske igre mladih. Najbolje kadetkinje i kadeti iz Srbije, Švajcarske, Španije, Italije i Malte boriće se 19. i 20. jula na Štrandu za odlazak na plasman na najznačajnije takmičenje za sportiste starosti od 14 do 18 godina. U utorak od 17 časova počinje i Vip Beach Masters škola odbojke za najmlađe posetioce turnira uzrasta do 14 godina, koju će voditi naš proslavljeni odbojkaš Vanja Grbić. Časovi odbojke sa Vanjom biće nastavljeni i od srede do petka (17-19. jul) u terminima od 10 i 17 časova, kao i u subotu (20. jul) od 14 časova. Škola odbojke je besplatna i svi mališani koji žele da se oprobaju u ovom letnjem sportu treba samo da se pojave na peščanim terenima novosadskog Štranda.
