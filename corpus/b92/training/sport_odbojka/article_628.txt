> Izvor: B92
> Datum: ponedeljak 20.05.2013.  
> Rubrika: sport_odbojka
> Naslov: Odbojkašice: Testiranje i pripreme
> Članak:

Najbolje srpske odbojkašice okupile su se u ponedeljak u hotelu M, na testiranju pred početak priprema.
Tim koji će igrati u Gran Priju će u narednih sedam dana odraditi testiranja u Republičkom zavodu za sport.
Devojke koje se spremaju za Evropsku ligu odmah po okupljanju otputovale suu Rumu, gde će trenirati do početka takmičenja.
Seniorke Srbije, koje će treći put igrati u Gran Priju, zvanično će pripreme početi 12. juna. Naša reprezentacija će biti organizator grupe F drugog vikenda u Beogradu, od 9. do 11. avgusta, kada će ugostiti SAD, Holandiju i Alžir. Srpske odbojkašice će tokom prvog vikenda, od 2. do 4. avgusta, igrati u grupi B, u Santo Domingu sa domaćom Dominikanskom republikom, Portorikom i Češkom. Tokom trećeg vikenda, Srbija će od 16. do 18. avgusta igrati u grupi N u Vuhanu sa Kinom, Poljskom i Argentinom. Finalni turnir će se odigrati od 28. avgusta do 1. septembra u Saporou, u Japanu, a pored domaćina igraće i pet najuspešnijih selekcija posle interkontinentalnog dela takmičenja. U Evropskoj ligi naš tim igraće u grupi B, sa Belgijom, Nemačkom i Izraelom, dok će u grupi A biti Turska, Bugarska, Rumunija i Mađarska. Sistemom takmičenja je predviđeno odigravanje četiri turnira, posle kojeg će četiri najbolje selekcije igrati na finalnom turniru u Bugarskoj 13. i 14. jula. Plasman na završni turnir, pored Bugarske, izboriće pobednici grupa i najbolja drugoplasirana selekcija. Finalisti Evropske lige 2013. izboriće učešće u Gran Priju 2014. U B grupi, prvi turnir će se odigrati u Levenu, u Belgiji, od 14. do 16. juna, drugi u Subotici, od 21. do 23. juna, treći u Hamburgu, u Nemačkoj, od 28. do 30. juna, a četvrti u Ranani,u Izraelu, od 5. do 7. jula.
