> Izvor: B92
> Datum: utorak 27.11.2012.  
> Rubrika: sport_odbojka
> Naslov: Novi Pazar želi u četvrtfinale Kupa
> Članak:

Odbojkaši Novog Pazara dočekaće u sredu ekipu Mladog Radnika iz Požarevca u osmini finala Kupa Srbije.
Trener domaćina Radoslav Milić izjavio je da njegovi igrači prvi put ove sezone neće imati ulogu favorita.
"Dobili smo jednog od najtežih rivala i nismo favoriti iako beležimo odlične rezultate u Prvoj ligi. Obećavam veliku borbu i kvalitetnu utakmicu, jer želimo da ljubiteljima odbojke priredimo spektakl", rekao je Milić radiju “Sto plus”.
Novi Pazar se nalazi na prvom Prve lige, drugom rangu takmičenja, sa maksimalnim brojem bodova posle sedam kola, dok je Mladi radnik trećeplasirana ekipa u elitnoj Superligi. Požarevljani su prošle sezone igrali u finalu nacionalnog Kupa u Novom Sadu, ali su u meču za trofej poraženi od Vojvodine sa 1:3. "Nemamo šta da izgubimo, dok je kod rivala suprotna situacija. Treći put smo u ovoj fazi Kupa Srbije u poslednje četiri sezone i imaćemo odličnu priliku da vidimo gde smo u odnosu na jedan od najboljih domaćih timova", istakao je Milić. Novopazarce će predvoditi bivši reprezentativci, korektor Mladen Majdak i primač servisa Hamza Zatrić, dok će Kemal Šećeragić propustiti utakmicu zbog povrede. Ovaj prvoligaš je za tekuću sezonu angažovao tehničara Uroša Bulatovića i srednjeg blokera Marka Samardžića, doskorašnje igrače beogradskog Partizana. Meč osmina finala odbojkaškog Kupa Srbije izmedju Novog Pazara i Mladog radnika igraće se u sredu u 20.00, u sportskoj dvorani Pendik.
