> Izvor: B92
> Datum: četvrtak 27.12.2012.  
> Rubrika: sport_odbojka
> Naslov: Boričić: Borba za medalje u 2013.
> Članak:

Predsednik OSS Aleksandar Boričić rekao je da će sve selekcije u 2013. godini pokušati da nastave sa dobrim rezultatima.
Na koktelu u hotelu Metropol je promovisan novi kalendar, najavljena je izgradnja Odbojkaškog centra i pokretanje onlajn magazina.
"Ova godina je godina kontinuiteta, kada smo u Srbiju uspeli da donesemo evropske medalje. Naravno da su neki očekivali više, ali je najbitnije da nastavimo ovim putem", rekao je Boričić.
On je istakao da je glavni cilj borba seniorskih selekcija za medalje. "Sledeća godina će biti ona u kojoj ćemo organizovati dva Evropska prvenstva u kadetskoj konkurenciji. Treba napomenuti da su nam obe selekcije među šest u svetu, a prava je čast biti u društvu Brazila, Italije, Rusije... U 2013. naše seniorske selekcije brane titule, učinićemo sve da se opet bore za medalje. Imaćemo Svetsku ligu i Gran Pri, nadam se da sa novim izazovima dolazi nova realizacija, a posebno ćemo se koncentrisati na odbojku na pesku." Odvojkaški savez je na svečanosti dodelio trofeje "Naša budućnost" kadetkinjama Slađani Mirković i Mini Popović, članicama naše juniorske reprezentacije koja je na Prvenstvu Evrope osvojila srebrnu medalju. Specijalne plakete Saveza dobili su: Dejan Jovanović, Aleksandar Bićanin, Goran Čato, Miroslav Ristić, Zorica Bijelić, Ivan Peković, Mileta Adžić, Zoran Avramović i Nenad Golijanin.
