> Izvor: B92
> Datum: subota 12.01.2013.  
> Rubrika: sport_odbojka
> Naslov: Partizan partijom sezone dobio Vošu
> Članak:

Odbojkaši Partizana odigrali su partiju sezone i savladali novosadsku Vojvodinu sa ubedljivih 3:0 (25:16, 25:21, 25:14), u derbiju 12. kola Viener Superlige.
"Crno-beli" su do tek četvrte pobede u sezoni stigli predvođeni korektorom Minićem koji je ostvario 19 poena, dok je Nikolić dodao 11.
U ranije odigranim mečevima pobede su ostvarili Crvena zvezda, Đerdap i Radnički. U nedelju igraju subotički i ljiški Spartak.
Partizan je pružio možda i najbolju ovosezonsku partiju, Vojvodina je nadigrana u svim elementima igre, pa su crno-beli upisali izuzetno važna tri boda. Domaćin je sjajno počeo, pre svega zahvaljujući odličnom servisu, koji je potpuno poremetio prijem Novosađana. Vrlo brzo je Partizan stekao veliku prednost (8:3), ali su gosti na trenutak uspeli da odgovore na sličan način i priđu na dva poena manjka (11:9). Presudila je sjajna rola korektora Minića, koji je bio odličan i u napadu i na servis liniji, pa je Partizan serijom od sedam poena dobio prvi set - 25:16. Vojvodina je nešto bolja bila samo u drugom periodu, na početku su poveli sa 6:2 I držali su egal do 9:9. Ipak, ponovo se Partizan odlepio, a potom i izdržao nalet Vojvodine, čija igra je bolje delovala ulaskom mladog Strugara (19:17). Za potpuni preokret Novosađani nisu imali snage - 25:21. Sjajno je Partizan igrao i u nastavku meča, pa je već pri rezultatu 11:6 Salatić morao da zatraži tajm-aut. Nije mu to pomoglo, pravili su gosti isuviše grešaka da bi ozbiljnije ugrozili vrlo raspoloženu ekipu Partizana, koja je rutinski privela meč kraju - 25:14.
