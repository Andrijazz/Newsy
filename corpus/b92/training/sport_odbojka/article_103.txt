> Izvor: B92
> Datum: subota 7.04.2012.  
> Rubrika: sport_odbojka
> Naslov: WL: Crvena zvezda – Spartak (20.00)
> Članak:

Odbojkašice Crvene zvezde i Spartaka od 20 časova u dvorani Sportskog centra “Šumice” igraju drugi meč finala Wiener Städtische lige.
U prvom susretu viđena je vrlo dobra odbojka, svih pet setova i na kraju tesna pobeda aktuelnog šampiona.
‘Crveno-bele’ su tada bile za nijansu bolji rival, ali su Subotičanke dokazale da nisu slučajno stigle do borbe za trofej.
Svesna kvaliteta rivala je i libero Crvene zvezde, sada već iskusna Marta Valčić, kojoj je ovo prva sezona u klubu sa Marakane. "Ekipa iz Subotice igra strpljivo, ne prave mnogo grešaka. Naša prednost u prvom susretu je bio jak kolektiv, to nas je dovelo do startne pobede. Ipak, očekujem da ćemo podići igru na još viši nivo, jer nam je to potrebno za drugi trijumf u nizu", rekla je Marta Valčić. Iskustvo igranja u Ligi šampiona mnogo je značilo Crvenoj zvezdi. "Iskreno, iznenadilo me je koliko jako mogu da serviraju Subotičanke, posebno Tatjana Matić. Ipak, navikle smo već na to u Evropi. Opet, nije nam najbolje išlo u prijemu servisa, ali sigurna sam da možemo daleko bolje. Znamo gde smo grešile, ima prostora za napredak već u drugom meču finala", naglasila je Valčićeva. U redovima Spartaka, ipak, i dalje veruju da imaju šansu za titulu. "Ispustile smo veliku šansu, pokušaćemo sada to da ispravimo. Poraz je došao kao posledica neiskustva. Uverena sam da ćemo u drugoj utakmici mi da se radujemo, jer možemo do pobede", rekla je igračica Spartaka Sanja Mimišević.
