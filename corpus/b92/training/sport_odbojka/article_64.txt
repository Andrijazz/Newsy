> Izvor: B92
> Datum: ponedeljak 5.03.2012.  
> Rubrika: sport_odbojka
> Naslov: Srbima trofeji u Nemačkoj i CG
> Članak:

Srpski odbojkaši proteklog vikenda osvojili su trofeje u Kupu Nemačke i Crne Gore, sa Fridrihshafenom, odnosno Budvanskom rivijerom.
Nikola Rosić, Miloš Vemić, Nikola Jovović i Zoran Jovanović slavili su u Nemačkoj, a Nemanja Stevanović i Vladimir Čedić u Crnoj Gori.
Fridrihshafen je osvojio 11. titulu pobednika Kupa Nemačke, pošto je u finalu, u dvorani „Geri Veber“ u Haleu, savladao Đenerali Hahing sa 3:0, po setovima 25:23, 25:20 i 25:20.
Zanimljivo je da je Đenerali Hahing 2009. godine prekinuo seriju od osam uzastopnih trofeja Fridrihshafena. Sada je Fridrihshafen, posle tri vezana uspeha Đenerali Hahinga, osvojio titulu pobednika Kupa, 11. po redu. Rosić i Vemić su bili u startnoj postavi Fridrihshafena, dok Jovović i Jovanović nisu ulazili u igru.
U Crnoj Gori, Budvanska Rivijera osvojila je treću uzastopnu titulu pobednika Kupa Crne Gore. Budvanska Rivijera je u finalu, u dvorani Mediteranskog sportskog centra u Budvi, savladala Budućnost iz Podgorice sa 3:1, po setovima 25:13, 23:25, 25:12 i 25:20. U polufinalu, Budvanska Rivijera je pobedila Studentski centar iz Podgorice sa 3:0, po setovima 25:15, 25:10 i 25:17, dok je Budućnost savladala Jedinstvo iz Bijelog Polja sa 3:1, po setovima 25:17, 25:17, 21:25 i 25:14.
