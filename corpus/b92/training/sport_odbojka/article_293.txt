> Izvor: B92
> Datum: nedelja 1.07.2012.  
> Rubrika: sport_odbojka
> Naslov: Kolaković: Poraz zbog neiskustva
> Članak:

Selektor srpskih odbojkaša Igor Kolaković rekao je posle poraza od Rusije da su takve utakmice potrebne njegovim izabranicima.
Naš tim je poražen sa 3:2 od Rusije u poslednjem kolu četvrtog vikenda elitnog takmičenja u Novom Sadu, a još ranije je izgubio šanse za plasman na finalni turnir u Bugarskoj.
"Uslovi u dvorani bili su katastrofalni. Bila je nesnosna vrućina. To se naročito osetilo na igračima u prvom setu. Od drugog seta utakmica je bila kvalitetna i zanimljiva. Opet smo izgubili zbog neiskustva, ali momcima su potrebne ovakve utakmice da bi jednog dana pobeđivali velike rivale", rekao je Kolaković. Kapiten srpske reprezentacije Bojan Janić rekao je da on i njegovi saigrači nisu imali snage u petom setu, kada su i mogli do pobede. "Malo je falilo da pobedimo, a nismo imali ni snage. Rusi su bili izvanredni, posle prvog seta pomislio sam da će kraj biti brz. Ali, ova ekipa je još jednom pokazala karakter i kvalitet. Uspela je da se vrati u meč i to je naš najveći dobitak", istakao je Janić. Naredno takmičenje koje očekuje srpske odbojkašice su Olimpijske igre u Londonu, od 27. jula do 12. avgusta.
