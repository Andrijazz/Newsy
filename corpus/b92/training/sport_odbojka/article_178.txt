> Izvor: B92
> Datum: ponedeljak 21.05.2012.  
> Rubrika: sport_odbojka
> Naslov: Kolaković: Energija igrača sa klupe
> Članak:

Selektor srpskih odbojkaša Igor Kolaković rekao je da igrači sa klupe daju njegovoj selekciji potrebnu energiju.
“Igrači sa klupe imaju sjajnu energiju koja nam je potrebna i kada god su ušli u igru dogodile su se pozitivne stvari. Želja i ambicija je impozantna i to nam je dalo šanse da sustižemo protivnike u setovima koje smo gubili”, rekao je Kolaković.
Srbija je na prvom turniru Svetske lige u Japanu u prvom kolu poražena od Rusije, ali je potom pobedila Kubu i domaćina. "U prva tri meča smo što se tiče rezultata napravili više od očekivanog. Pobedili smo dve, a mogli smo i treću utakmicu da smo ranije shvatili da je to moguće. Ostalo je dosta prostora za neke stvari koje treba da radimo u kontinuitetu", naglasio je Kolaković. Kolaković je ocenio da je njegov tim napredovao u odnosu kvalifikacioni turnir za Olimpijske igre koji je nedavno završen u Sofiji na kojem su srpski odbojkaši poraženi u polufinalu. "Vidi se napredak u odnosu na turnir u Sofiji. Potrebno nam je vreme, ovde ćemo imati priliku da unapredimo stvari. Bilo je dobrog na ovom turniru, primetno je da smo u dosta mečeva imali visok nivo igre, bez obzira koji igrač je bio u terenu", zaključio je Kolaković. Reprezentativci Srbije će od 1. do 10. juna učestvovati u Tokiju na turniru Interkontinentalnih kvalifikacija za Olimpijske igre, što im je poslednja šansa da osvoje vizu za London.
