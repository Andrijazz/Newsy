> Izvor: B92
> Datum: nedelja 13.05.2012.  
> Rubrika: sport_odbojka
> Naslov: Italijani dobili vizu za London
> Članak:

Odbojkaška reprezentacija Italije obezbedila je plasman na OI u Londonu pošto je u finalnom meču na kvalifikacionom turniru u Sofiji savladala Nemačku.
Italijani su u areni Armejac slavili u pet setova posle više od dva sata igre. Po setovima 22:25; 24:26; 25:19; 25:22; 12:15.
Ekipa Maura Beruta lako je osvojila prvi set, pošto je vodila od početka. Veći otpor Nemaca video se već u drugom setu, međutim, Italijani su u završnici uspeli da preokrenu rezultat i povedu sa 2:0 u setovima.
U nastavku je usledila dominacija Nemačke ekipe, koja je prvo dobila treći set sa ubedljivih 25:19, a zatim i četvrti sa 25:22. Pobednik je odlučen u krajnje neizvesnom petom setu, koji je na kraju pripao Italijanima. Selekcija Italije u polufinalu je eliminisala i naš nacionalni tim koji, koji će vizu za London pokušati da izbori na turniru koji se održava u Tokiju od 1. do 10. juna.
