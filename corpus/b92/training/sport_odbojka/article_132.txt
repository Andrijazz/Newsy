> Izvor: B92
> Datum: sreda 2.05.2012.  
> Rubrika: sport_odbojka
> Naslov: Terzić: Kukavička igra
> Članak:

Selektor ženske odbojkaške reprezentacije Zoran Terzić rekao je da je utakmica bila baš onakva kakvu je očekivao, ali da ga je iznenadio period kukavičke igre.
Odbojkašice Srbije pretrpele su šokantan poraz, na startu kvalifikacionog turnira za Olimpijske igre u Ankari, od Holandije sa 3:2.
"Kao što smo se i nadali, bila je to utakmica sa puno uspona i padova i puno nerezonskih stvari. To ne iznenađuje, ali ono što iznenađuje je period kukavičke igre", rekao je Terzić.
"Kada smo imali veliko vođstvo, očekivali smo da protivnik pokloni pobedu, igrali bez napada, bez servisa i zato gubili veliku prednost i setove koji su praktično već bili dobijeni", kaže Terzić On je dodao da rezultatski ništa nije strašno, jer će duel sa Poljskom sigurno odlučivati o drugom mestu u grupi i plasmanu u polufinale. "Šteta za ovu utakmicu, ali ako ovako budemo igrali teško da možemo da računamo na pozitivan rezultat. Što se tiče Rusije još nismo gledali, ali imajući u vidu sastav svakako su prvi favoriti i videćemo koliko možemo da im se suprostavimo", zaključio je Terzić. Srednji bloker naše reprezentacija Nataša Krsmanović rekla je da su neke delove utakmice odigrale i bolje nego što su očekivale, ali da ne zna uzroke padova u igri. "Ne znam šta se desilo. Uđe voda u uši, stegnu se ruke. Posle onako izgubljenog četvrtog seta znalo se da ćemo izgubiti peti. Ne treba očajavati, verujem da ćemo dobiti Poljsku i nastaviti dalje", poručila je ona. Milena Rašić, koja je bila najefikasnija sa 23 poena, kaže da je jako teško kad vodiš 2:0, pa izgubiš 3:2. "Same smo krive, napravile smo dosta glupih grešaka. U sledećoj utakmici moramo da smanjimo greške", istakla je Rašić. Libero Suzana Ćebić je primetila kako je izgledalo da Holanđanke više žele pobedu. "Svojim greškama smo ih vratili u igru. Nadam se da ćemo ovo što pre zaboraviti i pripremiti se za sledeci meč", istakla je Ćebić. Srbija drugi meč na kvalifikacionom turniru u Ankari igra u četvrtak od 13 sati protiv Rusije, aktuelnog šampiona sveta.
