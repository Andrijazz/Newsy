> Izvor: B92
> Datum: utorak 21.05.2013.  
> Rubrika: sport_odbojka
> Naslov: Braća Grbić u 'Aleji slavnih'
> Članak:

Proslavljeni odbojkaški reprezentativci Vladimir i Nikola Grbić u petak će biti primljeni u "Odbojkašku Aleju slavnih", u Miliču u Poljskoj.
U saopštenju Odbojkaškog saveza Srbije navodi se da će na ceremoniji koja će se održati u petak od 17 sati u Miliču.
Pored braće Grbić u "Odbojkašku Aleju slavnih" biti primljeni i nekadašnji reprezentativac Italije Andrea Zorzi i bivši reprezentativac Brazila Žilberto Godoj Filjo Žiba.
Potpredsednik OSS Vladimir Grbić, koji je i član "Odbojkaške kuće slavnih" i najbolji igrač Evrope 2000. godine, osvojio je ukupno 13 nedalja. Na Olimpijskim igrama osvojio je zlatnu i bronzanu medalju, srebro na Svetskom prvenstvu, zlato, srebro i dve bronze na Evropskim prvenstvima, srebro i dve bronze u Svetskoj ligi i bronzane medalje na Svetskom Kupu, Svetskom kupu šampiona i Svetskom kupu izazivača. Dugogodišnji kapiten reprezentacije Nikola Grbić, koji je za najboljeg igrača Evrope proglašen 1997. godine, osvojio je ukupno 18 medalja. Na Olimpijskim igrama osvojio je zlato i bronzu, srebrnu i bronzanu medalju na Svetskim prvenstvima, zlato, srebro i četiri bronze na Evropskim prvenstvima, tri srebra i dve bronze u Svetskoj ligi i bronzane medalje na Svetskom Kupu, Svetskom kupu šampiona i Svetskom kupu izazivača. Porodica Grbić je na Evropskim i Svetskim takmičenjima osvojila ukupno 32 medalje. Miloš Grbić, otac Vladimira i Nikole, osvojio je bronzanu medalju na Evropskom prvenstvu u Beogradu 1975. godine.
