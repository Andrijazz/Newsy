> Izvor: B92
> Datum: četvrtak 20.06.2013.  
> Rubrika: sport_odbojka
> Naslov: Srpski klubovi dobili protivnike
> Članak:

U sedištu CEV u Luksemburgu u četvrtak je obavljen žreb za narednu sezonu u Kupu CEV i Kupu izazivača u obe konkurencije.
Naredne sezone u evropskim kupovima Srbiju će predstavljati, u ženskoj konkurenciji Crvena zvezda u Ligi šampiona i Partizan Vizura u Kupu CEV, a u muškoj konkurenciji Đerdap iz Kladova i Radnički iz Kragujevca u Kupu CEV, a Ribnica iz Kraljeva i Crvena zvezda u Kupu izazivača.
Partizan Vizura iz Beograda će u šesnaestini finala Kupa CEV u konkurenciji odbojkašica igrati protiv Azeraila iz Bakua, iz Azerbejdžana. Prvi meč će se odigrati 22. oktobra u Beogradu, a revanš 30. oktobra u Bakuu. Ukoliko eliminiše Azerail, Partizan Vizura će u osmini finala igrati protiv pobednika duela Olomuc (Češka) - Linc Šteg (Austrija). U konkurenciji odbojkaša, Đerdap iz Kladova će u šesnaestini finala Kupa CEV igrati protiv Tikerita iz Kokole, iz Finske. Prvi meč će se odigrati u Finskoj 23. oktobra, a revanš 30. oktobra u Kladovu. Đerdap će u osmini finala, ukoliko eliminiše Fince, igrati protiv pobednika dvomeča Malije Mili Pjango Ankara (Turska) - Lokomotiva Harkov (Ukrajina). Radnički iz Kragujevca će u šesnaestini finala Kupa CEV igrati protiv Hipo Amštetena iz Austrije. Prvi meč će se odigrati u Austriji 23. oktobra, a revanš 30. oktobra u Kragujevcu. Kragujevčani će u osmini finala, ukoliko savladaju Austrijance, igrati protiv pobednika duela Paok Solun (Grčka) - Mladost Marina Kaštela (Hrvatska). Odbojkaši Crvene zvezde će u drugom Kolu Kupa izazivača igrati protiv Hurikani Loime iz Finske. Prva utakmica će se odigrati 6. novembra u Beogradu, a revanš 27. novembra u Finskoj. Odbojkaši Ribnice iz Kraljeva će u drugom Kolu Kupa izazivača igrati protiv Valepa Sastamale iz Finske. Prva utakmica će se odigrati 6. novembra u Kraljevu, a revanš 27. novembra u Finskoj. Plasman u Balkanski kup izborili su Železničar iz Lajkovca u ženskoj, i Vojvodina NS Seme iz Novog Sada u muškoj konkurenciji. Pobednici Balkanskog kupa igraće u prvom kolu Kupa izazivača.
