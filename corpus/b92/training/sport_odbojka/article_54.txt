> Izvor: B92
> Datum: nedelja 26.02.2012.  
> Rubrika: sport_odbojka
> Naslov: Gerić: "Da vratimo publiku u Spens"
> Članak:

Najiskusniji odbojkaš Vojvodine Andrija Gerić rekao je posle osvajanja Kupa Srbije da je cilj njegove ekipe da vrati publiku u novosadsku halu Spens.
"Naš cilj je da vratimo publiku. Kvalitet nije bio na najvišem nivou, ali smo se trudili. Imamo prostora da napredujemo."
"Možemo da igramo mnogo bolje, imamo vremena da se spremimo za završnicu sezone. Drago mi je da se titula vratila u Novi Sad jer ova publika to zaslužuje", rekao je Gerić posle meča u Novom Sadu.
Vojvodina je u finalu Kupa u Novom Sadu pobedila Mladi radnik iz Požarevca sa 3:1 u setovima. Trener Vojvodine Nikola Salatić rekao je da je njegova ekipa igrala jako dobro, ali da može još bolje jer "ima dosta rezerve". "Znali smo da meč odlučuje za trofej i znali smo da ne smemo da odustanemo posle izgubljenog prvog seta. Voljni momenat je bio na visokom nivou. Protivnik je igrao jako dobro i doprineo da finalna utakmica bude jako zanimljiva", rekao je trener novosadske ekipe. Najefikasniji igrač Vojvodine u finalnom meču Milija Mrdak, koji je postigao 20 poena, kazao je da je njegova ekipa dokazala zašto je pre finalnog turnira važila za favorita. "Svi su nas videli kao favorite u Kupu, ali smo ušli stegnuto u polufinalu. Nismo očekivali da ćemo ovako lako dobiti danas. Znali smo da možemo dobro da odigramo ako ne pravimo greške iz prethodnog meča", kazao je Mrdak. Trener Mladog radnika Dragan Bonić rekao je da su njegovi igrači dali sve od sebe. "Dobar je osećaj igrati finale u ovakvom ambijentu. Vojvodina je zasluženo osvojila Kup, a moji igrači su dobro odigrali. Ne mogu ništa da im zamerim jer su večeras dali sve od sebe", rekao je trener Mladog radnika. Kapiten požarevačke ekipe Nikola Vasić rekao je da je sam plasman Mladog radnika u finale Kupa Srbije veliki uspeh. "Sam ulazak u finale je za nas veliki uspeh. Dali smo svoj maksimum, imali igru, ali su navijači Vojvodine presudili i odveli ih do sigurne pobede", rekao je Vasić. Selektor reprezentacije Srbije Igor Kolaković kazao je da u ekipama finalistima "ima materijala" za nacionalni tim. "Uvek ima materijala kada se gleda finale kupa ovako uspešne odbojkaške zemlje kao što je Srbija. Vojvodina je zasluženo pobedila, a čestitam i Mladom radniku na izuzetnoj borbenosti i njima je izuzetan uspeh što su igrali finale", rekao je Kolaković.
