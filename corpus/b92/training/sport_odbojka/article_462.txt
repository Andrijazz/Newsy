> Izvor: B92
> Datum: nedelja 16.12.2012.  
> Rubrika: sport_odbojka
> Naslov: Ribnica namučila Zvezdu u Kraljevu
> Članak:

Odbojkaši Crvene zvezde pobedili su Ribnicu u Kraljevu sa 3:2 (29:27, 25:16, 20:25, 21:25, 15:8) za skoro dva sata igre u derbiju 10. kola Viner štediše lige.
‘Crveno-beli’ su ubedljivo prvi na tabeli sa svih deset pobeda i 28 bodova, dok Ribnica zauzima četvrtu poziciju sa polovičnim skorom i 15 bodova.
Pred 500 gledalaca najefikasniji u Zvezdi bio je Petković sa 30 poena, Stoilović je osvojio 15, a Jakovljević 11 poena. Januzović i Radević predvodili su Kraljevčane sa po 17 poena, a Radović je imao 16.
Velika borba viđena je na startu meča. Crveno-beli su tokom većeg dela imali prednost od dva do tri poena, ali je u završnici Ribnica preokrenula (21:20). Smenjivali su se rivali u blagoj prednosti, a čvršćih nerava na kraju je ipak bila Zvezda - 29:27. To je ulilo dodatnu dozu samopouzdanja Beograđanima, koji su bili sjajni u drugom periodu. Doduše, Kraljevčani su imali samo tri poena minusa sredinom seta (16:13), ali su do njegovog kraja bili prilično loši - 25:16. Sve što su propustili, domaći su nadoknadili u trećem i četvrtom periodu. Treći su dobili dosta lako, četvrti ipak mnogo teže. Povela je tada Ribnica i sa 22:18, ali je Zvezda bila u opasnom naletu (22:21). Ipak, predvođeni iskusnim Mirkom Radevićem Kraljevčani tada osigurali bod - 25:21. Više od toga nisu mogli. Ulazak Lazara Koprivice umesto još rovitog Jakovljevića doneo je sigurnost Zvezdi na prijemu, ali u taj-breku su presudili ipak sjajni servisi gostiju, pre svega Filipa Stoilovića. U celom meču on je zabeležio sedam asova, uz samo pet servis grešaka. Na kraju Zvezda je osvojila dva boda - 15:8.
