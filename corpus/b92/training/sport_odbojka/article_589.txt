> Izvor: B92
> Datum: utorak 16.04.2013.  
> Rubrika: sport_odbojka
> Naslov: WL: Spartak na Zvezdu u finalu
> Članak:

Odbojkašice Spartaka sastaće se sa Crvenom zvezdom u finalu Wiener Städtische lige, pošto su u majstorici slavile sa 3:0 protiv Vizure.
Subotičanke su osigurale reprizu prošlogodišnjeg finala, iako je Vizura posle tri susreta polufinala vodila sa 2:1, ali nije imala snage da seriju privede kraju u svoju korist.
Spartak je najpre vratio brejk u Novom Beogradu u četvrtom meču, a potom je odigrao sjajno u majstorici koja im je donela drugo uzastopno finale doigravanja za titulu prvaka Srbije.
Vizura je šansu propustila u prvom setu. Odlično su gošće krenule, povele najpre sa 8:5, a na drugom obaveznom predahu imale su i velikih plus šest (16:10). Vodila je Vizura i sa 21:18 u završnici, ali ni to im nije bilo dovoljno da dobiju prvi set. Proradio je u najbotnijim momentima blok i servis Subotičanki, koje su uspele da preokrenu (22:21), a potom u neizvesnoj završnici i da reše prvi period igre u svoju korist sa 26:24. Iako je isti rezultat bio na kraju drugog seta, on je imao sasvim drugačiji tok. Ovoga puta Spartak je imao prednost tokom čitavog seta, a na kraju je Vizura zapretila. Vodile su Subotičanke sa 16:11, pa sa 21:18, ali su tek na razliku okončale taj period za 26:24. U trećem setu nije bilo nikakvih dilema. Od starta je ekipa Damira Petkovića nametnula ritam, a kad je stekla prednost od 20:8 sve je bilo gotovo. Vizura je uspela samo donekle da smanji razliku, ali je bio to njihov poslednji set u ovoj sezoni za 25:16. Finalna serija počinje u Beogradu već u četvrtak od 18 časova, dok je drugi duel na programu dva dana kasnije, takođe u "Šumicama". Treća utakmica igra se u Subotici 22. aprila, a šampion će postati ekipa koja prva dođe do tri pobede. NIS Spartak - Vizura Wall Art 3:0 (26:24, 26:24, 25:16) NIS Spartak: Raonić 7, Memišević (libero), Trnić 5, Cvetićanin 14, Helić 11, Vujčin, Atnatasijević, Medić 3, T. Matić 11, Radakov, Oluić, D. Matić. Trener: Damir Petković. Vizura Wall Art: Medarević 2, Petrović 1, Stepanović (libero), Lozo 3, Savić 6, Bojanić, Čikiriz 14, Buša 2, Mirković 5, Klačar, D. Bošković 1, T. Bošković 12. Trener: Slobodan Radivojević.
