> Izvor: B92
> Datum: subota 16.06.2012.  
> Rubrika: sport_odbojka
> Naslov: Briljantni odbojkaši pobedili Ruse!
> Članak:

Odbojkaška reprezentacija Srbije trijumfalno je započela drugi vikend Svetske lige.
Srbija je u Santo Domingu savladala Rusiju rezultatom 3:1 (25:23, 20:25, 25:20, 25:23).
Našoj selekciji to je treća pobeda u Svetskoj ligi, uz jedan poraz. Ovog vikenda Srbiju čekaju i utakmice sa Japanom i Kubom, koja je ovog puta domaćin u glavnom gradu Dominikanske republike.
Srpski tim je na put krenuo drastično podmlađen, sa većinom igrača mlađih od 21 godine i nekoliko debitanata, ali je već na startu pokazao ogroman potencijal momaka koji od kadetskih dana osvajaju odličja na svetskoj sceni. Kapiten Bojan Janić ulio je sigurnost mlađim saigračima, ali je pobeda nad Rusima bila trijumf timskog duha, sa čak pet igrača sa dvocifrenim učinkom u poenima i odličnim doprinosom Mihajla Mitića, kako u izgradnji napada, tako i u bloku. Osamnaestogodišnji Kraljevčanin Srećko Lisinac bio je pravo osveženje, čvrst u bloku, odličan na servisu, a njegov as u finišu četvrtog seta nepovratno je prebacio inicijativu na stranu Srbije i zapečatio sudbinu Rusima. Rame uz rame sa njim bio je sugrađanin Uroš Kovačević, koji je bio najbolji poenter tima sa 16 osvojenih poena.
Od samog starta bilo je jasno da sledi veliki duel. Rusi su vodili na oba tehnička tajm-auta i imali 20:17, ali je Srbija preokrenula i serijom 8-3 pobednički okončala prvi set. I u drugom setu Rusi su imali prednost od starta, a u ključnim trenucima njihov danas ubedljivo najbolji igrač Maksim Mihajlov vezao je dva asa (zvanično je najbolji server i poenter Lige šampiona), pa su Rusi uspeli da izjednače na 1:1. Mnogi su tada očekivali da će ruski tim preokrenuti, ali je posle ravnopravne polovine trećeg seta naš tim serijom 4-0 prelomio i rutinski sačuvao prednost. U četvrtom setu igralo se ravnopravno do finiša, uz minimalnu prednost našeg tima na oba tehnička tajm-auta. Usledio je pomenuti as Lisinca, a zatim spektakularna akcija Mitića i Atanasijevića za dva poena prednosti Srbije. Nekadašnji MVP omladinskog prvenstva sveta blistao je u finišu i na neki način osvetio se Mihajlovu za minimalni poraz u finalu Lige šampiona (Zenit pobedio Atanasijevićev Belhatov 3:2, na razliku u petom setu), donevđi Srbiji pobedu. Utakmica u Santo Domingu odigrana je u neobičnim uslovima, jer je hala bila solidno ispunjena uz veliku podršku naših navijača, sa obeležjima Srbije i ovdašnjih klubova. Naše odbojkaše Kuba očekuje u noći između subote i nedelje u pola dva po našem vremenu, a duel sa Japanom igra se u nedelju od 20.30.
