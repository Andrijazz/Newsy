> Izvor: B92
> Datum: nedelja 4.03.2012.  
> Rubrika: sport_odbojka
> Naslov: WL(m): Klek srušio šampiona
> Članak:

Odbojkaši Kleka napravili su veliko iznenađenje pobedom nad Partizanom u poslednjem kolu Wiener Städtische lige i tako obezbedili mesto u baražu.
S druge strane, Jedinstvo je u drugom meču odigranom u subotu slavilo protiv Spartaka i tako se trijumfom oprostilo od Superlige.
Klečani su odigrali odlično protiv šampiona, koji je imao izuzetno loše veče, što se posebno ogleda u tome što su ‘crno-beli’ načinili čak 36 grešaka.
Gosti su u prvom setu imali sedam set lopti, ali je Partizan ipak uspeo da se vrati. Ipak, Klek je sve nadoknatio u naredna tri seta i slavio sa 3:1. Klečani su treći set dobili tesno, četvrti ubedljivo, čime su bar na dva meseca sačuvali superligaški status. Sledi im priprema za baraž i sigurno meč sa kvalitetnim protivnikom čije će ime saznati tek u narednih nekoliko nedelja. Partizan, s druge strane, čeka plej-of u kojem će igrati Mladog radnika. Partizan Termoelektro - Klek Srbijašume 1:3 (32:30, 18:25, 23:25, 14:25) Partizan Termoelektro: Minić 12, Pešut 9, Brđović 2, M. Nikolić 16, Mijailović 21, Ljubičić 11, Ilić (libero), Bulatović, Žarković, Popović, Samardžić, Jevtić (libero 2). Trener: Milan Đuričić. Klek Srbijašume: Tomić 14, Z. Ateljević 4, M. Ateljević 26, Tanović 4, P. Nikolić 10, Providžalo 11, Škundrić (libero), Ivković, Crnjanski, Trišić, Slavnić, Petrović. Trener: Milorad Kijac. Jedinstvo je uradilo ono što je bilo do njih u poslednjem kolu, slavili su trijumf vredan tri boda protiv Spartaka iz Ljiga, ali su ipak ispali iz Superlige. Razlog tome je pobeda Kleka protiv Partizana u Beogradu i činjenica da tim iz Stare Pazove ima isti broj bodova, ali i pobedu manje od Klečana. Brzo su domaći stekli prednost od pet poena razlike, dugo je i održavali, sredinom seta gosti su smanjili razliku ali nisu ozbiljnije pripretili. U završnici ovog uvodnog seta domaći su prosto razbili blok gostiju i osujetili njihov napad za vođstvo. Puno više uzbuđenja doneo je naredni period. Uporni gosti vratili su se u igru, proradio im je blok i napad i poveli (4:2), ali se prednost brzo istopila. Dugo se zatim igralo poen za poen a sredinom seta došlo je do malog pada koncentracije u redovima domaćina. Gosti to koriste za vođstvo u završnici seta (21:20). Rezultat se nakon toga lomio ali su u finišu domaći vezali tri poena, gosti ponovo izjednačili, ali odlučila je sigurnija završnica domaćina. Još više uzbuđenja ali i zabrinutost za domaće doneo je treći set. Gosti su od početka nagovestili da se neće predavati, stekli početnu prednost ali je nisu duže održavali. Rezultat je bio čas u korist jedne a onda druge strane a najčešće u egalu, sve do dramatične završnice. Domaći su stekli kapitalnu prednost (23:20) a onda izuzetno borbeni gosti stižu do izjednačenja i prve set lopte za smanjenje rezultata. Četvrti set je odigran po istoj matrici kao prethodni, ali sa obrnutim ulogama. Treba istaći da se Ljižani nisu predavali do poslednjeg trenutka, pošteno su se borili kao da je njima gorelo pod nogama. Ipak, domaći sun a kraju ostvarili, ispostavilo se, Pirovu pobedu. Jedinstvo - Spartak 3:1 (25:18, 25:23, 23:25, 25:23) Jedinstvo: Škrbić 14, Matić 11, Majstorović 11, Vuksanović 5, Macić 22, Matijašević 5, Janković (libero), Mladenović (libero), Manojlović, Ilijin 2, Radojević. Trener: Željko Vukelić. Spartak: Ražnatović 15, Šatora, Palibrk 12, Milosavljević 1, Baldžiev 13, Tošnić 3, Ristić (libero), Majcan 5, Karišik 3, Spasojević 4, Gajić, Smiljanić (libero). Trener: Milivoje Radisavljević. Još u četvrtak, Vojvodina je pobedila Ribnicu sa 3:2, dok je dan kasnije Radnički slavio protiv Mladog radnika sa 3:0 i tako obezbedio drugo mesto na tabeli. Poslednji meč kola igraju Železničar i Crvena zvezda, koji bi samo u slučaju trijumfa tima sa Crvenog krsta mogao nešto da promeni. U slučaju da situacija ostane nepromenjena, Zvezdu u četvrtfinalu čeka duel sa Spartakom, Radnički će igrati protiv Železničara, Vojvodina protiv Ribnice, a Mladi radnik protiv Partizana. Plej-of počinje u četvrtak, a u polufinalu će se naći ekipe koje prve dođu do dva trijumfa.
