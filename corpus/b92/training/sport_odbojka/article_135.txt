> Izvor: B92
> Datum: četvrtak 3.05.2012.  
> Rubrika: sport_odbojka
> Naslov: Terzić: Nedostaje nam snage
> Članak:

Selektor srpskih odbojkašica Zoran Terzić rekao je posle drugog poraza u Ankari da je evidentno da naš nacionalni tim nije spreman.
Posle poraza od Holandije na startu, evropske šampionke su u drugom kolu Interkontinentalnih kvalifikacija za Olimpijske igre izgubile su i od Rusije sa 3:1.
"Odigrali smo bolje nego protiv Holandije, dosta toga je funkcionisalo mnogo bolje, ali opet nedovoljno dobro. Vidi se da nismo spremni, u završnici setova i kako se utakmica bližila kraju nismo imali dovoljno koncentracije i neke lagane situacije nismo uspevali da rešimo u svoju korist", rekao je Terzić, "Igrali smo protiv jake reprezentacije, Rusija ima fantastične igračice, ali evidentno je da ni one nisu potpuno spremne. Ostala nam je šansa u Japanu i nadam se da ćemo je iskoristiti". Korektor reprezentacije Srbije Jovana Brakočević složila se sa selektorom da je naš tim pružio bolju igru nego protiv Holanđanki. "Nismo imale dovoljno snage da nađačamo Ruskinje, igramo bolje, ali, ako se uzmu u obzir povrede i problemi sa kojima smo se suočavali ne možemo biti nezadovoljni rezultatom. Nadam se da ćemo sutra igrati još bolje i da ćemo na pravi način parirati Poljskoj", rekla je Brakočevićeva. Poslednji meč u Ankari srpske odbojkašice igraju u petak od 13 časova protiv Poljske.
