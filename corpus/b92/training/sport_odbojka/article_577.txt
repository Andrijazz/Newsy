> Izvor: B92
> Datum: sreda 10.04.2013.  
> Rubrika: sport_odbojka
> Naslov: 'Večiti' za titulu posle 23 godine
> Članak:

Odbojkaši Crvene zvezde i Partizana u četvrtak igraju prvu utakmicu finala plej-ofa, prvi put posle 23 godine ‘večiti’ se bore za titulu u međusobnom meču.
Kapiteni dva tima Mihajlo Mitić i Ivan Steljić saglasili su se da će do trofeja stići ekipa koja bude strpljivija i smirenija.
"Sve što smo do sada uradili pada u vodu ako se ne odigra dobro u finalu i isto tako treba da zaboravimo mesto na tabeli jer je ovo totalno nova priča", rekao je kapiten Zvezde Mitić.
"Želimo da izadjemo kao pobednici, ali igra se na tri dobijene utakmice i pobediće ekipa koja bude imala više strpljenja i bolju glavu. To je najbitnije u plej-ofu, ne treba srljati i sigurni smo da nam titulu niko neće dati, već da to moramo sami da osvojimo i zaslužimo", dodao je Mitić. Finalna serija plej-ofa igra se na tri pobede, a crveno-beli su domaćini u prva dva meča. "Mi nikada nismo ni bežali od uloge favorita, ali znamo da je teže braniti titulu nego je iznova osvajati. Znate, sezona je duga, opravdali smo ulogu favorita kroz Ligu, opravdali kroz Kup, za sada smo u plej-ofu na dobroj poziciji da odbranimo titulu i ja se nadam da će tako i biti", rekao je prvi trener Zvezde Duško Nikolić. Ovogodišnje finale je prvi okršaj "večitih" u finalu plej-ofa posle 23 godine. "Mi smo, da tako kažem, ukrali ideju portugalskog stručnjaka iz Zvezdinog fudbalskog kluba, time što smo zabranili reč titula. Nekako nam se više sviđa termin baraž za Ligu šampiona jer na taj način želimo da isprovociramo sve one kvazistručnjake i trenere koji su dosta neozbiljno i površno spustili Partizan na neke niske grane. Međutim, Partizan je to na najbolji način demantovao kroz plej-of", izjavio je kapiten Partizana Ivan Steljić. Prva utakmica finalne serije plej-ofa izmedju Crvene zvezde i Partizana igra se u četvrtak od 20.30 u hali Šumice.
