> Izvor: B92
> Datum: petak 22.06.2012.  
> Rubrika: sport_odbojka
> Naslov: Kovačević: Teško dolazili do poena
> Članak:

Trener odbojkašica Srbije Branko Kovačević rekao je nakon poraza od SAD-a da je ekipa veoma teško dolazila do poena, ali da nema zamerke na zalaganje.
"Bilo je vrlo teško igrati protiv Amerikanki. Bile su veoma uporne i neverovatno disciplinovane u bloku. Veoma teško smo dolazili do poena".
"Nemam zamerku na zalaganje, očigledno da su nam dva srednja blokera bila vrlo umorna. Ne kažem da je to jedini razlog poraza, ali nam je otežalo posao", kazao je Kovačević.
Selekciju Srbije na turniru J grupe Gran prija očekuju još dve utakmice, a prva sledeća je u subotuprotiv Tajlanda. "Tajland igra slično kao SAD, s tim što ne poseduje taj kvalitet. Igraju uporno i fanatično u odbrani. Moraćemo u nekim elementima da podignemo nivo igre da bi se ravnopravno nosili sa njima", dodao je Kovačević. Reprezentativka Srbije Brižitka Molnar kazala je da su Amerikanke bile bolje u odlučujućim trenucima meča. "Igrale smo hrabro, trudile smo se i dale sve od sebe. Ipak, videlo se da nemamo dovoljno iskustva u prelomnim trenucima. Verujem da imamo razloga za optimizam. Sutra ćemo morati da odigramo bolje i verujem da neće biti nikakvih problema", istakla je Molnar. Njena sagračica Jovana Vesović rekla je da je ekipa SAD u odbrani igrala skoro savršeno. "Nismo iskoristile šansu koja nam se ukazala u drugom setu. Američki tim imao je savršenu odbranu i blok. Imamo još dve utakmice da popravimo stvar", zaključila je ona. Selekcija Srbije sutra od 11.20 po našem vremenu igra protiv Tajlanda, takodje u Bangkoku.
