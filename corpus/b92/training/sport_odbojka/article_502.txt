> Izvor: B92
> Datum: četvrtak 31.01.2013.  
> Rubrika: sport_odbojka
> Naslov: Proglašeni najbolji u Novom Pazaru
> Članak:

Atletičarka Amela Terzić i odbojkaš Hamza Zatrić proglašeni su za najbolje sportiste Novog Pazara u 2012. godini, u izboru gradskog Sportskog saveza.
Evropska juniorska prvakinja u krosu i svetska vicešampionka u tom uzrastu na 1.500 metara, peti put je ponela gradsko priznanje.
"Drago mi je zbog toga, obavezuje me da još kvalitetnije treniram. Neće biti lako ponoviti rezultate iz prošle godine, ali ja ću dati sve od sebe da ostanem na vrhunskom nivou", rekla je Terzićeva. Bivši odbojkaški reprezentativac Zatrić, prvi put je proglašen za najboljeg sportistu Novog Pazara. "Čast je poneti ovu nagradu, posebno zbog jake konkurencije. Iza nas je uspešna godina, a u ovoj ćemo pokušati da postanemo superligaši. Takođe, želja nam je da se plasiramo u finale Kupa Srbije, pošto smo domaćini završnog turnira", naveo je Zatrić. Najbolji sportski kolektiv, kada se računaju pojedinačni rezultati, je Atletski klub Novi Pazar, dok je Odbojkaški klub Novi Pazar Junior, najbolja ekipa. Najbolji trener je Rifat Zilkić, iz Atletskog kluba, a Redžep Mahmutović iz Rukometnog kluba Novi Pazar je sportski radnik godine. Nagrada za životno delo "Abdulah Duce Gegić" dodeljena je Eminu Raždagincu.
