> Izvor: B92
> Datum: sreda 9.05.2012.  
> Rubrika: sport_odbojka
> Naslov: OI kval: Srbija - Bugarska (18.30h)
> Članak:

Odbojkaši Srbije u sredu počinju kvalifikacioni turnir za plasman na Olimpijske igre u Londonu, a prvi rival je favorit i domaćin turnira Bugarska.
Evropske šampione će u Sofiji dočekati verovatno 14.000 fanatičnih navijača, pa srpski tim prepušta ulogu favorita istočnom susedu.
"Orlovi" su u grupi još sa Španijom i Slovenijom, prvi cilj je polufinale, jer naši odbojkaši veruju da su poslednje dve utakmice na turniru "otvorene".
"Moramo da idemo iz meča u meč, da ne razmišljamo unapred. Moramo da se opustimo, da raširimo krila, pružimo maksimum i sve učinimo da izborimo Olimpijske igre. Bugari su favoriti, ali daleko od toga da nisu ranjivi. Najvažnije je da budemo mirni, strpljivi, hrabri i odigramo onako kako umemo", istakao je kapiten Bojan Janić. Selektor Srbije Igor Kolaković takođe smatra da su Bugari favoriti, ali je istakao da je njegov tim pobeđivao i bolje protivnike.
