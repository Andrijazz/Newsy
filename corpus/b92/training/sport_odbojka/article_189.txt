> Izvor: B92
> Datum: subota 26.05.2012.  
> Rubrika: sport_odbojka
> Naslov: Odbojkašice na pobedu od OI
> Članak:

Srpskim odbojkašicama biće potrebna pobeda bilo kojim rezultatom u nedelju nad Japanom za plasman na Olimpijske igre u Londonu.
Pred poslednje kolo Interkontinentalnih kvalifikacija u Tokiju, u kojem naš tim od 12.05 igra protiv domaće selekcije, Srbija ima jedan bod više od Japana.
Izabranice Zorana Terzića su u pretposlednjem kolu slavile protiv Perua sa 3:1, dok je u Japan izgubio od Rusije, koja je tako kao prvoplasirana ekipa izborila plasman u London.
Pre poslednjeg kola, najveće šanse za drugo mesto ima Koreja, koja će u nedelju igrati protiv Perua. Srbiji je potrebna pobeda protiv Japana za treće mesto, a plasman u London će izboriti još jedna selekcija iz Azije po plasmanu, Japan ili Tajland u zavisnosti od rezultata mečeva poslednjeg kola. U slučaju pobede Srbije nad Japanom, šansu za plasman ima i Tajland, koji igra protiv Kube.
