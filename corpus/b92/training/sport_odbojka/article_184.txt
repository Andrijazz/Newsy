> Izvor: B92
> Datum: sreda 23.05.2012.  
> Rubrika: sport_odbojka
> Naslov: CEV: Rekordnih 28 klubova u LŠ
> Članak:

Ligu šampiona za odbojkaše naredne sezone igraće rekordin 28 ekipa iz 15 zemalja, prvi put od kako je pre 12 godina ustanovljen novi format.
Broj klubova uvećan je za četiri u odnosu na prethodnu sezona, pa je formirano sedam grupa sa po četiri tima.
„Postoji veliko interesovanje za učešće u našem najprestižnijem klupskom takmičenju. Zato smo i odlučili da proširimo broj učesnika na 28, gde će biti i ekipa koje će debitovati u Ligi šampiona“, rekao je Andre Mejer predsednik Evropske odbojkaške konfederacije.
Marek Union-Ivkoni, Konstanca i novi šampion Nemačke Berlin debitanti su ligi šampiona, dok su "vajld kard" ove godine dobili Ruselar iz Belgije, nemački Fridrihshafen, Unterhahing, zatim poljska Zaksa i moskovski Dinamo. Od klubova iz Srbije plasman u elitno takmičenje izborila je Crvena zvezda. "Ovo proširenje učesnika je zapravo test za našu nameru da proširimo horizonte Lige šampiona i da ovu sjajnu odbojkašku zabavu približimo što većem broju naših navijača. naš krajnji cilj je da u bliskoj budućnosti broj učesnika popnemo na 32 tima, naracvno vodeći računa da kvalitet učesnika uvek bude garantovan. uspeli smo da okupimo najjače klubove iz najboljih odbojkaških zemalja i jedva čekam da krene takmičenje" ističe predsednik CEV. Naredne sezone u Ligi šampiona nastupiće dva ruska tima aktuelni prvak evrope Zenit i Lokomotiva iz Novosibirska, italijanski Lube, Trentino i Kuneo, zatim poljska Rešovija i Belhatov, belgijski Noliko i Lenik, francuski Tur i Poatje, fenerbahče i Arkaš iz Turske, austrijski Hipo Tirol, češke Budejovice, rumunski Zalau, slovenački ACH volej i španski Teruel. Žreb za odbojkašku Ligu šampiona na programu je 29. juna u Beču.
