> Izvor: B92
> Datum: petak 8.06.2012.  
> Rubrika: sport_odbojka
> Naslov: EL: Četvrta pobeda odbojkašica
> Članak:

Podmlađena ženska seniorska reprezentacija Srbije zabeležila je četvrtu pobedu u IV Evropskoj ligi 2012.
Srbija je u Budimpešti, u 1. kolu II turnira A grupe, savladala Rumuniju sa 3:0, po setovima 25:18, 25:22 i 25:20, posle 83 minuta igre.
Srbija je maksimalno pobedila Rumuniju u Budimpešti, u meču u kome su mlade odbojkašice Srbije tokom sva tri seta bile bolje i zasluženo su slavile.
Ratko Pavličević, prvi trener seniorki Srbije u Evropskoj ligi, odlučio je da meč počne postava: Radenković, Bjelica, Ninković, Savić, Lazarević, Lukić i libero Rosić. Utakmicu u dvorani Sportmaks posmatralo je 100 gledalaca, a sudili su Danica Viktorini Liza iz Slovačke i Rudina Omari iz Albanije. SRBIJA: Lazarević (10), Rakić, Radenković (4), Bjelica (20), Ninković (9), Stevanović, Rosić, Buša (1), Mirković, Čikiriz, Savić (8), Lukić (6). Treneri: Ratko Pavličević i Marko Gršić. Rumunija: Buz, Rogožinaru (5), Josef (1), Tataru (1), Karbuneanu (4), Kazaku, Moldovan (2), Radu (9), Kapelovijes (6), Pristavu, Murešan (10), Onjejekve (7). Treneri: Atanas Petrov i Bogdan Paul. Na početku meča, povela je Rumunija sa 3:2, a Srbija serijom 4:0 stigla do vođstva od 6:3, odnosno 8:4 na prvom tehničkom tajm - autu. Vodila je Srbija sa 11:6, pa 13:7, a Rumunke su smanjile na 13:10. Kod vođstva Srbije od 14:12 na servis liniju je stala Maja Savić, a Srbija napravila sjajnu seriju od pet uzastopnih poena za 19:12. Bilo je 21:13, pa 22:14 za Srbiju, da bi izabranice Ratka Pavličevića stgile do 24:17, iskoristile drugu set loptu za 25:18 i vođstvo od 1:0 u setovima. Posle početnog izjednačenja u drugom setu, Rumunija je povela sa 5:2, a Srbija izjednačila na 5:5. Ponovo je Rumunija povela, ovoga puta sa 7:5, a Srbija serijom 5:0 preokrenula skor i povela sa 10:7. Rumunija je izjednačila na 11:11, pa posle vođstva Srbije od 13:11, na 13:13, pa 15:15. Povela je Srbija sa 18:16, 19:17, pa 21:18 i 22:19, a Rumunke smanjile na 22:21. Stigla je Srbija do 24:22 i dve set lopte, realizovala prvu za konačnih 25:22 i 2:0 u setovima. Rumunija je povela sa 2:1, a Srbija na servis Ane Bjelice osvojila šest uzastopnih poena za 7:2, odnosno 8:4, koliko je bilo na prvom tehničkom tajm - autu. Smanjila je Rumunija na 8:6, Srbija povela sa 10:7, a Rumunija izjednačila na 10:10. Povela je Srbija sa 14:11 i 16:13, ali su Rumunke uspele da izjednače na 18:18. Usledila je igra poena za poen, da bi Srbija od 20:20, stgila do 24:20, iskoristila prvu meč loptu za konačnih 25:20 i 3:0 u setovima. Srbija će u subotu, u drugom. kolu, igrati protiv Španije od 16 časova.
