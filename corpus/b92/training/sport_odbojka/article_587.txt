> Izvor: B92
> Datum: ponedeljak 15.04.2013.  
> Rubrika: sport_odbojka
> Naslov: Odbojkaši Zvezde na korak od titule
> Članak:

Odbojkaši Crvene zvezde pobedili su Partizan i u drugoj utakmici finalne serije Viner štetiše Superlige i nalaze se pred odbranom titule prvaka.
Crveno-beli su u Šumicama savladali ’večitog rivala’ sa 3-1, po setovima 25:20, 25:18, 22:25, 25:21 posle 112 minuta igre.
Ekipa Duška Nikolića će prvu od eventualne tri meč lopte imati sledećeg utorka, a ukoliko dođe do titule postaće prvi tim u istoriji naše odbojke koji je u jednoj sezoni osvojio tri trofeja.
Zvezda je prethodno najbolja bila u Superkupu i Kupu Srbije. Dušan Petković je prema očekivanju bio najefikasniji u Zvezdi sa 27 osvojenih poena. Nemanja Jakovljević osvojio je 18, a Filip Stoilović 12. U sastavu Partizana, Marko Nikolić osvojio je 15, a Aleksandar Minić 14 poena. Za razliku od prve utakmice kada je Partizan bolje počeo i dobio prvi set, odbojkaši Crvene zvezde u drugom meču su krenuli ozbiljno od starta i bez većih problema su dobili prvi set sa 25:20. Drugi set bio je sličan prvom. Partizan se držao u prvom delu, imao je čak i prednost od 9:8, ali Zvezda je ponovo pokazala zbog čega je veliki favorit za novu titulu. U drugom delu seta crveno-beli su zaigrali mnogo bolje, lako su osvajali poene nošeni podrškom navijača i poveli su sa 2-0 u setovima (25:18). Delovalo je da će Zvezda bez većih problema privesti meč kraju maksimalnom pobedom, ali tako nisu mislili odbojkaši Partizana. Oni su zaigrali na  posle drugog tehničkog tajm-auta i vođstva Zvezde od 16:13, uspeli su da preokrenu i u neizvesnom finišu dobiju treći set rezultatom 25:22. U četvrtom setu ipak nije bilo dileme. Partizan je dobro počeo, ali ključnu ulogu imao je Ćelić koji je serijom dobrih servisa doneo preokret crveno-belima. U nastavku seta Zvezda je bez većih problema zadržala vođstvo i stigla do druge pobede u finalnoj seriji.
