> Izvor: B92
> Datum: petak 9.08.2013.  
> Rubrika: sport_odbojka
> Naslov: Srbija ubedljiva i protiv Holandije
> Članak:

Odbojkašice Srbije zabeležile su i četvrtu pobedu u ovogodišnjem Gran priju.
Srbija je u Pioniru, na otvaranju beogradskog turnira grupe F, pobedila Holandiju u tri seta – 25:18, 25:16, 25:21, za sat i 16 minuta.
Naš tim je do sada dobio sve mečeve, a u naredna dva dana sastaće se sa selekcijama SAD i Alžira. Te dve reprezentacije u petak uveče igraju međusobno.
Od samog početka meča Srbija je dominirala, sticala prednost u uvodnom delu prva dva seta i rutinski ih privela kraju. Nešto problema našem timu Holanđanke su napravile u trećem setu, više zbog preranog opuštanja srpskih odbojkašica, ali je i tu ekipa Srbije sačuvala koncentraciju u finišu i nije dozvolila da predugo ostane na terenu. Naš tim je pre deset dana imao maksimalan učinak prvog vikenda na Dominikanskoj republici. U subotu nam je protivnik Alžir (17.30), a u nedelju Sjedinjene Američke Države (20.15), koje su svakako najteži rival. Našu selekciju očekuje gostovanje u Kini, trećeg vikenda takmičenja. Završni turnir Gran Prija biće održan od 28. avgusta do 1. septembra u Saporou, u Japanu, a pored domaćina učestvovaće i pet najuspešnijih selekcija posle interkontinentalnog dela takmičenja.
