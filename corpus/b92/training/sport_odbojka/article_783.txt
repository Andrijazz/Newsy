> Izvor: B92
> Datum: sreda 11.09.2013.  
> Rubrika: sport_odbojka
> Naslov: EP: Sjajna Srbija u polufinalu!
> Članak:

Srpske odbojkašice plasirale su se u polufinale Evropskog prvenstva u Nemačkoj i Švajcarskoj, pobedom nad Italijom sa 3:0 u Cirihu.
Evropske šampionke su do trijumfa došle sa 25:14, 28:26, 25:18, posle jednog sata i 17 minuta igre.
Naše odbojkašice će se u petak u Berlinu za plasman u finale boriti sa selekcijom Ruskije, koja je pobedila Tursku sa 3:0. U drugom polufinalu sastaće se Belgija, posle pobede nad Francuskom sa 3:2, i Nemačka, koja je bila bolja od Hrvatske sa 3:0.
Izabranice Zorana Terzića su protiv Italije odigrale odlično, iako su Italijanke uspele ozbiljno da im priprete u drugom setu. Prvi i treći set odigrale su gotovo bez greške i potpuno zasluženo izborile plasman u polufinale i tako došle u priliku da se bore za neko od odličja. Najbolja u našem timu bila je Jovana Brakoćević sa 17 poena, Milena Rašić je dodala 14, a Brižitka Molnar devet. Kod Italijanki, Dijuf je imala 14 poena. Tok meča: Naše odbojkašice su furiozno ušle u meč sa Italijankama, bile su sjajne u napadu i na prvi tehnički tajm-aut su otišle bez izgubljenog poena - 8:0. Posle pauze, osvojile su još jedan poen, pre nego što su im rivalke prekinule niz. Ipak, odmah potom evropske šampionke su nastavile sa odličnom igrom, povećavale su svoju prednost i na drugi obavezni odmor otišle sa 16:5. U istom ritmu igrale su i od tada i vrlo brzo došle do set lopte - 24:11, ali su iskoristile tek četvrtu za 1:0. Na početku drugog seta, došlo je do opuštanja naših odbojkašica, pa je Terzić pri vođstvu Italijanki zatražio tajm-aut. Naš tim je potom u nekoliko navrata prišao na samo poen zaostatka, da bi posle sjajnih servisa Krsmanovićeve i poveo pred odlazak na drugi tehnički tajm-aut - 16:5. Od tada se igralo praktično poen za poen, ali su Italijanke prve došle do set lopte. Imale su ih tri, koje nisu iskoristile, da bi potom naše izborile prvu u drugom setu, koju su posle sjajnog smeča osvojile za 2:0 u setovima sa 28:26. U trećem setu, srpske odbojkašice su odlično krenule, na prvom odmoru vodile sa 8:2, a potom samo povećavale prednost. Iako su u jednom trenutku Italijanke najavile moguć povratak u meč, naš tim je odigrao sjajno, i iskoristio prvu meč loptu za trijumf posle jednog sata i 17 minuta igre.
