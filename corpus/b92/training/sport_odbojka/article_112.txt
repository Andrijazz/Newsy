> Izvor: B92
> Datum: četvrtak 12.04.2012.  
> Rubrika: sport_odbojka
> Naslov: WL: Zvezda sa Vošom za titulu (18h)
> Članak:

Odbojkaši Crvene zvezde od 18 časova igraju sa Vojvodinom u Novom Sadu treću utakmicu polufinalne serije plej-ofa Viner Štediše lige.
’Crveno-beli’ vode sa 2:0 u seriji, igra se do 3 pobede i ukoliko trijumfuju, osmi put će postati šampioni države.
Zvezda je poslednji put bila šampion 2008, dok su Novosađani svoju 14. titulu osvojili pre pet godina.
"Ne zavarava nas i još manje opušta vođstvo od 2:0 u pobedama. Nikako ne smemo da se oslanjamo na petu utakmicu. Sigurno ćemo ući sa namerom da pobedimo", naglašava strateg Zvezde Željko Bulatović.
Filip Stoilović je zablistao u finalnoj seriji i nada se da će Zvezda iskoristiti prvu meč-loptu. "Na krilima poslednjih pobeda stižemo u Novi Sad. Od titule nas deli jedna pobeda i daćemo sve od sebe da slavimo", rekao je Stoilović. Novosađanima ne žele da se predaju. Iz iskustva Crvene zvezde znaju da 0:2 nije nedostižno. "Moramo da zaigramo mnogo bolje i preciznije kako bismo konačno ove sezone savladali velikog rivala", ističe trener Vojvodine Nikola Salatić. Najbolji igrač Novosađana u finalu Marko Ivović je umereni optimista: "Sada se igra kod nas i nadam se da ćemo uspeti da izjednačimo u seriji. A da bismo to ostvarili moramo da popravimo igru, smanjimo greške i umirimo njihove napadače." Eventualni četvrti meč igraće se 16, a majstorica 19. aprila u Beogradu.
