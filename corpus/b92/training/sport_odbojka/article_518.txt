> Izvor: B92
> Datum: subota 16.02.2013.  
> Rubrika: sport_odbojka
> Naslov: Četvrta uzastopna pobeda Partizana
> Članak:

Odbojkaši beogradskog Partizana Termoelektro četvrtom uzastopnom pobedom stigli su do petog mesta na tabeli.
U utakmici 17. kola Viner Štetiše lige 'crno-beli' su savladali subotički Spartak, 3:1.
Bodove u ovom kolu osvojili su i odbojkaši Vojvodine, u Kladovu (3:2 protiv Đerdapa) i Ribnice u duelu sa Mladim radnikom (3:0). U ponedeljak igraju Radnički - Spartak Ljig i Železničar - Crvena zvezda.
Partizan Termoelektro je lako izgubio prvi set, ali je drugi, završen rezultatom 28:26, 'prelomio meč'. Ekipa Milana Đuričića stigla je do pobede od 3:1 i, posle očajnog starta sezone, petog mesta na tabeli. Marko Nikolić osvojio je 24 poena za 'crno-bele'.
Vojvodina je slavila i drugi put u duelu sa ekipom Đerdapa, kao i u Novom Sadu u Kladovu je bilo 3:2 a domaćin je posle 0:1 stigao do 2:1 u setovima. Ipak, peti set pripao je gostima koje je predvodio Veljko Petković, Luburić je imao najveći učinak sa 30 poena. U domaćem timu veteran Svetozarević 'upisao' je 27. Ribnica je, relativno lako, 25:16, 25:15, 25:21, u tri seta dobila Požarevljane i praktično obezbedila četvrto mesto na kraju prvog dela šampionata. U ponedeljak u Beogradu igraju lider šampionata Crvena zvezda i Železničar, ekipa koja je ostala bez prvoligaškog statusa. U Kragujevcu se sastaju Radnički i Spartak iz Ljiga. Kragujevčani žele drugo mesto a gosti bodove kojima bi izbegli plej aut. tabela Viner Štetiše lige: Crvena Zvezda 43 (-1), Đerdap 34, Radnički 33 (-1), Ribnica 27, Partizan Termoelektro 24, Vojvodina NS seme 23, Mladi Radnik 22, Spartak Subotica 20, Spartak Ljig 19 (-1), Železničar 4 (-1)
