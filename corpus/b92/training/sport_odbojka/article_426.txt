> Izvor: B92
> Datum: ponedeljak 19.11.2012.  
> Rubrika: sport_odbojka
> Naslov: Pavličević: Biće teško sa Dinamom
> Članak:

Odbojkašice Crvene zvezde u utorak od 18 časova igraju utakmicu četvrtog kola grupe F Lige šampiona protiv Dinama iz Moskve.
Utakmica će se igrati u “Šumicama”, a odbojkašice Zvezde se nalaze na poslednjem mestu u grupi, sa tri poraza iz tri meča.
Trener Crvene zvezde Ratko Pavličević rekao je da njegova ekipa ne gaji iluzije da može da pobedi Dinamo iz Moskve, ali da veruje da može da namuči ruski tim.
"Na nama je da im pružimo bolji otpor nego u Moskvi, što neće biti lako. Želim da se moje igračice više potrude u ovom meču i da nam onaj set iz Moskve da polet i pozitivnu energiju. Ne gajimo iluzije da možemo da ih pobedimo, ali verujemo da možemo da ih namučimo više nego u prvom meču", rekao je Pavličević na konferenciji za medije u Sportskom društvu Crvena zvezda. Pavličević je dodao da je zadovoljan što je njegov klub uspeo da osvoji jedan set u prvom meču protiv Dinama, koji je odigran u Moskvi. "Generalno možemo da budemo zadovoljni rezultatom ostvarenim u Moskvi kada smo im uzeli set, ali moramo da budemo oprezni i realni prema njihovim ambicijama, jer oni poseduju veliki kvalitet, kako igrački tako i trenerski", objasnio je Pavličević. Srednji bloker Zvezde Jovana Stevanović istakla je da će ona i njene saigračice pokušati "da ukradu iskustvo" od odbojkašica Dinama. "Dobro je što igramo protiv iskusne ekipe od koje možemo da ukrademo to iskustvo. Moraćemo da damo sve od sebe i nadam se da ćemo da ih pobedimo, a ne da im uzmemo samo set kao u Moskvi. Igramo na našem terenu i nadamo se da ćemo uz podršku navijača imati dobru zabavu i igrati dobru odbojku", istakla je Jovana Stevanović. Trener Dinama Svetlana Ilić rekla je da Zvezda ne treba da strahuje od njene ekipe. "Zvezda ima veoma mladu ekipu, koja ne treba da strahuje od moje ekipe, jer će njihov veliki talenat uskoro doći do izražaja. Kada su na terenu ne treba da se plaše grba Dinama, već da razmišljaju samo o svojoj igri i da se bore", rekla je Svetlana Ilić. "U ovaj meč ulazimo maksimalno profesionalno i naše obaveze u klubu nalažu da ne možemo da se zadovoljimo samo proslaskom u naredni tok takmičenja. Naš plan je da odemo na završni turnir Lige šampiona", dodala je ona. Odbojkašica Dinama Nataša Osmokrović ocenila je da Zvezda ima mladu i perspektivnu ekipu. "Zvezda je jedna vrlo mlada ekipa i sigurna sam da one mogu da pruže bolji otpor nego u Moskvi jer igraju kod kuće", rekla je hrvatska odbojkašica. Zvezda će dočekati Dinamo u utorak od 18.00 u hali Šumice u Beogradu.
