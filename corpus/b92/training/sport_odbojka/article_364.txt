> Izvor: B92
> Datum: nedelja 30.09.2012.  
> Rubrika: sport_odbojka
> Naslov: Ivana Nešović osvaja Japan
> Članak:

Srpska odbojkašica Ivana Nešović ovog leta se preselila u Japan i još odlaska u ’zemlju izlazećeg sunca’ najavila je da ide da osvoji tu zemlju.
24-godišnja Beograđanka potpisala je ugovor sa ekipom Denso Airibiz iz Nišio sitija, koja u novu sezonu ulazi sa velikim ambicija i željom da upiše bolji rezultat od prošlogodišnjeg trećeg mesta.
"Moja najveća životna i sportska želja bila je da provedem deo karijere u Aziji. Čitala sam dosta o narodima sa Dalekog istoka i divila se njihovoj kulturi. Igrom slučaja, u ovom trenutku, u ovom delu sveta se igra možda i najbolja i najbrža odbojka, što su ljudi mogli da vide na Olimpijskim igrama u Londonu. Kada je prošle sezone stigla ponuda da pređem u korejski Seongnam nisam mnogo razmišljala i nisam se prevarila, tako da je logični napredak bio sadašnji dolazak u Japan", kaže nekadašnja igračica Crvene zvezde. Kulturološke razlike Evrope i Japana su ogromne, način života se potpuno razlikuje, a srpska odbojkašica slikovito ilustruje tu činjenicu. "Živeti u Japanu je kao da hodate na rukama. Sve je drugačije i jedinstveno i ljudi koji ne priznaju različitost, odustaju u pokušaju da shvate ovu kulturu. A ja ih obožavam i svaki dan se trudim da učim od njih kako treba napraviti harmoniju u duši kroz rad, red i discipline. Evropljanima je obično prvi utisak hrana u Japanu. Meni su prvo upali u oči sklad i mir na licima Japanaca. Nemoguće je videti frustraciju, nemir ili agresiju u bliskom okruženju. Oni su jednostavno puni energije i motivišu vas da živite bolje i zdravije", ističe Nešovićeva.
Osim samog načina života, Nešovićeva je oduševljena i uslovima za razvoj odbojkašica. Ona tvrdi da je to jedna prava nauka, koju podržava savremena tehnologija, tako da svaka igračica ima sve informacije o protivniku. "Gde god da se pojavim u Japanu i kažem da dolazim iz Srbije, svi odmah viču Piksi, Piksi. Nismo još imali priliku da se upoznamo, ali verujem da će se i to dogoditi, jer je grad u kome živim odmah do Nagoje", kaže Nešovićeva. Uz pomoć interneta, Ivana uspeva da prati svoje prijateljice koje igraju odbojku po svetu, ali isto tako i druge naše predstavnike u sportu, pogotovo u košarci i fudbalu. Naravno, uspesi Novaka Đokovića izazivaju veliko oduševljenje i divljenje. Na kraju, Ivana otkriva i jedan deo zabavnog života u Koreji, gde je boravila u prvom delu 2012. godine igrajući za Seongnam. U pitanju je globalno popularna pesma "Gangnam Stajl" koju izvodi Psaj, a koja na sajtu YouTube ima 300 miliona pregleda. "To je sasvim normalna stvar, jer su zabavni programi u Koreji puni takvog sadržaja. Gledala sam tamo skoro svaku emisiju sa prevodiocem i  od smeha. Tom pesmom autor je želeo da ismeje džet-setere Koreje, koji žive u delu Seula koji se zove Gangnam", završava Ivana Nešović.
