> Izvor: B92
> Datum: četvrtak 5.09.2013.  
> Rubrika: sport_odbojka
> Naslov: ’Plavi’ preuzeo Ćingdao Donon
> Članak:

Srpski trener Goran ’Plavi’ Stevanović preuzeće člana kineske Superlige Ćingdao Donon, posle kratke, ali rezultatski uspešne epizode u grčkoj Veriji.
Stevanović je za samo dva meseca postigao izvanredan rezultat sa Verijom što nije prošlo nezapaženo, posebno među grčkim ekipama, koje su pokazale interesovanje da ga angažuju. Najveće interesovanje pokazao je Aris, ali ’Plavi’ na kraju nije mogao da odoli izvanrednoj finansijskoj ponudi Kineza.
"Čovek sam koji voli izazove. Moj prevashodni cilj će biti da obezedim opstanak u eliti. Neće biti lako, ali verujem da ću pozitivno uticati na igrače i ekipu i da ćemo stići do cilja", rekao je Stevanović. Ćingdao Donon sedam kola pre kraja prvenstva zauzima 13. poziciju od ukupno 16 ekipa, uz utakmicu manje. Novi tim srpskog stručnjaka je upravo eliminisan u četvrtfinali Kupa, a u Superligi ne zna za pobedu čitavih 12 kola, još od maja ove godine. Očekuje se da će Stevanović uspeti da probudi tim koji je sezonu sjajno započeo, sa cetiri pobede u prvih pet kola, ali koji je na narednih 17 mečeva zabeležio samo jedan trijumf. Stevanović je tokom svoje trenerske karijere najviše uspeha ostvario vodeći Partizan i nacionalni tim Gane, a takođe je bio asistent selektora reprezentacije Srbije i Crne Gore tokom tri godine, kao i trener Čukarickog i Železnika.
