> Izvor: B92
> Datum: sreda 4.09.2013.  
> Rubrika: sport_odbojka
> Naslov: Nikolić, Mihajlović: Ponoviti 2011.
> Članak:

Ženska odbojkaška reprezentacija Srbije stigla je u nemački Šverin, gde će igrati u prvoj fazi Evropskog prvenstva.
Srbija brani zlato iz Beograda, a u grupi D će se takmičiti sa selekcijama Bugarske, Češke i Poljske.
Jelena Nikolić ocenila je da će konkurencija biti slabija u odnosu na prethodne godine i dodala da se nada borbi za medalje.
"Igraćemo protiv dobrih ekipa, mislim da je konkurencija za nijansu slabija u odnosu na ranje, ali da su ekipe ujednačenije. Treba biti oprezan pred svaku utakmicu. Imamo dobar spoj mladih i iskusnih igračica. U ekipi je mnogo mladih igračica po godištu, ali iskusnih po tome koliko dugo igraju za reprezentaciju. To može da bude prevaga na našu stranu", rekla je Nikolićeva. Nikolićeva će šesti put u karijeri igrati na Evropskom prvenstvu. Ona je rekla da je ne zanima statistika, već da bi bilo lepo kada bi njena ekipa ponovila uspeh iz Beograda 2011. godine. "Nikada nisam bila pobornik statistike i ne razmišljam o tome. Za mene je svako EP i SP nova priča, a najlepše uspomene nosim iz Beograda, 2011. godine. Verujem da bi bilo još lepše kada bismo mogle da napravimo uzastopni uspeh i na ovom turniru. Očekujem da ćemo lepo startovati u petak, a najbolje završiti u Berlinu", rekla je ona. Prvu utakmicu na turniru odbojkašice Srbije igraju u petak od 17 sati protiv Bugarske, dan kasnije, u istom terminu protiv Češke, a u nedelju od 18 sati protiv Poljske. Reprezentativka Srbije Brankica Mihajlović rekla je da ima pozitivnu tremu, pošto debituje na EP i da očekuje da će protivničke ekipe imati dodatni motiv protiv aktuelnog šampiona Evrope. "Još se nisu slegle emocije sa Gran prija, ali moramo to da zaboravimo jer je za nas ove godine EP najbitnije takmičenje. Želnjo isčekujem utakmice, da vidimo šta možemo da napravimo i ako je moguće da ponovimo uspeh iz 2011. godine", rekla je ona. "Protivnike iz grupe smo pobedjivali u prijateljskim utakmicama, ali to moramo da ostavimo po strani, jer je EP drugačije takmičenje. Sve ekipe će imati dodatni motiv protiv nas, jer smo branioci titule. Ne treba da budemo pod pritiskom pobede, idemo od utakmice do utakmice i ako pružimo našu najbolju igru rezultat ne bi trebalo da izostane", dodala je Mihajlovićeva. Reprezentativka Srbije Ana Bjelica rekla je da je počastovana što je u ekipi koja će se takmičiti na Evropskom prvenstvu i da je njena ekipa osvajanjem bronzane medalje na Gran priju napravila dobru uvertiru pred početak takmičenja. "Velika je čast što sam na spisku i zadovoljna sam što ću debitovati na EP, pogotovo što ove godine branimo zlato. Drago mi je što smo ostvarile dobar rezultat na Gran priju i napravile dobru uvertiru. Nadam se da ćemo odbraniti zlato, nemamo lake protivnike, ali znam da smo kvalitetnije, ali je bitno da to pokažemo na terenu", rekla je ona. U Grupi A u Haleu takmičiće se Nemačka, Španija, Turska i Holandija, u Grupi B u Cirihu Italija, Švajcarska, Belgija i Francuska, a u Grupi C u Drezdenu Azerbejdžan, Hrvatska, Rusija i Belorusija. Direktan plasman u četvrtfinale EP izboriće pobednici četiri grupa, a drugoplasirane i trećeplasirane ekipe igraće u osmini finala.
