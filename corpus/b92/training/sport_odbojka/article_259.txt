> Izvor: B92
> Datum: četvrtak 21.06.2012.  
> Rubrika: sport_odbojka
> Naslov: Kovačević: Tajland odlična provera
> Članak:

Trener odbojkašica Srbije Branko Kovačević izjavio je da utakmice trećeg vikenda Gran prija na Tajlandu predstavljaju odličnu proveru za mladi tim.
Srbija će u okviru J grupe igrati u petak protiv SAD (9.00), dan kasnije protiv Tajlanda (11.30), a u nedelju sa Argentinom (9.00).
Posle loših rezultata u prethodna dva vikenda Srbija u Aziju putuje sa izrazito podmlađenim sastavom.
"Nastupamo u izmenjenom i podmlađenom sastavu, za razliku od SAD koje imaju veliki fond iskusnih i kvalitetnih igračica. Očekujem da devojke pruže maksimum i vidimo koliko mogu da pruže protiv snažnih protivnika", rekao je Kovačević. Reprezentacije SAD i Kine trenutno dele prvo mesto na tabeli sa maksimalnim učinkom iz šest utakmica. "Amerikanke su došle u izmenjenom sastvu, sudeći po plasmanu u ovom takmičenju, sigurno je reč o jednoj od najboljih svetskih selekcija. Moramo da damo sve od sebe, pokušamo da pružimo najbolju igru i nadamo se povoljnom rezultatu", rekla je Bojana Živković. Srednji bloker reprezentacije Nadja Ninković rekla je da se od selekcije koja prvi put igra u ovom sastavu ne može očekivati previše. "Na nama je da damo maksimum, ne očekujemo previše, ali trudićemo se da prikažemo svoju igru i dostojno predstavljamo zemlju", rekla je Ninković. Plasman na finalni turnir Gran prija, koji će biti odigran od 27. juna do 1. jula u Ningbou, u Kini, izboriće šest reprezentacija, Kina i pet najuspešnijih posle tri odigrana vikenda.
