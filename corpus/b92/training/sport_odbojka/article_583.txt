> Izvor: B92
> Datum: subota 13.04.2013.  
> Rubrika: sport_odbojka
> Naslov: EP: Drugi poraz kadeta u Beogradu
> Članak:

Muška kadetska odbojkaška reprezentacija Srbije pretrpela je i drugi poraz na Evropskom prvenstvu koje se održava u našoj zemlji i Bosni i Hercegovini.
Srbija je u poslednjoj utakmici drugog kola grupe B u “Šumicama” izgubila od Francuske sa 3:0, po setovima 25:23, 25:22 i 25:21, posle 79 minuta igre.
U prvom setu, Francuska je od početka vodila i stigla do šest vezanih set lopti - 24:18. Na servis Stevana Simića, Srbija je serijom 5:0 stigla do 24:23, ali je prvi set pripao Francuzima sa 25:23, za vođstvo od 1:0 u setovima. Kao i u prvom, Francuska je i u drugom setu konstantno bila u prednosti. Na drugom tehničkom tajm - autu bilo 16:10 za Francuze, a zatim i 19:14. Srbija je tada serijom 4:0 stigla do minusa od jednog poena (18:19), zatim do izjednačenja na 20:20 i 21:21, da bi Francuzi sa tri uzastopna poena stigli do tri set lopte, 24:21. Realizovala je Francuska drugu set loptu za konačnih 25:22 i 2:0 u setovima. Srbija je treći set počela bolje nego prethodna dva, pa je na prvom tehničkom tajm-autu vodila sa 8:5. Francuska je uspela da se vrati u igru i na drugom tehničkom odmoru vodila sa 16:15. Srbija je sa dva uzastopna poena stigla do prednosti od 17:16. Uzvratili su Francuzi i od 18:17 za Srbiju došli do vođstva od 20:18. Povela je Francuska sa 22:19, a zatim stigla i do četiri meč lopte za 24:20. Iskoristili su Francuzi drugu za konačnih 25:21 i pobedu od 3:0. U ostalim mečevima drugog kola grupe B, Rusija je došla do druge pobede pošto je bila bolja od Finske sa 3:0, dok je Turska slavila protiv Bugarske sa 3:2. U okviru prvog kola grupe A koja se igra u Laktašima, Belgija je sa 3:1 pobedila Italiju, Poljska je sa 3:0 bila bolja od Austrije, dok je istim rezultatom Slovenija slavila protiv Bosne i Hercegovine. Srpski kadeti u trećem kolu, u nedelju od 20 časova, igraju sa Turskom.
