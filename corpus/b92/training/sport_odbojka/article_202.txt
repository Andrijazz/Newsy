> Izvor: B92
> Datum: petak 1.06.2012.  
> Rubrika: sport_odbojka
> Naslov: Srbija bez problema protiv Japana
> Članak:

Odbojkaška reprezentacija Srbije pobedila je Japan 3:0 (25:19, 25:23, 25:16) na startu kvalifikacionog turnira za olimpijske igre u Tokiju.
Srbiju u drugom kolu, u subotu ujutro, očekuje selekcija Koreje, koja je na startu poražena od Irana.
Na turniru u Tokiju učestvuje osam reprezentacija, a na OI ide samo pobednik, plus najbolja azijska selekcije. Ako pobednik bude iz Azije, oba mesta pripadaju tamošnjim timovima.
Naša selekcija dobro je počela meč. Na samom startu Japanci su uspeli da drže priključak, ali su između dva tehnička tajm auta naši odbojkaši napravili veliku razliku, koju su posle rutinski sačuvali. U drugom setu Japan je na sredini imao i tri poena razlike, ali je usledila neizvesna završnica u kojoj je Srbija preokrenula. Naši igrači iskoristili su iskustvo i u finišu drugom set-loptom stigli do prednosti od 2:0. Posle toga Japanci su pali, pa je od samog starta trećeg seta bilo jasno da će Srbija pobediti, a trijumf je obezbeđen prvom meč-loptom. Meč je trajao 78 minuta. Ni u prethodnim mečevima prvog kola poražene ekipe nisu osvojile nijedan set. Kina - Portoriko 3:0 Iran - Koreja 3:0 Australija - Venecuela 3:0 Srbija u subotu igra sa Korejom, a slede Kina, Australija, Portoriko, Iran i na otvaranju poslednjeg dana turnira, selekcija Venecuele.
