> Izvor: B92
> Datum: nedelja 10.06.2012.  
> Rubrika: sport_odbojka
> Naslov: Terzić: Dobro smo odigrali
> Članak:

Selektor odbojkašica Srbije Zoran Terzić rekao je posle pobede nad Italijom od 3:0 da je zadovoljan igrom i da Srbija može do visokog plasmana u Londonu.
"Drastična promena u svakom smislu. Igrali smo mnogo bolje u organizaciji napada, bloku i odbrani. Taktiku koju smo imali sproveli smo gotovo u potpunosti, što je vrlo teško protiv Italije. Drago mi je što smo ovako odigrali i da za ovo vreme koje nam je ostalo do Olimpiujskih igara ekipa može da se spremi i ide na visok plasman", kazao je Terzić.
Najbolja poenterka Srbije na meču u Lođu Brankica Mihajlović koja je osvojila 15 poena istakla je da je ekipa posle dva poraza od Poljske i Brazila u pet setova konačno odigrala ceo meču kao što je i planirala. "Odigrali smo utakmicu na nivou i kao što smo se dogovorili u pogledu taktike. Drago mi je što smo zabležili pobedu. Prva dva meča bili smo blizu pobede, falile su neke sitnice, ali se danas sve sklopilo i nadam se da ćemo nastaviti u Beogradu u istom ritmu". Tehničar srpske reprezentacije Maja Ognjenović ocenila je da su greške iz prva dva duela u Lodju ispravljene što je rezultiralo pobedom. "Mislim da smo posle dva meča gde smo pravile veliki broj grešaka, danas te elemente doveli na veći nivo. Pobediti Italiju u bilo kom sastavu je velika stvar. Igru smo doveli na približan nivo kako mi znamo da igramo". Srbija je prva tri kola u takmičenju Gran Pri završila sa pet bodova, a sledeći mečevi očekuju je od 15. do 17. juna u beogradskoj hali "Pionir" gde će gostovati, Kuba, Argentina i Turska.
