> Izvor: B92
> Datum: utorak 8.05.2012.  
> Rubrika: sport_odbojka
> Naslov: Kolaković: Pobeđivali smo i bolje
> Članak:

Selektor srpskih odbojkaša Igor Kolaković rekao je da je Bugarska favorit na kvalifikacionom turniru za Olimpijske igre, koji se igra u Sofiji.
Kolaković je, ipak, istakao da su njegovi protivnici dosta puta znali da pobede i jače protivnike.
"Bugari su favoriti turnira, bez obzira što Italijani imaju sjajan tim. Bugari u sastavu imaju najbolje evropske igrače i sigurno će biti motivisani da ovde, u Sofiji, pred svojim navijačima potvrde olimpijsku vizu. Međutim, mi smo tu, sa druge strane mreže, da im se suprostavimo i poprilično poremetimo", rekao je Kolaković. Kolaković je dodao da ga ne brine tradicija loših rezultata sa Bugarima u poslednje vreme. "Mi smo poslednjih godina gubili od njih, ali ne zbog tradicije, nego zato što su u tom periodu bili bolji. Ne znam zašto ne uspevaju da naprave neki dobar rezultat, imaju odličan tim, ali, mi smo dosta puta pobeđivali i bolje protivnike", konstatovao je Kolaković. Oporavljeni Saša Starović, koji bi trebalo da zameni Ivana Miljkovića na poziciji korektora, istakao je da će protiv domaćina biti mnogo teško, ali da će ekipa spremno dočekati meč. "Oni su jedan od favorita ovde, ali mi smo već ušli u ritam i spremni smo za taj meč", rekao je Starović. Vlado Petković je rekao da su Bugari posebno nezgodni kod kuće i podsetio da često pokazuju dva lica. "Neugodni su, posebno pred 14.000 svojih navijača. Mi poznajemo dve reprezentacije Bugarske, jednu koja igra perfektno i drugu koja može da nam  da pobedimo. Ako ih ozbiljno shvatimo, a hoćemo, verujem u uspeh", rekao je Petković. Utakmica između Bugarske i Srbije na programu je u sredu od 18.30 po srednjeevropskom vremenu.
