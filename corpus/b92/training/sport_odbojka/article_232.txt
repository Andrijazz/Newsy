> Izvor: B92
> Datum: utorak 12.06.2012.  
> Rubrika: sport_odbojka
> Naslov: Kolaković: Očekivano jaka grupa
> Članak:

Selektor muške odbojkaške reprezentacije Igor kolaković rekao je da je grupa na Olimpijskom turniru teška, ali da veruje u prolaz dalje.
U konkurenciji odbojkaša, Srbija će igrati u grupi B, sa Brazilom, Rusijom, SAD, Nemačkom i Tunisom.
Reprezantivci Srbije doputovali su u Dominikansku Republiku gde učestvuju na vikendu Svetske lige, a timu su se pridružilo još šest momaka koji su trenirali u Beogradu.
"Grupa je očekivano jaka mislim da Olimpijske igre, kad je odbojka u pitanju, nikad ne donose laku grupu. Ono što sebi moramo da zacrtamo kao cilj je borba za četvrtfinale. Protivnici neće biti nimalo laki, međutim, mi ne idemo na OI sa drugim ciljem osim da se plasiramo u četvrtfinale, a ono posle donosi i veće plasmane", kaže Kolaković. Selektor Srbije kaže da će njegov tim dati sve od sebe da se što bolje predstavi i u Dominikanskoj Republici, a najviše nade polaže u pojačanje koje je stiglo iz Beograda. "Očekuje nas nekoliko treninga u ovom sad već tropskom periodu. Mislim da će nam trebati period adaptacije, pogotovo za nas koji smo bili u Japanu. Videćemo u kojim uslovima ćemo trenirati, pošto još nismo došli u dvoranu. Očekujem i da se šest momaka koji su došli iz Beograda brzo uklope sa ostatkom ekipe i da napravimo dobar preduslov za igre na ovom turniru. Svesni smo da ovaj sastav ima neke svoje limite, ali isto tako ima i svoje kvalitete i daće sve od sebe da se što bolje predstavi u Dominikani. Rivali su nam dobro poznati, Rusi i Kubanci, a pretpostavljam da će i Japanci biti u najačem sastavu. Mi ćemo se iz vikenda u vikend upoznavati. Rusi su na dgugom vikendu došli praktično sa drugim timom, Kubanci imaju isti tim, a Japanci su za sada nepoznanica, ali suština je da to ne menja naš način igre", ističe Kolaković.
Kapiten srpskog tima Bojan Janić kaže da je tim iscrpljen, ali i rasterećen jer je izborio plasman na Igre u Londonu. "Osećam se umorno, ali pre svega vlada neko osećanje rasterećenosti zbog plasmana na OI i dolaska u ovu lepu zemlju. Bez obzira na umor imamo mnogo mladih igrača i imaćemo par dana da se aklimatizujemi i udarimo na najjače reprezentacije. Rusija i Kuba su favoriti, ali mi ćemo igrati hrabro i sa puno energije. Bez obzira na to što imamo mlad tim mene baš interesuje da vidim kako ćemo se snaći. Nadam se da će momci biti opušteni i iskoristiti priliku koju su dobili", kaže Janić. Janić ne sumnja u svoj tim ni što se Olimpijskih igara tiče, i ističe da ukoliko se dobro pripreme mogu da pobede bilo koga. "Grupa je dosta jaka, što je uredu. Mislim da imamo lepe šanse da prođemo grupu, mada neće biti jednostavno, i u tom sličaju uz malo sreće i neki bolji plasman u našoj grupi. Tako možemo, eventualno, da izbegnemo prve tri-četiri najjače reprezentacije na svetu i onda ulazimo u borbu za medalju. Ukoliko se dobro spremimo možemo da pobedimo svakoga i nisam nezadovoljan", kaže kapiten Srbije. Tehničar srpske reprezentacije Mihajlo Mitić kaže da je realno da srpski tim prođe u četvrtfinale na OI. "Dosta smo radili za te OI. Sve je krenulo od Svetskog kupa, pa preko kvalifikacija u Bugarskoj i Japanu i na kraju smo uspeli da se nađemo na OI. Mi to zaslužujemo i turnir u Japanu je to i pokazao. Imamo tešku grupu, ali nadam se da ćemo je proći, pa bi trebalo onda u četvrtfinalu da imamo lakšeg protivnika i "lakši posao". Realno je da uđemo u četvrtfinale, ali nezahvalno je prognozirati sa koje pozicije. U svakom slučaju neće biti lako i Nemačka i Tunis nisu bezveze na OI. Verujem da nismo autsajderi u grupi, ali nismo ni favoriti. Ipak, smatram da ćemo uspeti da se izborimo za četvrtfinale", kaže Mitić. On smatra i da njegov tim na turniru Svetske lige nije favorit, ali da ukoliko odigraju kako umeju mogu da pobede bilo koga. "Putovali smo 37 sati, ali kada dođete na ovako lepo mesto i vidite koliko lepo izgleda ništa vam ne pada teško, pogotovo što smo se plasirali na OI, to je jako dobra stvar. Pošto imamo mlad tim nemamo imperativ pobede što je dobro za nas, igraćemo slobodnije, tako da se nadam bar jednoj pobedi. Mi smo možda najslabija ekipa ovde po sastavu, ali to ništa ne mora da znači, ako odigramo kako znamo verujem da možemo da pobedimo svaku ekipu", smatra Mitić
Jedan od momaka koji su stigli kao pojačanje iz Beograda je i Nemanja Petrić. On ističe da je ekipa podmlađena ali puna želje i ambicije da se dokaže. "Što se tiče nas iz Beograda mi smo ostali da radimo sa Draganom Kubinskim i Duškom Nikolićem i sa timom Crvene zvezde. Radili smo na visokom nivou dok je prvi tim bio u Japanu, tako da smo spremni i nismo izgubili ništa ovom velikom pauzom. Ovog vikenda nastupamo u podmlađenom sastavu, u pitanju je skroz neka druga ekipa, koja do sada nije nastupala zajedno. Mladi smo, tako da smo svi puni želje i ambicije da pokažemo koliko možemo u ovom sastavu. Očekujem da ćemo da igramo lepu odbojku, koliko će to biti dovoljno videćemo. Ja se iskreno nadam da možemo da ostvarimo pobedu protiv svih ekipa", kaže Petrić. Olimpijske igre u Londonu održaće se od 27. jula do 12. avgusta ove godine.
