> Izvor: B92
> Datum: sreda 30.05.2012.  
> Rubrika: sport_odbojka
> Naslov: Podraščanin: Znamo zašto smo ovde
> Članak:

Reprezentativac Srbije u odbojci Marko Podraščanin rekao je da se ekipa adaptirala na vreme u Tokiju i da se nada prvom mestu na turniru i plasmanu na OI.
Srpski odbojkaši otputovali su u Japan pre dve nedelje na turnir Svetske lige, a od 1. juna očejkuju ih kvalifikacije za odlazak na OI.
„Spremni smo jer smo već dve nedelje ovde i navikli smo se na ovu promenu vremena i dosta dobro smo odradili turnir Svetske lige, zauzevši prvo mesto posle tri utakmice."
" Međutim rezultat u Svetskoj ligi nije prioritet, znamo zašto smo ovde i svakako nam je cilj da se plasiramo na Olimpijske igre u Londonu", kaže Podraščanin. Bloker srpske repreuzentacije kaže da im ne leži stil igre kakav imaju azijske ekipe, ali ističe da će dati sve od sebe jer je pobeda imperativ. "Iskreno mislim da nam ne leže u poslednje vreme Japanci i Koreanci. Sećamo se da smo ranijih godina gubili par utakmica protiv njih u Svetskoj ligi. Ipak, nama je imperativ pobeda u prva dva meča. Posle toga imamo dan odmora, a mislim da će nam se mnogo toga otvoriti iz prve dve utakmice i možda protiv dva najjača protivnika", ističe Podraščanin. Podraščanin smatra da će se azijske ekipe boriti za drugo mesto, a daje ključ za plasman na OI da se u svaku utakmici uđe maksimalno ozbiljno i koncentrisano. "Mislim da će se azijske ekipe boriti za to eventualno drugo mesto koje će ih odvesti na olimpijadu. Nama je svakako imperativ prvo mesto i sve same pobede. Treba da odigramo na visokom nivou kako bi do toga došli i zato moramo u svaku utakmicu da uđemo maksimalno ozbiljno i da idemo na pobedu", smatra Podraščanin. Srpski reprezentativac izdvojio je Iran kao ekipu koja bi im mogla zadati najviše problema. "Eventualno Iran jer smo prošle godine izgubili protiv njih 3:2 u Svetskom kup i sada smo igrali 1:1 u Beogradu. Igraju malo čudan sistem. Pokazalo se da mnogo lakše igramo i protiv Rusa i protiv Kubanaca nego protiv azijskih ekipa koje se jako dobro brane, a nisu tako agresivni u napadu i na servisu. Međutim kao što sam rekao mislim da smo na papiru bolji od svih, da smo dosta dugo ovde, da znamo zašto smo došli. Svakako da su Olimpijske igre nešto najlepše što sportista može da očekuje i nadam se da ćemo se plasirati", zaključio je Podraščanin. Kvalifikacioni turnir na programu je od 1. do 10. juna u Tokiju, a plasman na OI izboriće pobednik turnira, kao i najbolja selekcija iz Azije. Ukoliko prvo mesto na turniru osvoji selekcija iz Azije, plasman na OI izboriće i druga najuspšenija reprezentacija sa tog kontinenta. Najbolji srpski odbojkaši prvu utakmicu igraju u petak protiv Japana, od 12 sati po srednjeevropskom vremenu, a zatim slede dueli protiv Južne Koreje, Kine, Australije, Portorika, Irana i Venecuele.
