> Izvor: B92
> Datum: ponedeljak 22.04.2013.  
> Rubrika: sport_odbojka
> Naslov: VL (ž): Spartak na korak do titule
> Članak:

Odbojkašice NIS Spartaka povele su sa 2-1 u finalnoj seriji Viner štediše lige, pošto su savladale Crvenu zvezdu sa 3:2 (27:25, 17:25, 18:25, 25:22, 17:15).
Domaće odbojkašice nadoknadile su zaostatak od 21:19 u četvrtom setu i uspele su da izjednače na 2:2 u setovima.
Poveo je Spartak sa 12:7 u taj brejku, ali Zvezda je preokrenula i došla do meč lopte. Ipak, ekipa iz Subotice napravila je novi preokret i iskoristila je drugu meč loptu, kada je Bjelica poslala loptu u aut.
Četvrti meč igra se u sredu od 18 sati, takođe u "Dudovoj šumi" u Subotici. Zvezda je stekla prednost u prvom setu, posle asa Jovane Stevanović vodile su Beograđanke sa 14:11. Ipak, brzo se Spartak vratio u meč, iako su crveno-bele još do drugog obaveznog predaha imale minimalnu prednost (16:15). Kontra Sofije Medić donela je prednost Subotičankama (17:16), a nedugo potom posle asa Olge Raonić bilo je i  protiv Tatjane Matić. Ipak, ista igračica je donela i četvrtu i petu set loptu svom timu (25:24, pa 26:25), a potom je uz dosta sreće, asom od mreže rešila ovaj period igre - 27:25. U drugom periodu potpuno drugačija slika. Zvezda je bila sjajna na servisu, još bolja prilikom bloka, Bjelica je igrala na visokom nivou, a proigrale su i njene saigračice. Zvezda je lako došla do startne prednosti (8:4), a ni tajm aut i saveti Damira Petkovića nisu pomogli Subotičankama. Dva vezana bloka Lukićeve i Stevanovićeve, potom i as Kecmanove doneli su gošćama ogromnih 23:15, ubrzo i izjednačenje u setovima. Zvezda je nastavila u istom ritmu i posle 16:10 na drugom tehničkom tajm aut otpor rivala više nije postojao. Lako su crveno-bele ovaj period privele kraju - 25:18. Ipak, u četvrtom setu Spartak se vratio u meč, iako je Zvezda vodila sa 14:11. U završnici je viđen preokret, sjajne Subotičanke su blokovima preokrenule i ubrzo došle do tri vezane set lopte (24:21). Drugu je iskoristila Adela Helić - 25:22. Mogle su Subotičanke možda i bez drame da završe ovaj susret, ali su se kockale u petom setu. Vodio je Spartak sa 12:7 i 13:10, ali nije bilo odgovora na servise Mine Popović. Crvena zvezda se vratila u igru, čak je posle greške Aleksandre Cvetićanin došla i do meč lopte (14:13). U završnici je popustio prijem aktuelnih šampionki, koje su dozvolile Spartaku da stekne prvu meč loptu, posle kontre sjajne Adele Helić (15:14). Ista igračica je potom pogrešila, načinila je prelaz u situaciji kad je dizač rivala Julija Milović već gubila korak za loptom na mreži (15:15). Ipak, u narednom poenu Helićeva se iskupila i donela drugu meč loptu Spartaku, a erupcija oduševljanja u "Dudovoj šumi" usledila je posle greške Ane Bjelice - 17:15. NIS SPARTAK: Raonić 4, Memišević (libero), Trnić 11, Cvetićanin 9, Helić 19, Vujčin, Antanasijević, Medić 10, T. Matić 15, Radakov, Oluić, D. Matić (libero). CRVENA ZVEZDA: Budrović, Marinković, Popović 7, Simić, Pušić (libero), Vojnić-Purčar, Bjelica 33, Kubura, Kecman 18, Lukić 5, Milović 4
