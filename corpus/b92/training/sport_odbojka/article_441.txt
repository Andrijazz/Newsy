> Izvor: B92
> Datum: nedelja 2.12.2012.  
> Rubrika: sport_odbojka
> Naslov: Odbojkašice treći put na Gran priju
> Članak:

Ženska odbojkaška reprezentacija Srbije igraće treći put uzastopno u Gran Priju i biće organizator F grupe od 9. do 11. avgusta 2013. godine.
Srbija će u tom periodu ugostiti SAD, Holandiju i predstavnika Afrike, odlučeno je danas na sastanku Saveta Gran Prija u Lozani.
Sastanku Saveta predsedavao je potpredsednik Medjunarodne odbojkaške federacije (FIVB) i predsednik Odbojkaškog saveza Srbije (OSS) Aleksandar Boričić.
U 21. izdanju Gran prija igraće ukupno 20 reprezentacija. Pored 16 od ranije poznatih, naredne godine će igrati Italija, Rusija, Nemačka i Turska. Srbija će tokom prvog vikenda igrati u Dominikanskoj Republici sa domaćinom, Portorikom i Češkom, dok će tokom trećeg vikenda igrati u Makau sa Kinom, Poljskom i Argentinom. Finalni turnir odigraće se od 28. avgusta do 1. septembra u Japanu. Pored domaćina igraće i pet najuspešnijih selekcija posle Interkontinentalnog dela takmičenja.
