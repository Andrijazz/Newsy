> Izvor: B92
> Datum: utorak 25.06.2013.  
> Rubrika: sport_odbojka
> Naslov: SL: Sa Nemačkom ipak u "Pioniru"
> Članak:

Srpski odbojkaši igraće mečeve četvrtog vikenda grupe B Svetske lige sa Nemačkom u hali „Pionir“ umesto u niškom „Čairu“.
Ti mečevi zakazani su za subotu i nedelju od 20 časova, a razlog za premeštanje je poplavljeni teren dvorane „Čair“.
Do poplave je došlo posle vremenskih nepogoda u noći između nedelje i ponedeljka u Nišu, a predstavnici Organizacionog odbora Svetske lige u Nišu i predstavnici Odbojkaškog saveza Srbije ustanovili su da nije moguće odigravanje utakmica u „Čairu“.
U Odbojkaškom savezu Srbije su zato pronašli rezervno rešenje, pa će posle dve godine odbojkaši ponovo igrati u Beogradu neki meč Svetske lige. Srpski odbojkaši će igrati i u Novom Sadu, pošto u okviru petog vikenda elitnog takmičenja, 6. i 7. jula, dočekuju Italijane. Posle tri vikenda ovogodišnjeg takmičenja u Svetskoj ligi, izabranici Igora Kolakovića imaju polovičan učinak od po tri pobede i poraza, odnosno deset bodova. To im je u ovom trenutku dovoljno za treće mesto, iza Italije sa 15 bodova, i Rusije, koja ima dva manje.
