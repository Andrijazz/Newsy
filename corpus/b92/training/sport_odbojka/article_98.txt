> Izvor: B92
> Datum: četvrtak 5.04.2012.  
> Rubrika: sport_odbojka
> Naslov: VL: Zvezda povela u finalnoj seriji
> Članak:

Odbojkaši Crvene zvezde pobedili su Vojvodinu u “Šumicama” sa 3:0 (30:28, 25:22, 25:20) u prvom meču finalne serije Viner štediše lige.
Druga utakmica na programu je u nedelju takođe u Beogradu, a sledećeg četvrtka serija se seli u Novi Sad.
Iako deluje da su ‘crveno-beli’ ubedljivo slavili, i Voša je imala svoje šanse – u prvom setu Novosađani su propustili četiri set lopte, u drugom su imali prednost sve do završnice, ali Zvezda je preokrenula i to je rešilo meč.
Nijedna od ekipa nije uspela da napravi ozbiljnu rezultatsku prednost sve do završnice prvog seta, a onda je Zvezda dodala gas i povela sa 20:17. Međutim, najviše zahvaljujući snažnim servisima Ivovića gosti se vraćaju u igru, proradio je i blok Novosađana, pa su oni stigli do vođstva 24:23 i prve set lopte. Ušlo se u veoma neizvesnu završnicu, Vojvodina je propustila četiri set lopte, a  su realizovali drugu nakon što je Veselinović poslao loptu iz teške pozicije u aut - 30:28. Gubitak prvog seta dodatno je motivisao Novosađane, koji znatno bolje počinju drugi set i dolaze do vođstva od 5:1, zazim i 11:7. Sve do drugog tehničkog tajm-auta Voša je čuvala prednost od tri-četiri poena, ali onda kreće preokret koji je kompletiran greškom Mrdaka i prvom prednošću Zvezde u drugom setu - 20:19. Briljantni Dušan Petković, koji je u drugom setu osvojio osam poena, munjevitim servisom doneo je Zvezdi vođstvo 22:20, a isti igrač je lepo plasirao loptu posle sjajne odbrane Stoilovića za 24:21. Zvezda je realizovala drugu set loptu nakon što je servis Ivovića ukroćen, a Koprivica se izborio sa blokom rivala iz ne baš lake pozicije - 25:22. Posle izgubljenog drugog seta, tonus u igri Novosađana potpuno je opao. Zvezda je u ranoj fazi trećeg seta stekla nekoliko poena prednosti i do kraja je tu prednost rutinski održala za prvi trijumf u finalnoj seriji. Crvena zvezda: Stoilović 14, Koprivica 9, Milutinović 2, Mitić 5, Petković 26, Ćelić 5, Vujić (libero), Okolić, Pajić, Jakovljević, Buculjević, Perić. Vojvodina: Mirosavljević 1, Veselinović 11, Ivović 15, Gerić 5, L. Čubrilo 2, Mrdak 16, Kapur (libero), N. Čubrilo, Vrban, Stefanović, M. Stanković, Martinović 2.
