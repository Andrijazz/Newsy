> Izvor: B92
> Datum: nedelja 4.08.2013.  
> Rubrika: sport_odbojka
> Naslov: Juniorski odbojkaši prvaci Balkana
> Članak:

Muška juniorska odbojkaška reprezentacija Srbije po šesti put od 2002. godine postala je šampion Balkana.
U finalu Balkanskog prvenstva u Kladovu, Srbija je savladala Tursku sa 3:2, po setovima 23:25, 25:21, 25:23, 19:25 i 16:14, posle 127 minuta igre.
Srbija je od 2002. osvojila ukupno deset medalja – šest zlatnih, tri srebrne i jednu bronzanu medalju, a Turska dve zlatne, jednu srebrnu i pet bronzanih medalja.
Bronza je ove godine pripala selekciji Rumunije, koja je u meču za treće mesto pobedila Bugarsku sa 3:0, po setovima 25:18, 25:21 i 25:22. Radovan Arežina, gradonačelnik Kladova, predao je Milanu Katiću, kapitenu Srbije, pehar namenjen prvaku Balkana. Zlatne medalje juniorima Srbije, predali su Aleksandar Džejms Stil, predsednik Komisije za pravila igre FIVB, i Dragutin Ćuk, tehnički direktorOSS. Radovan Arežina, gradonačelnik Kladova, predao je Buraku Gungoru, kapitenu Turske, pehar namenjen vicešampionu Balkana. Srebrne medalje juniorima Turske, predali su Sergej Titov, sekretar Sudijske komisije FIVB, i Darko Đuričković, koordinator nacionalnih selekcija OSS. Radovan Arežina, gradonačelnik Kladova, predao je Adrijanu Akiobaniceiju, kapitenu Rumunije, pehar namenjen trećeplasiranoj reprezentaciji na Balkanskom prvenstvu. Bronzane medalje juniorima Rumunije predali su Ilija Ilijev, supervizor BVA, i Mileta Adžić, direktor OK Đerdap iz Kladova.
