> Izvor: B92
> Datum: četvrtak 20.06.2013.  
> Rubrika: sport_odbojka
> Naslov: SL: Odbojkaši gostuju Iranu
> Članak:

Srpski odbojkaši u petak od 14.30 u Teheranu igraju prvi meč sa Iranom u okviru trećeg vikenda takmičenja u Svetskoj ligi.
Izabranici Igora Kolakovića su u prva dva vikenda zabeležili po dve pobede i poraza i osvojili ukupno sedam bodova. Pobedili su dva puta Kubu, a izgubili od Rusije.
Do kraja takmičenja u grupnoj fazi, pored dvomeča sa Iranom, očekuju ih i dueli sa Nemačkom i Italijom. Drugi meč u Teheranu igra se u nedelju od 14.30 po našem vremenu.
"Na Kubi smo sjajno prošli, u Rusiji smo mogli i više od jednog boda, a sada nas očekuje treće teško gostovanje. Mislim da je veoma važno da slavimo u petak, jer bi nam u tom slučaju posao u nedelju bio olakšan", ističe korektor Aleksandar Atanasijević. Evropski prvaci su svesni da ih očekuje paklena atmosfere u iranskoj prestonici. "Iran ima odlične igrače, koji igraju u veoma dobrom nacionalnom šampionatu. U naletu su i traže svoje mesto i u svetskom vrhu. Dosta toga zavisi od nas, ne smemo da im dozvolimo da se razmahnu. Moramo da igramo na visokom nivou, da nametnemo naš stil", naglašava Atanasijević. Iranci su zbog predsedničkih izbora u svojoj zemlji pauzirali prošlog vikenda. To što su svežije, po korektoru Srbije, ne mora da bude njihova velika prednost. "Sigurno su mogli na miru da se spreme za nas. Ali, ni mi, bez obzira na umor zbog putovanja, promene klime i vremenske zona, nismo bez aduta. Bodovi su nam i te kako neophodni. Ne osećamo pritisak, već želju da izborimo Mar del Platu, od koje nećemo odustati lako", istakao je mladi korektor.
