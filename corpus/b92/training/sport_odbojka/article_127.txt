> Izvor: B92
> Datum: nedelja 29.04.2012.  
> Rubrika: sport_odbojka
> Naslov: Odbojkašice bez Nikolićeve u Ankari
> Članak:

Selektor srpskih odbojkašica Zoran Terzić saopštio je spisak igračica za turnir Kontinentalnih kvalifikacija za Olimpijske igre, na kojem nema Jelene Nikolić.
Nikolićeva je prethodnih dana bila pod znakom pitanja zbog povrede stopala, a Terzić je dan pred put u Ankaru, gde će se naš tim boriti za olimpijsku vizu, objavio da ona nije među putnicama.
Evropske šampionke u ponedeljak ujutro putuju u Ankaru, a prvi meč će odigrati u sredu od 13 časova po našem vremenu protiv Holandije. Na spisku za Ankaru su: tehničari: Maja Ognjenović i Ana Antonijević. korektori: Jovana Brakočević i Sanja Starović. libero: Suzana Ćebić. blokeri: Nataša Krsmanović, Milena Rašić i Nađa Ninković. primači: Brižitka Molnar, Jovana Vesović, Tijana Malešević i Jelena Blagojević. Posle duela sa Holandijom, naše odbojkašice u četvrtak očekuje meč sa Rusijom, a dan kasnije i sa Poljskom. U drugoj grupi u Ankari takmičiće se Nemačka, Hrvatska, Turska i Bugarska, a samo pobednik turnira izboriće vizu za London. Turnir u Ankari na programu je od 1. do 6. maja.
