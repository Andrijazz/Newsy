> Izvor: B92
> Datum: petak 13.09.2013.  
> Rubrika: sport_odbojka
> Naslov: Nemice u finalu, Srbija sa Belgijom
> Članak:

Odbojkašice Nemačke i Rusije igraće u finalu Evropskog prvenstva, dok će reprezentacija Srbije igrati za bronzu sa Belgijom.
Izabranice Zorana Terzića, koje su na šampionatu u Nemačkoj i Švajcarskoj branile titulu osvojenu pre dve godine u Beogradu, sa Belgijom se sastaju u subotu od 17 časova. Finale između Rusije i Nemačke igra se tri sata kasnije.
Naš tim je u Berlinu u polufinalu poražen od Rusije sa 3:0, po setovima 25:23, 25:19, 25:12, posle jednog sata i 11 minuta igre. U drugom polufinalu, Nemačka je posle velikog preokreta slavila protiv Belgije sa 3:2, po setovima 18:25, 20:25, 25:21, 25:21 i 15:11, posle dva sata i 14 minuta igre.
