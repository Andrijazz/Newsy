> Izvor: B92
> Datum: ponedeljak 22.10.2012.  
> Rubrika: sport_odbojka
> Naslov: LŠ: Zvezdaši kreću protiv Trentina
> Članak:

Trener odbojkaša Crvene zvezde Duško Nikolić istakao je da je privilegija što će njegova ekipa u prvom kolu Lige šampiona igrati protiv italijanskog Trentina.
Nikolić je, takođe, istakao da za tu utakmicu ne mora posebno da motiviše svoje igrače.
„Privilegija je što ćemo igrati protiv Trentina i ovo će možda biti najlakša utakmica jer ne moram da motivišem igrače za nju. Biću zadovoljan maksimalnim zalaganjem svojih igrača, a za koliko će to biti dovoljno, da li set, dva ili meč, ne znam“, rekao je Nikolić.
Trentino je u petak pobedom nad brazilskim Kruzeirom četvrti put uzastopno postao klupski prvak sveta u odbojci. "Trentino je četvrti put zaredom prvak sveta i mi nismo u položaju da njima možemo da pretimo jer smo vrlo mlada ekipa kojoj je prosek igrača 20 i po godina, a igraćemo sa jednim od najboljih klubova sveta, čiji je prosek starosti 28 i po godina i čiji su igrači lideri u svojim reprezentacijama", rekao je trener . U Grupi C Lige šampiona se nalaze još i francuski Tur i poljski Keđeržin, a Nikolić je ocenio da se njegova ekipa nalazi u najtežoj grupi i da je autsajder. Osim muške, u Ligi šampiona igra i ženska ekipa Crvene zvezde, a Nikolić je istakao da je to podatak za divljenje, pošto je njegov klub jedini koji ima predstavnika u obe konkurencije. "Sam podatak da smo mi četvrti-peti put u Ligi šampiona i da smo jedini klub u Evropi koji ima i muški i ženski tim u tom takmičenju je podatak za divljenje", rekao je Nikolić. Primač Zvezde Nemanja Jakovljević rekao je da Liga šampiona predstavlja veliko iskustvo za sve njegove saigrače. "Svi momci će pružiti 100 odsto svojih mogućnosti. Svakako da je prioritet domaće takmičenje, a ovo predstavlja jedno veliko iskustvo za nas. Veliki plus za Zvezdu je to što smo sačuvali ekipu od prošle sezone", rekao je Jakovljević. Crvena zvezda gostuje Trentinu u četvrtak u 20.30.
