> Izvor: B92
> Datum: petak 13.09.2013.  
> Rubrika: sport_odbojka
> Naslov: Odbojkašice igraju za finale (17h)
> Članak:

Srpske odbojkašice Nataša Krsmanović i Brižitka Molnar rekle su da veruju u pobedu nad Rusijom i plasman u finale Evropskog prvenstva.
Evropske šampionke su u četvrtfinalu ubedljivo pobedile Italiju sa 3:0, a u borbi za finale igraće sa Rusijom u petak od 17 časova.
U drugom polufinalu, od 20 časova, sastaće se Nemačka i Belgija.
"Rusija je jaka reprezentacija poslednjih godina. Iskreno ih ne poznajem puno, nisam ih gledala, ali mislim da sve zavisi od nas. Igramo dobro i mislim da smo favoriti. Uz dobru igru i servis, mislim da imamo sigurno finale", rekla je Krsmanovićeva. Molnarova je istakla da bi servis našeg tima mogao da odluči utakmicu. "Veliki je uspeh ući u polufinale. Biće teska utakmica sa Rusijom, treba ući u duel sa dosta koncentracije, ali ako ponovimo igru sa meča sa Italijom, ne bi trebalo da bude problema. Malo su slabije na prijemu i mislim da bi servis mogao da bude naše glavno oružje", istakla je Molnarova.
