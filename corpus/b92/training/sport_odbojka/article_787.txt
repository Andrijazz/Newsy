> Izvor: B92
> Datum: četvrtak 12.09.2013.  
> Rubrika: sport_odbojka
> Naslov: Brakočevićeva: Nema zime za nas
> Članak:

Korektor reprezentacije Srbije Jovana Brakočević rekla je da je igra protiv Italijanki recept za sam finiš Evropskog prvenstva u Nemačkoj i Švajcarskoj.
Evropske šampionke su u četvrtfinalu pobedile selekciju Italije sa 3:0 i u borbi za plasman u finale sastaće se sa Rusijom.
"Ušle smo snažno i samouveren u meč. Nismo bukvalno dozvolile Italijankama da dišu, možda samo malo početkom drugog seta. Nismo gubile fokus i koncentraciju, a to nam je bilo najvažnije. Možemo da se nosimo sa svakom ekipom i ako nastavimo ovako da igramo, nema zime za nas", rekla je Brakočevićeva. Kapiten srpskih odbojkašica Maja Ognjenović rekla je da ne pamti kada su ona i saigračice odigrale tako dobar meč. "Bile smo ujedinjene i ginule za svaku loptu. Možemo da budemo ponosne na to. Bez obzira u kom sastavu je Italija igrala, oni uvek imaju dobar tim, večeras su pružile beldo izdanje, ali to je i naša zasluga. Ne bi trebalo puno da poletimo posle ovog meča, moramo da se usredsredimo na važnu utakmicu sa Ruskinjama", naglasila je Ognjenovićeva. Duel Srbije i Rusije najverovatnije će biti na programu u petak od 17 časova, a tri sata kasnije sastaće se Nemačka i Belgija.
