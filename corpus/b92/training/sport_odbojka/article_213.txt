> Izvor: B92
> Datum: sreda 6.06.2012.  
> Rubrika: sport_odbojka
> Naslov: Kolaković: Razmišljamo samo o OI
> Članak:

Selektor odbojkaške reprezentacije Srbije Igor Kolaković ocenio je da je njegova ekipa u duelu sa Australijom bila maksimalno koncentrisana.
"Uložili smo veliku energiju da ostvarimo pobedu. Razmišljamo samo o plasmanu na Olimpijske igre, to je naš cilj", kazao je Kolaković posle trijumfa protiv Australije (3:0), u četvrtom kolu turnira u Tokiju, odakle će pobednik i najbolje plasirana azijska reprezentacija izboriti plasman na Igre.
Primač srpske reprezentacije Nikola Kovačević, koji je upisao 13 poena u današnjem meču, rekao je da je Srbija odigrala "savršen meč". "Mislim da Australija nije prethodno videla ovako visok nivo igre u sva tri seta", rekao je Kovačević, aludirajući na to da je Australija danas pretrpela prvi poraz na turniru u Tokiju. "Sve smo bliži Olimpijskim igrama. Treba samo da nastavimo u ovom stilu", dodao je Kovačević. Kapiten reprezentacije Srbije Bojan Janić istakao je da je pobeda nad Australijom bila veoma važna za njegov tim. On je ocenio i da je očigledan napredak u igri Srbije. "Nadam se da ćemo nastaviti da igramo na ovaj način do kraja turnira".
