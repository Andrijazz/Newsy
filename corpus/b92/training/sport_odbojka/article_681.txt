> Izvor: B92
> Datum: petak 28.06.2013.  
> Rubrika: sport_odbojka
> Naslov: "Borimo se dokle god ima šanse"
> Članak:

Selektor odbojkaške reprezentacije Srbije Igor Kolaković rekao je da njegova ekipa mora da pobedi Nemačku kako bi se plasirala na završni turnir Svetske lige.
Srbija je treća na tabeli grupe B sa deset bodova, pet manje od Italije i tri od Rusije, Nemačka je četvrta sa sedam, Iran peti sa tri, dok je Kuba bez poena.
“Očekujem veliku borbu, moramo da pobedimo u obe utakmice da bismo bili u priči za odlazak u Argentinu. Dokle god bude bilo šanse, borićemo se”, rekao je Kolaković.
Utakmice protiv Nemačke trebalo je da se odigraju u Nišu, ali pošto je teren u hali Čair poplavljen, Srbija će biti domaćin u beogradskoj hali Pionir. "Nadam se da ćemo imatri veliku podršku publike, trebalo je da igramo u Nišu, ali smo i u Beogradu uvek imali pravu dobrodošlicu i nadam se da će biti tako i sada", naveo je Kolaković. Kapiten reprezentacije Srbije Dragan Stanković saglasan je sa selektorom i navodi da su neophodne obe pobede. "Mi smo u situaciji da ne smemo da izgubimo ni bod do kraja, jer će ovi što su ispred nas teško kiksnuti. Neće nam biti ni malo lako, Nemačka ima dobar tim, ali iskreno se nadam da možemo do dve pobede", rekao je Stanković. Selektor Nemačke Vital Hejen razočaran je što se dueli neće igrati u Nišu. "Kao igrač sam 1986. godine bio u Nišu i ne mogu da spavam dok se ne vratim tamo. Hoću da budem u istom hotelu i da igram u istoj dvorani i da vidim da li je kao što je tada bilo", naveo je Hejen. On je dodao da mu je selektor Srbije obećao da će sledeće godine "ako ništa drugo, makar zajedno trenirati u Nišu". Kapiten Nemačke Johan Šeps naveo je da su obe selekcije izmenile sastav u odnosu na Olimpijske igre prople godine i da će se u ovim duelima videti ko je koliko napredovao. Utakmice se igraju u subotu i nedelju od 20.00.
