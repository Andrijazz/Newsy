> Izvor: B92
> Datum: petak 11.01.2013.  
> Rubrika: sport_odbojka
> Naslov: WL: Pobede Radničkog i Đerdapa
> Članak:

Odbojkaši Radničkog i Đerdapa zabeležili su pobede u mečevima 12. kola Wiener Städtische lige odigranim u petak.
Radnički je sa 3:0 bio bolji od Železničara na svom terenu i tako je došao do treće uzastopne pobede, dok je Đerdap slavio sa 3:2 na gostovanju Ribnici u Kraljevu.
Radnički je u Kragujevcu protiv Železničara opravdao ulogu favorita. Domaći su lako upisali prvi trijumf u 2013. godini, ukupno sedmi u Superligi, pa su se učvrstili na trećoj poziciji na tabeli.
Gosti iz Beograda su šansu da u ovom susretu učine nešto više propustili u prvom periodu. Rasterećeni, mnogo bolje su izabranici Srđana Stefanovića počeli meč, pa su najpre imali dva poena viška (8:6), a na drugom obaveznom predahu i plus četiri (16:12). Menjao je tada trener Radničkog Dejan Matić, u igru je poslao Perovića umesto Ćirovića i to je dalo rezultata. Ne samo da su Kragujevčani uhvatili ritam i brzo preokrenuli, već su dominirali do kraja ovog duela. Prvi set su dobili dosta lako, s obzirom na razvoj situacije sa 25:21. U drugom periodu Železničar nije uspevao da parira sada već razigranom domaćinu. Kad je Radnički stvorio osetnu prednost (16:12), Matić je u igru uveo i mladog dizača Jovanovića, a potom i Blagojevića. Oni su uz već pomenutog Perovića na terenu ostali do kraja. Lako je Radnički dobio i drugi set sa 25:15, a najubedljiviji su bili u trećem. Imali su na drugom obaveznom predahu duplo više poena od rivala (16:8), što je bio uvod u mirnu završnicu i laganu pobedu, koja će im mnogo značiti u nastavku sezone. Radnički - Železničar 3:0 (25:21, 25:15, 25:14) Radnički: Ćirović 1, N. Stevanović 4, Jovanović 2, Radović 3, Perović 11, Vulović, R. Stevanović 9, Ilić, Ivović, Čedić 21, Blagojević 3, Pantelić (libero). Trener: Dejan Matić. Železničar: Brajović 2, Matić 4, Babić, Bubulj 6, Lojaničić (libero), Jezdimirović, Božović 8, Bogić 2, Stojanović 1, Bošković, Jovanović 8, Kolarević 1. Trener: Srđan Stefanović. U derbi meču 12. kola viđena je vrlo dobra odbojka, pet setova i skoro dva sata igre, a na kraju je slavio gost iz Kladova. Đerdap je ubeležio i devetu ovosezonsku pobedu, dok je Ribnica sa bodom sada na četvrtoj poziciji. Odlično su gosti počeli susret. Bili su sjajni u svim elementima igre, pre svega u prijemu servisa, ali i bloku. Sa druge strane, Ribnica nije bila na očekivanom nivou na startu, gubila je poene u serijama, pa je već kod drugog tehničkog tajm-auta Đerdap imao ogromnu prednost (16:7), a potom je lako dobio ovaj set sa 25:11. Mnogo više uzbuđenja viđeno je već od sledećeg seta. Kladovčani su stekli dodatno samopouzdanje posle dobijenog prvog seta, pa su kontrolisali rezultat i u drugom periodu, iako je njihova prednost ovoga puta uglavnom bila minimalna. Ipak, i u takvom odnosu snaga gosti su priveli i drugi set u svoju korist sa 25:22. Tek u trećem periodu Ribnica je uhvatila pravi ritam. U drugoj polovini seta Kraljevčani su uspeli da steknu minimalnu prednost (17:16), u završnici je bilo plus dva (21:19), a na kraju seta 25:22. Imao je Đerdap možda priliku da dođe i do sva tri boda, kad je u četvrtom setu poveo sa 17:16. Ribnica je tada preokrenula (22:19), potom dobila i ovaj period sa 25:21 i tako sebi obezbedila bod i taj-brek. Ipak, u petom setu se ponovila priča sa početka meča. Opet je Đerdap bio daleko bolji rival, opet su gosti u nizu dolazili do poena, pa se već kod rezultata 10:5 naziralo kakav će biti krajnji ishod. Nedugo zatim Kladovčani su obezbedili trijumf sa 15:9. Ribnica - Đerdap 2:3 (11:25, 22:25, 25:22, 25:21, 9:15)Ribnica: Janićijević, Okošanović, Veljović 6, Januzović 11, Močić (libero), Janković (libero), Radović 15, Marinković 8, Vilimanović, Lukić, Trajčevski 3, Radević 14. Trener: Boško Mačužić. Đerdap: Škundrić (libero), Adamović 8, Ivković 4, Basta 19, Mirosavljević 9, Krsmanović 16, Dautović 1, Tomić, Juhas, Pantić, Svetozarević 23, Opačić. Trener: Milan Tošić. Još u četvrtak, Crvena zvezda je nastavila niz trijumfa, pobedom nad Mladim radničkim, dok se preostale dve utakmice 12. kola igraju tokom vikenda. U subotu se sastaju Partizan i Vojvodina, dok u nedelju u Subotici igraju dva Spartaka.
