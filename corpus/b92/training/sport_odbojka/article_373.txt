> Izvor: B92
> Datum: sreda 10.10.2012.  
> Rubrika: sport_odbojka
> Naslov: Najbolja svetska odbojka u Dohi
> Članak:

Dvorana „Espajer“ u Dohi od subote do 19. septembra biće domaćin Svetskog klupskog prvenstva u konkurenciji odbojkaša i odbojkašica.
Aleksandar Boričić, predsednik OSS i potpredsednik FIVB, određen je za direktora takmičenja na turnirima u Dohi, dok je Dejan Jovanović, FIVB sudija iz Srbije, delegiran za jednog od 13 arbitara, koji će suditi na Svetskom prvenstvu za klubove.
Dejan Jovanović je prošle godine sudio finalni meč u konkurenciji odbojkaša između Trentina i Jastržebskog. U konkurenciji odbojkašica, u A grupi će igrati Rabita Baku iz Azerbejdžana, za koju igraju Nataša Krsmanović, Suzana Ćebić, Sanja Starović i Mira Golubović, koja je kapiten ekipe, zatim Solis Nestle iz Brazila i Bohai bank iz Kine. U B grupi će igrati Fenerbahče Istanbul iz Turske, Lančeras de Katanjo iz Portorika i Kenija Prizons iz Kenije. U konkurenciji odbojkaša, u A grupi će igrati Trentino Dijatek Trento iz Italije, Sada Kruseiro iz Brazila, Tigres UANL iz Meksika i Al Rajan iz Katara. U B grupi će igrati PGE Skra Belhatov iz Poljske, za koji igraju Aleksandar Atanasijević i Konstantin Čupković, zatim Zenit Kazanj iz Rusije, Zamalek iz Egipta i Al Arabi Doha iz Katara.
