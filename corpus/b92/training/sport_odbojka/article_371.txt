> Izvor: B92
> Datum: subota 6.10.2012.  
> Rubrika: sport_odbojka
> Naslov: EP: Srbija sa Poljskom i Bugarskom
> Članak:

Srpske odbojkašice igraće u grupi D na Evropskom prvenstvu 2013. godine sa selekcijama Poljske i Bugarske.
Tim reprezentacijama u grupi, koja će se igrati u Šverinu, u Nemačkoj, pridružiće se i pobednik duela između Rumunije i Češke, koji je na programu 1. i 8. juna.
Šampion ’Starog kontinenta’ biće održan od 6. do 14. septembra u Cirihu, u Švajcarskoj i u Haleu, Drezdenu, Šverinu i Berlinu, u Nemačkoj.
Žreb za grupe održan je u subotu u Cirihu, a naša reprezentacija će na predstojećem šampionatu braniti titulu. Srpske odbojkašice se u prvom kolu, 6. septembra, sastaju sa selekcijom Bugarske, dan kasnije protiv Rumunije ili Češke, a u trećem kolu, 8. septembra, protiv Poljske. Odbojkaški savez Srbije na žrebu u Cirihu predstavljali su generalni sekretar OSS Slobodan Milošević i reprezentativke Nađa Ninković i Nina Rosić. U grupi A, u Haleu, igraće Nemačka, Turska, Španija i Holandija. Grupu B, koja će biti smeštena u Cirih, činiće Švajcarska, Italija, Belgija i pobednik duela Ukrajine i Francuske, dok će u grupi C, u Drezdenu, biti Rusija, Azerbejdžan, Hrvatska i bolji iz susreta Belorusije i Slovačke. Utakmice osmine finala, kao i četvrtfinala biće odigrane u Haleu i Cirihu, a polufinala, utakmica za treće mesto i finale u dvorani "Maks Šmeling" u Berlinu.
