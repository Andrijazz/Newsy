> Izvor: B92
> Datum: petak 16.11.2012.  
> Rubrika: sport_odbojka
> Naslov: WSL: Zvezda i Ribnica do pobede
> Članak:

Odigrana su prva dva meča Wiener Stadtische lige Srbije, a u derbiju kola odbojkaši Zvezde savladali su Vojvodinu NS seme sa 3:2 u setovima.
U drugom meču šestog kola Ribnica je savladala Spartak iz Subotice sa maksimalnih 3:0 u setovima (20:25, 23:25, 22:25).
Sjajan meč viđen je u derbi meču šestog kola. Posle pet setova i 121 minuta igre Crvena zvezda je u SC "Šumice", pred oko 200 gledalaca, u reprizi prošlogodišnjeg finala plej-ofa slavila u meču sa Vojvodinom NS seme sa 3:2 (18:25, 25:23, 23:25, 25:22, 15:11).
Sve što odbojka može da priredi viđeno je u Šumicama. Sjajan početak Vojvodine, povratak Crvene zvezde u meč, potom veliki preokret i trećem periodu u režiji gostiju. Na kraju još jedan preokret, ovoga puta su to učinili aktuelni šampioni iz Beograda za konačan trijumf. Uz to, viđen je veliki duel dva korektora, dojučerašnjih saigrača iz juniorske reprezentacije Srbije, Dušana Petkovića i Milije Mrdaka. Obojica su meč završila sa po 25 osvojenih poena. Odlično su Novosađani počeli susret. Vrlo brzo su stekli prednost, jednostavno sve je tada bilo na njihovoj strani. Dobar prijem servisa, sjajna realizacija, visok blok, sasvim dovoljno za zbunjenu Crvenu zvezdu - 25:18. A potom dva izuzeztno uzbudljiva perioda igre. Najpre drugi u kojem je domaćin imao četiri poena viška (16:12), ali je malo falilo da Zvezda ispusti ovo vođstvo, pošto je u jednom trenutku bilo 21:20. Ipak, Beograđani su slavili sa 25:23. Ipak, vratilo im se to u narednom setu. Vodila je Zvezda sa 17:15 i tu stala. Vojvodina je brzo došla do preokreta (22:18), ali su domaći izjednačili (23:23). Ipak, gosti osvajaju poslednja dva poena i već tada su obezbedili bod na ovom susretu. Set je sa 25:23 u korist Novosađana. Međutim, za nešto više nisu imali snage, bolje rečeno nije im dozvolio aktuelni šampion. Crvena zvezda je napokon zaigrala u prepoznatljivom ritmu, pa je najpre izjednačila na 2:2 u setovima, četvrti je završen sa 25:22, a potom u taj-breku došla do šestog trijumfa u nizu u isto toliko odigranih prvenstvenih mečeva - 15:11. Zanimljivo, Vojvodina je četvrti put poražena i opet je baš kao i prethodna tri puta otkinula bod! Još jedan zanimljiv podatak je da su oba tima u poenima bila izjednačena na kraju susreta - 106:106.
Ribnica je slavila u utakmici protiv Spartaka u Subotici, posle tri seta, ipak, Kraljevčani su do trijumfa stigli teže nego što to rezultat pokazuje. Gosti su bolje krenuli, odigrali odličan prvi set i dobili sa 25:20, i time podigli samopouzdanje. Ipak, u naredna dva seta viđena je malo drugačija igra, ali sa istim ishodom. U drugom periodu viđeno je dosta preokreta, vodio je domaćin sa 8:6, potom su dva poena viška imali Kraljevčani (16:14), pa je opet razlika bila na strani Subotičana (21:19). I tada je usledila završnica u kojoj su čvršće nerve imali gosti, predvođeni sjajnim Nebojšom Januzovićem. Set je završen rezultatom 25:23. I u narednom periodu igre završnica gotovo preslikana. Opet je Spartak vodio sa 21:19, i opet su domaći tu prednost prokockali, pošto je meč završen sa 25:22. U duelu dva kraljevačka startega ovoga puta je pobedu odneo mlađi, Boško Mačužić, dok ekipa Gorana Ilića nije osvojila ni set. U subotu se igraju preostali mečevi šestog kola Wiener Stadtische lige Srbije. Wiener Stadtische lige Srbije, šesto kolo: petak:Crvena zvezda - Vojvodina NS seme 3:2 (18:25, 25:23, 23:25, 25:22, 15:11). Spartak Subotica - Ribnica 0:3 (20:25, 23:25, 22:25) subota:Partizan Termoelektro - Radnički Mladi Radnik - Železničar Spartak Ljig - Đerdap
