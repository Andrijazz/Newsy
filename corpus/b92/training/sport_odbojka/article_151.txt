> Izvor: B92
> Datum: četvrtak 10.05.2012.  
> Rubrika: sport_odbojka
> Naslov: Kolaković: "Ubuduće bez ležernosti"
> Članak:

Selektor Srbije Igor Kolaković rekao je da je zadovoljan kako je njegov tim počeo utakmicu i pobedio Španiju, ali ga je totalno razočarala igra u četvrtom setu.
"Prva dva seta smo odigrali dosta korektno, ali smo u trećem prepustili protivniku inicijativu, što je on iskoristio, a mi nismo uspeli da ih stignemo", rekao je Kolaković posle pobede od 3:1 na kvalifikacionom turniru u Sofiji.
"Četvrti set me je totalno razočarao, pokazali smo sve svoje slabosti, a pre svega neozbiljnost i preteranu ležernost. Ne smemo to sebi da dozvolimo ako želimo da se borimo za Olimpijske igre... Radićemo na tome, mislim da ova ekipa ima drugačiju perspektivu", dodao je Kolaković. Srbija je u sredu izgubila od Bugarske sa 3:0, a u petak igra protiv Slovenije. Marko Podraščanin imao je sličan komentar utakmice i kazao je da postoji mnogo prostora za napredak. "Dobro smo počeli utakmicu i dosta dobro odigrali prva dva seta. Doživeli smo mali pad u trećem setu iako smo se dogovorili da je on najvažniji. Mada, mogli smo i taj da dobijemo. Bilo je bolje nego juče, ali ima mnogo mesta za ispravljanje grešaka, pre svega u servisu. Napad je danas bio dobar, prebacili smo 50 odsto... Vidi se da fale neke sitnice da meč dobijemo sa 3:0". Srbija mora da pobedi protiv Slovenije da bi ušla u polufinale, a Aleksandar Atanasijević rekao je da je vidan napredak u igri tima. "Bilo je znatno bolje nego juče. Kao što sam i ranije govorio, igramo bolje iz meča u meč. Nadam se da će u petak biti još bolje i ući u polufinale, a da ćemo tada početi da pružamo najbolje partije".
