> Izvor: B92
> Datum: petak 21.12.2012.  
> Rubrika: sport_odbojka
> Naslov: WL: Preokret Ribnice protiv Voše
> Članak:

Odbojkaši Ribnice i Radničkog zabeležili su pobede u mečevima 11. kola Wiener Städtische lige koji su odigrani u petak.
Kraljevčani su posle velikog preokreta slavili protiv Vojvodine u Novom Sadu sa 3:2, dok je Radnički takođe na gostovanju bio bolji od Đerdapa sa 3:1.
U jednom od derbi mečeva kola Ribnica je došla do trijumfa, iako se posle dva seta činilo da će domaćin vrlo lako stići do bodova. Tako nisu mislili i Kraljevčani, koji su zaigrali sjajno od početka trećeg perioda i dokazali da mogu da budu ravnopravan, pa čak i bolji rival. U prva dva seta na terenu kao da je postojao samo jedan tim, Vojvodina. Prilično lako su Novosađani osvajali poene, pravili i uvećavali razliku. Jedan od ključnih momenata bio je izlazak iz igre startnog korektora Ribnice Branislava Radovića, pa je na njegovu poziciju otišao iskusni kapiten Mirko Radević, inače srednji bloker, što nije dalo rezultata tada, ali jeste do kraja meča. Gosti su od početka trećeg seta krenuli furiozno, a proradio je baš pomenuti Radević. Sjajnu rolu imali su i rezervisti Mićo Janićijević i Stefan Okošanović, pa se Ribnica vratila u život sa 25:16. Izuzetno uzbudljivo bilo je u četvrtom setu. Dugo su se rivali smenjivali u vođstvu, čak je Vojvodina imala minimalnu prednost u završnici, ali nije uspela to da materijalizuje, pa je Ribnica izjednačila sa 27:25. O pobedniku je odlučivao taj-brek, a on je bio jednako neizvestan kao i prethodni set. Vodila je Vojvodina (5:4), uspela je Ribnica da preokrene (10:9), ali je potom opet poen viška imao domaći tim (12:11). Ipak, čvršće nerve su imali Kraljevčani, koji su još jednom preokrenuli za konačan trijumf sa 16:14. Vojvodina NS seme - Ribnica 2:3 (25:17, 25:11, 16:25, 25:27, 14:16) Vojvodina NS seme: Čubrilo 11, Martinović 10, Č. Stanković 1, Strugar 3, Roljić 10, Veselinović, Živanović, Brzaković, Boškočević, Luburić 20, M. Stanković 13, Kapur (libero). Trener: Nikola Salatić. Ribnica: Janićijević 12, Okošanović 5, Veljović, Januzović 11, Moćić (libero), Janković (libero), Radović 2, Bićanin 3, Marinković 10, Lukić, Trajčevski 4, Radević 27. Trener: Boško Mačužić. Bez ikakve dileme derbi kola igran je u Kladovu. Pobedu je, bar prema položaju na tabeli, iznenađujuće odneo gost, ali za poznavaoce odbojke to sigurno i nije preterano iznenađenje. Kragujevčani polako hvataju ritam, slavili su u prošlom kolu ubedljivo protiv Vojvodine, a sada su dobili i Đerdap, pa su se zadržali na trećoj poziciji. Kragujevčani su, osim u drugom setu, u svemu nadvisili Kladovčane. Imali su pre svega više raspoloženih igrača i to je na kraju presudilo. Doduše, vrlo bitni trenuci odigrali su se još u prvom period, kad su domaći prokockali prednost sa drugog tehničkog tajm-auta (16:14). Gosti su tada preokrenuli za tili čas (21:18), a potom mirno priveli set kraju sa 25:19. Činilo se ipak da je Đerdap u dobrom ritmu u drugom setu. Tako je i bilo, ali samo u tom periodu. Predvođeni najboljim poenterom Superlige Draganom Svetazoravećem, Kladovčani su vrlo lako došli do izjednačenja sa 25:17 i tu stali. Naredna dva perioda su gosti vrlo lako dobili. I u trećem i u četvrtom setu Radnički je ogromnu razliku pravio već do sredine svakog od pomenuti perioda, pa je na kraju zasluženo stigao do celog plena. Đerdap - Radnički 1:3 (19:25, 25:17, 18:25, 18:25) Đerdap: Škundrić (libero), Adamović 5, Ivković 4, Basta 5, Mirosavljević 9, Krsmanović 8, Dautović 1, Tomić, Juhas, Pantić, Svetozarević 21, Opačić 2. Trener: Milan Tošić. Radnički: Ćirović 10, N. Stevanović 19, Jovanović, Radović 9, Protić (libero), Vulović, R. Stevanović 9, Ilić, Ivović, Čedić 21, Blagojević, Pantelić (libero).Trener: Dejan Matić. Još u četvrtak, Crvena zvezda je zabeležila 11. pobedu zaredom ove sezone, pošto je sa 3:1 bila bolja od Partizana. U subotu igraju Spartak iz Ljiga i Mladi Radnik, a u nedelju Železničar i subotički Spartak.
