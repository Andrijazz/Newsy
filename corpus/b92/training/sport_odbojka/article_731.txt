> Izvor: B92
> Datum: nedelja 11.08.2013.  
> Rubrika: sport_odbojka
> Naslov: Terzić: Odluka protiv SAD
> Članak:

Selektor ženske odbojkaške reprezentacije Srbije Zoran Terzić rekao je da je zadovoljan igrom svoj izabranica u pobedi nad Alžirom.
"Zadovoljan sam ovom pobedom. Ovakve utakmice su izuzetno teške, obično se igraju na silu i dobijaju bez igre. Mi smo imali periode vrlo lepe igre. Nismo gubili lake poene, bili smo dobri u polju, videlo se da su devojke raspoložene za igru. Zadovoljan sam što smo utakmicu završili bez ikakvih problema i povreda", rekao je Terzić.
Srpske reprezentativke su u hali Pionir pobedile Alžir sa 3:0 (25:11, 25:12, 25:11) i tako zadržale maksimalan učinak posle pet utakmica Gran Prija. Srbija će u nedelju od 20.15 u hali Pionir igrati protiv Sjedinjenih Američkih Država u trećoj utakmici drugog vikenda Gran Prija, a Terzić je kazao da taj meč može mnogo toga da odluči. "Eventualnom pobedom mi bismo bili vrlo blizu finalnom turniru. SAD nije u zavidnoj situaciji, imaju jedan poraz, sledeći bi značilo da se udaljavaju od završnog turnira", rekao je on.
