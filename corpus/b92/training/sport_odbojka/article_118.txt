> Izvor: B92
> Datum: petak 20.04.2012.  
> Rubrika: sport_odbojka
> Naslov: Boričić: "Mladi opravdali uloženo"
> Članak:

Predsednik Odbojkaškog saveza Srbije Aleksandar Boričić rekao je da su sjajni rezultati nacionalnih selekcija dokaz da se ulaganje u ovaj sport isplati.
Srbija je tokom prošle godine osvojila oba evropska prvenstva u seniorskoj konkurenciji, a medalje je osvojila i svaka mlađa selekcija.
Strateško planiranje u osnovi je velikog napretka koji su odbojkaši i odbjkašice Srbije ostvarili prethodnih godina, ulaskom u svetski vrh i zadržavanjem među najboljima.
"Muška i ženska odbojkaška liga Srbije su među najmlađim na svetu, ali zadovoljni smo, jer ne samo da su mladi opravdali uloženo, već su vratili na najbolji način. Nadam se da će i 2012. biti podjednako uspešna kao prethodna 2011. godina", istakao je Boričić. On je kao veliki uspeh apostrofirao činjenicu da će Srbija naredne sezone imati dva predstavnika u Ligi šampiona za odbojkašice. "To je sjajan rezultat i dokaz dobrog rada", rekao je Boričić, na svečanosti proglašenja najboljih mladih odbojkaša u minuloj sezoni. To priznanje pripalo je Mini Popović iz Crvene zvezde i Aleksi Brđoviću iz Partizana. Ujedno, Jovana Stevanović i Dušan Petković, oboje članovi crveno-belih proglašeni su za najbolje u aprilu, mesecu u kojima su njihove ekipe osvojile titulu šampiona Srbije.
