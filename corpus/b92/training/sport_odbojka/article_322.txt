> Izvor: B92
> Datum: utorak 17.07.2012.  
> Rubrika: sport_odbojka
> Naslov: Kolaković: Jedva čekamo London
> Članak:

Selektor muške odbojkaške reprezentacije Srbije Igor Kolaković izjavio je da njegov tim sa nestrpljenjem očekuje olimpijski turnir u Londonu.
Takođe, selektor je dodao da će, bez obzira na to što na papiru nisu favorite, učiniti sve da se nadju na pobedničkom postolju.
"Ova reprezentacija ima visoku savest i svest i nikada nijedan turnir, bez obzira na neke neuspehe, nije odigrala bez punog kapaciteta".
"Sa nestrpljenjem očekujemo London, znamo koliko smo se radovali kad smo se plasirali i nadam se da nas neće impresionirati ostali sportisti. Dolazimo kao evropski šampioni, jedna od najboljih svetskih ekipa i veoma je važno da sačuvamo koncentaciju", rekao je Kolaković. Kolaković je dodao da momci izuetno vredno rade na treninzima i da su u toku poslednja "štimovanja" pred start olimpijskog turnira. "Disciplina je prisutna, ali kad počnu Igre motivacija će biti još veća, što je i priorodno jer smo na London čekali četiri godine.Imamo dva problema sa povredama, Petković je već počeo da trenira, Kovačević radi smanjenim intenzitetom, ali imamo još desetak dana, ni malo ni mnogo. Ako budemo imali sreće i pameti da izbegnemo nove povrede, nadam se da ćemo spremno dočekati početak takmičenja". Kolaković je posebno naglasio značaj četvrtfinalne utakmice. "Zavisiće od mnogo segmenata, moramo da budemo fizički, psihički, motivaciono spremni za taj poduhvat. Nece biti lako ni doći do četvrtfinala, znamo snagu protivnika, ali bićemo spremni da se suprostavimo svima".
Prema njegovim rečima, bitka za medalje biće neizvesnija nego ikada ranije. "Olimpijski turnir daje punu neizvesnost konačnog ishoda, svi sa pravom žele najviši plasman, ako počnem da ređam favorite na papiru, onda će biti više od osam ekipa. Svetska liga je pokazala da svi imaju kvalitet, bez obzira na sastav u kojem se igra. Recimo, Poljska je osvajač, a prošli put je osvajač Svetske lige osvojio Igre. Dakle, Italijani, Poljaci, Brazilci, Rusi, Amerikanci sa pravom traže mesto na pobedničkom postolju. Naravno, to što nisam ubrojao nas ne znači da se nećemo boriti da se tamo nađemo", zaključio je Kolaković. Srbija će u Londonu igrati u B grupi zajedno sa selekcijama SAD, Tunisa, Nemačke, Brazila i Rusije, a plasman u četvrtfinale izboriće po četiri selekcije iz obe grupe. Prvi meč na Olimpijskim igrama izabranici Igora Kolakovića odigraće 29. jula protiv SAD od 17.45 sati po srednjoevropskom vremenu.
