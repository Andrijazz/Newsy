> Izvor: B92
> Datum: petak 8.03.2013.  
> Rubrika: sport_odbojka
> Naslov: Brakočević: Želim titulu u LŠ
> Članak:

Srpska odbojkašica Jovana Brakocević rekla da je cilj njenog Vakifbanka da na finalnom turniru u Istanbulu predstojećeg vikenda osvoji Ligu šampiona.
U ovogodišnjem "fajnal foru" tog evropskog klupskog takmičenja, istanbulski Vakifbank u polufinalu u subotu u 16:00 igra sa italijanskim klubom Busto Arsizio.
U drugom polufinalu, od 13:00, sastaju se Galatasaraj i Rabita Baku iz Azerbejdžana.
"Pripremali smo se za ovo finale. Nema više šta da se vežba, jednostavno sada samo čekamo utakmice", rekla je Brakočević agenciji Beta, ističući da se njen tim ne boji protivnika, ali ih sve respektuje. "Svi smo tu s razlogom i svi želimo jedno - da osvojimo Ligu šampiona. Ambicije kluba, cele ekipe i naravno moje su titula u Ligi šampiona", dodala je Jovana Brakočević, koja ove sezone u Vakifu, sudeći po statistici i taktici, pruža svoje do sada najbolje partije. Upitana da li je zadovoljna odlaskom u Tursku i da li su rezultati posledica i neke promene u njenoj igri, reprezentativka Srbije odgovorila je da veruje da jeste napredovala. "Ovo je bio pravi potez za rast i napredovanje. Promenio se moj napad, dosta sam ubrzala korak, a i u odbrani imam bolju reakciju", rekla je korektorka turske ekipe. Ona je navela i da je veoma zadovoljna u Turskoj, da se lako uklopila i da nema ni jednu jedinu zamerku na svoj boravak u toj zemlji. "U Vakifu smo sve jednake i svaka svakoj pomaže. Čak i kad nekoj ne ide, ona pokušava da nekako doprinese ekipi, makar i bodrenjem", izjavuila je Jovana Brakočević. Na pitanje da li razmišlja o sledećoj sezoni i o tome gde će nastaviti karijeru, rekla je da je za to još rano. Jovana Brakočević ima 25 godina i igrala je za beogradski Poštar, italijanski Konjelano, za Evergrande iz Hongkonga, potom za japanski Džej-ti Marvelus. Ove sezone došla je u Vakif, a ovo će biti njeno prvo učešće na finalnom turniru Lige šampiona. U reprezentativnoj karijeri, Jovana Brakocević ima jednu bronzanu medalju sa Svetskog prvenstva 2006. godine u Japanu, srebro na Evropskom šampionatu u Belgiji i Luksemburgu 2007, kao i zlato na EP u Srbiji i Italiji 2011. Godine.
