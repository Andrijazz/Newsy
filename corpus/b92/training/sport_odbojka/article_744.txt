> Izvor: B92
> Datum: utorak 27.08.2013.  
> Rubrika: sport_odbojka
> Naslov: Srbija otvara Gran pri protiv Kine
> Članak:

Ženska odbojkaška reprezentacija Srbije u sredu u japanskom Saporu počinje takmičenje na Finalnom turniru Gran prija.
Prvi rival našem timu biće selekcija Kine.
Selektor Zoran Terzić rekao je da njegove igračice, i pored kvalitetnog protivnika, imaju šanse da pobede.
"Prva utakmica na svim važnim turnirima je veoma važna, ne samo zbog rezultata, već i zbog samopouzdanja. Značilo bi nam puno da pobedimo u toj utakmici ekipu koja je jedina završila preliminarni deo Gran prija bez poraza, ekipu koja vredi i koja je pokzala da je među najboljima na svetu", rekao je Terzić. Utakmica Srbija - Kina igra se u sredu od 6.30. "Imaju fantastičnu ekipu, fenomenalnog trenera, sve uslove da odigraju dobru utakmicu. Nadam se da i mi imamo čime da se suprotstavimo. Imamo šanse da uz veoma dobru i požrtvovanu igru i pobedimo u toj utakmici", naveo je Terzić. Kapitenka reprezentacije Maja Ognjenović kazala je da je za pobedu protiv Kine potrebno napasti ih servisom. "Pokazalo se da, kad nemaju idealan prijem, ne umeju da igraju, jer je to selekcija koja igra na brze lopte i kad im je to onemogućeno oni ne znaju da igraju. Pružićemo svoj maksimi i nadam se da će to biti dovoljno za pobedu", rekla je Ognjenović. Srbija u drugom kolu, u četvrtak, završnog turnira igra protiv selekcije SAD. "SAD od svih reprezentacija nam najmanje leži jer igraju zaista brzo, ali kada ne igraju precizno, onda nisu ni izbliza tako ubojite. Treba odigrati hrabro i ne plašiti se nijednog momenta. Ako tako pristupimo utakmici i tu imamo šanse za dobar rezultat", naveo je Zoran Terzić. Maja Ognjenović je rekla da će pobede na startu turnira, protiv Kine i SAD, Srbiji obezbediti lep plasman. "A što da ne i medalju", dodala je Ognjenović. Srbija će u 3. kolu, u petak, igrati protiv Japana, u 4. kolu, u subotu, protiv Brazila, a u poslednjem, 5. kolu, u nedelju, igraće protiv Italije.
