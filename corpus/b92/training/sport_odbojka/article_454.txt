> Izvor: B92
> Datum: ponedeljak 10.12.2012.  
> Rubrika: sport_odbojka
> Naslov: LŠ: ’Crveno-bele’ u Azerbejdžanu
> Članak:

Odbojkašice Crvene zvezde u utorak u Bakuu igraju protiv Lokomotivu poslednju utakmicu grupe F Lige šampiona.
’Crveno-bele’ ovogodišnju sezonu u elitnom klupskom takmičenju završavaju protiv rivala sa kojim su otvorile treći vezani nastup u Ligi šampiona.
Izabranice trenera Ratka Pavličevića su u prvom meču protiv Lokomotive Baku pružile kvalitetnu partiju i osvojile bod. Pred revanš u Bakuu nadaju se reprizi utakmice iz Beograda.
"To je bio naš najbolji meč u Ligi šampiona i najbolji rezultat. Lokomotiva ima izuzetno kvalitetan sastav, iskusne igračice. Upravo je njihovo veće iskustvo presudilo u našem prvom okršaju. Njihovi rezultati najbolje govore o njihovim mogućnostima, igrali su odlično i zasluženo su prvi i grupi", smatra Mina Popović, srednji bloker , "U vezi sa očekivanjima u drugoj utakmici, ambicije su iste ako i u ranijim duelima u Ligi šampiona, da odigramo dobro. Naš plan je da stalno napredujemo, pojedinačno i ekipno,u svakom od elemenata ali da podižemo i igru u celini". Komentarišući dosadašnji učinak u Ligi šampiona, Popovićeva je rekla: "U nekim utakmicama smo mogle više, ali generalno, smatram da nismo razočarale. U više navrata smo bile ravnopravan rival daleko iskusnijim ekipama, nikome nismo lako prepustile bodove. Smatram da smo i ove, kao i ranijih sezona, bile prijatno iznenađenje u najjačem klupskom takmičenju. Mislim da je svima bilo jasno da smo željne jakih utakmica, da smo voljne da učimo i napredujemo". Duel Lokomotive i Crvene zvezde igra se u utorak od 17 časova po srednjeevropskom vremenu.
