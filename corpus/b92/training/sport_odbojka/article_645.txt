> Izvor: B92
> Datum: nedelja 9.06.2013.  
> Rubrika: sport_odbojka
> Naslov: Atanasijević: Možemo još bolje
> Članak:

Korektor odbojkaške reprezentacije Srbije Aleksandar Atanasijević najavio je još bolje igre u nastavku Svetske lige, posle nove pobede nad Kubom.
Selekcija Srbije je prvi vikend elitnog takmičenja završila sa dve pobede u Havani, od po 3:1, a narednog vikenda je očekuje gostovanje Rusiji.
"Rekli smo i pre puta da imamo šansu u oba meča. Uzeli smo šest bodova, to je najvažnije. Sigurno je da možemo da igramo još bolje. Kao i u subotu, došlo je do opuštanja u trećem setu, ali smo uspeli da se vratimo i pobedimo. Sada se koncentrišemo na Ruse, biće to još teže gostovanje. Ali, imamo šanse, nadam se da ćemo iz meča u meč igrati sve bolje, jer imamo još puno mesta za napredak", istakao je Atanasijević. Selektor Igor Kolaković istakao je da su evropski šampioni došli do veoma važnih pobeda na Kubi. "Znali smo da će nam biti teže nego u subotu. Nismo ušli koncentrisano u meč kao što smo želeli, mislim da je protivnik to iskoristio u trećem setu. U svoj euforiji videli smo sav raskoš kubanskog talenta. Pokazali su da mogu da nas ugroze i u četvrtom setu, ali smo mi držali nivo igre poen za poen, uzeli važne poene i blokom. Bila je ovo izuzetno važna pobeda, možemo da budemo izuzetno zadovoljni", naglasio je Kolaković. Libero Nikola Rosić istakao je da ga raduje što u reprezentaciji vlada sjajna atmosfera. "Bio je ovo jako težak meč. Kubanci su servirali mnogo bolje i pravili manje grešaka nego ranije. Svaki poen mora da se zaradi. Imamo stvarno dobru atmosferu i treba da uložimo svaki napor da je zadržimo. Pokazalo se da svaki igrač koji uđe sa klupe daje velike doprinos, podržavamo jedni druge i kada nam je teško i kada nam ide i to je najbitnije", rekao je Rosić.
