> Izvor: B92
> Datum: utorak 19.06.2012.  
> Rubrika: sport_odbojka
> Naslov: I Terzić propušta Tajland
> Članak:

Selektor srpskih odbojkašica Zoran Terzić nije otputovao na Tajland, na treći Gran Pri turnir, već je ostao u Beogradu kako bi radio sa najboljim igračicama.
U njegovom odsustvu, kombinovanu ekipu u Bangkoku, gde će se od 22. do 24. juna naš tim sastati sa Sjedinjjenim Državama Tajlandom i Argentinom, vodiće pomoćnik selektora Branko Kovačević.
"Normalno je da kod kuće radim sa Majom Ognjenović, Jovanom Brakočević, Natašom Krsmanović, Milenom Rašić, Suzanom Ćebić i povređenim igračicama, za koje se nadamo da će se što pre oporaviti. Ovih dana ćemo ih i odmarati, ali i raditi na podizanju forme. Gran pri, ipak, nije prioritet, daleko je važnije spremiti ekipu za Olimpijske igre", istakao je Terzić, uz opasku da će većinu igračica morati da povede na poslednji turnir Evropske lige u Rumuniji. Naš tim je i do proteklog vikenda imao velike probleme sa povredama igračica, a oni su povećani, pošto je Stefana Veljković polomila prst desne ruke i tri nedelje će morati da nosi longetu. "U tom trenutku osećate ogromnu dozu nervoze. Ali sada moram da priznam da sam otupeo na povrede odbojkašica. Stefana je sedma, osma igračica koje se ozledila ove sezone. Nadam se da će zbog nje, ali i zbog nas da se oporavi za London. Toliko toga se desilo ove godine, da imam utisak da su nas svi maleri snašli u jednoj sezoni", istakao je Terzić.
