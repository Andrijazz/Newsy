> Izvor: B92
> Datum: četvrtak 18.10.2012.  
> Rubrika: sport_odbojka
> Naslov: WL: Šampion siguran u derbiju
> Članak:

Odbojkaši Crvene zvezde pobedili su Partizan u Šumicama sa 3:1 (25:17, 25:20, 20:25, 25:18), u prvom meču 2. Kola Viner štetiše Superlige.
Šampion Srbije je tako zabeležio i drugu pobedu na startu šampionata, dok su crno-beli pretrpeli drugi poraz.
Zvezdi je ovaj duel bio uvertira za start Lige šampiona gde se u prvom kolu narednog četvrtka u Italiji sastaju sa trostrukim klupskim prvakom sveta Trentinom.
Dušan Petković osvojio je 17, Nemanja Jakoviljević 15, a Aleksandar Okolić 11 poena u sastavu Zvezde koji je ponovo maestralno predvodio kapiten Mihajlo Mitić na poziciji tehničara. U sastavu Partizana ubedljivo najbolji bio je Aleksandar Minić sa 25 osvojenih poena. Crveno-beli su u duel ušli kao favoriti i to su u prvom setu opravdali dobivši taj deo igre sa ubedljivih 25:17. I u drugom setu Zvezda je bila sigurna. Partizan je krenuo dobro, vodio je na početku sa 6:2, ali Zvezda se polako vraćala i do izjednačenja je stigla na 11:11. U finišu seta nije bilo dileme, crveno-beli su bili mnogo bolji i sigurniji došli su na korak od pobede dobivši taj deo igre sa 25:20. Partizan je tokom drugog seta napravio čak 13, a Zvezda samo četiri greške. I treći set crno-beli su bolje počeli, ali ovoga puta nisu pali u drugom delu. Od samog početka su vodili, a prelomili su posle drugog tehničkog tajm-auta kada su otišli na šest poena prednosti (18:12). Zvezda je do kraja u nekoliko navrata prišla na minus tri, ali više od toga nije mogla i domaći sastav je izborio četvrti set (25:20). Treći set je podigao samopouzdanje igračima Partizana koji su veoma dobro počeli i četvrti period, vodili su 6:5, ali tada je proradio Zvezdin blok. Crveno-beli su vezali šest poena, poveli su sa 11:6, ali Partizan se nije predavao. Crno-beli su nastavili sa borbenom igrom, prišli su na samo poen zaostatka (13:12), ali to je bilo sve od njih. Zvezda je uspevala da zadrži prednost koju je u finišu četvrtog seta i uvećela i na kraju je ipak rutinski slavila u  (25:18).
