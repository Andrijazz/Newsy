> Izvor: B92
> Datum: nedelja 17.06.2012.  
> Rubrika: sport_odbojka
> Naslov: Bez Stefane Veljković u Londonu?
> Članak:

Selektor ženske odbojkaške reprezentacije Srbije Zoran Terzić rekao je da je neizvestan nastup Stefane Veljković na Olimpijskim igrama u Londonu.
Reprezentativka Srbije je na utakmici sa Turskom slomila palac.
Srbija je izgubila od Turske 3:1 u Beogradu i tako drugi vikend Gran prija završila sa jednom pobedom i dva poraza, ali to nije ono što je najviše zabrinulo Terzića.
"Nažalost, najveći problem nije to što smo igrali sa mnogo uspona i padova, već jedna teška, glupa povreda, koja će nam još jednog igrača odvojiti na duže vreme od terena...Teško da će biti spremna da ide na Olimpijske igre u Londonu", rekao je Terzić. "Turski tim je definitivno bio jači i čestitam im ne samo na pobedi, već na svemu što su pokazali na turniru", dodao je Terzić. Maja Ognjenović je rekla da je bilo teško vratiti se u igru posle poraza od Kube. "Bilo je teško vratiti se u igru posle jučerašnjeg poraza. Mislim da je danas situacija bila mnogo bolja nego juče i to treba da nas raduje, ali je to daleko od naše prave igre. Na pravom smo, medjutim, putu da naša forma bude u usponu. Ponavljamo, ipak, neke greške koje ne bi trebalo. Verujem da ćemo se popraviti treninzima i pristupom i da će to izgledati mnogo bolje".
