> Izvor: B92
> Datum: četvrtak 6.06.2013.  
> Rubrika: sport_odbojka
> Naslov: Odbojkašice za vikend sa Bugarskom
> Članak:

Srpske odbojkašice u okviru priprema za Evropsku ligu odigraće predstojećeg vikenda dve utakmice sa selekcijom Bugarske.
Utakmice će se igrati u dvorani “Hristo Botev” u Sofiji. Prvi meč na programu je od 16.45 po našem vremenu, dok je drugi zakazan za 15 časova u nedelju.
Seniorke Srbije igraće u B grupi Evropske lige sa Belgijom, Nemačkom i Izraelom. U A grupi će igrati Turska, Bugarska, Rumunija i Mađarska.
Sistemom takmičenja je predviđeno odigravanje četiri turnira, posle kojeg će četiri najbolje selekcije igrati na finalnom turniru u Bugarskoj 13. i 14. jula. Plasman na finalni turnir, pored Bugarske, izboriće pobednici grupa i najbolja drugoplasirana selekcija. Finalisti Evropske lige izboriće učešće u Gran Priju. U B grupi, prvi turnir će se odigrati u Leuvenu, Belgiji, od 14. do 16. juna, drugi u Subotici, u Srbiji od 21. do 23. juna, treći u Hamburgu, u Nemačkoj od 28. do 30. juna, a četvrti u Ranani,u Izraelu od 05. do 07. jula.
