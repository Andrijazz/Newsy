> Izvor: B92
> Datum: utorak 13.03.2012.  
> Rubrika: sport_odbojka
> Naslov: SL: Odbojkaši kreću iz Japana
> Članak:

Odbojkaška reprezentacija Srbije igraće na startu Svetske lige protiv selekcije Rusije 18. maja u Hamamacuu.
Novi Sad biti domaćin poslednjeg vikenda tog lukrativnog takmičenja, koje menja format u odnosu na prethodne godine.
Srbija se nalazi u A grupi zajedno sa reprezentacijama Rusije, Kube i Japana i odigraće 12 mečeva na četiri turnira.
Japanski Hamamacu ugostiće učesnike prvog turnira od 18. do 20. maja, posle čega sledi pauza za olimpijske kvalifikacije. Domaćin drugog turnira je Kuba, a mesto odigravanja biće Dominkanska Republika od 15. do 17. juna. Ruski Kalinjingrad ugostiće učesnike trećeg turnira od 22. do 24. juna, dok će se četvrti održati u Novom Sadu od 28. do 30. juna. Na Finalnom turniru u Sofiji, od 4. do 8. jula, igraće šest reprezentacija: Bugarska kao organizator, pobednici grupa, kao i najbolja drugoplasirana selekcija. Ukoliko Bugarska osvoji prvo mesto u D grupi, plasman u završnicu izboriće dve najbolje drugoplasirane selekcije.
Po pravilima Međunarodne odbojkaške federacije (FIVB), plasman ekipa sa istim brojem bodova određuje se na osnovu broja pobeda, zatim set količnika i na kraju poen količnika. Grupa A: Srbija, Rusija, Kuba, Japan. Grupa B: Brazil, Poljska, Finska, Kanada. Grupa C: Italija, SAD, Francuska, Južna Koreja. Grupa D: Argentina, Bugarska, Nemačka, Portugalija. Srbija ove godine učestvuje 15. put na takičenju Svetske lige. Od prvog nastupa 1997. godine osvojila je četiri puta srebrnu medalju i tri puta bronzu. Korektor Srbije Ivan Miljković proglašen je četiri puta za najkorisnijg igrača takmičenja.
