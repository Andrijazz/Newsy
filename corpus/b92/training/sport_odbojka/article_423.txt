> Izvor: B92
> Datum: subota 17.11.2012.  
> Rubrika: sport_odbojka
> Naslov: Poznati domaćini EP u odbojci
> Članak:

Evropsko prvenstvo za odbojkašice 2015. igraće se u Holandiji i Belgiji, dok će najbolje muške odbojkaške reprezentacije ugostiti Bugarska i Italija.
Ova odluka doneta je u subotu na 33. Kongresu CEV u Kongresnom centru u Luksemburgu.
Gradovi domaćini odbojkašicama biće belgijski Antverpen i holandski Apledornu, Almeru i Roterdamu u kome će se igrati finale Evropskog prvenstva.
Za domaćine EP u konkurenciji odbojkaša, kandidati su još bili Estonija i Finska, ali će seniorske reprezentacije ipak ugostiti Italija i Bugarska. Odbojkaše će ugostiti italijanski gradovi Mesina i Katanija, kao i bugarski Plovdiv i Sofija, u kojoj će ujedno biti odigrano i finale. U konkurenciji juniorki EP 2014. odigraće se u Tampereu, u Finskoj i Tartuu u Estoniji, dok će juniori će XXIV EP 2014. igrati u slovačkoj Nitri i češkom Brnu. Evropsko prvenstvo za kadetkinje 2015. odigraće se u Plovdivu i Varni, u Bugarskoj, dok je turskoj pripala organizacija EP za kadete, i oni će nastupati u Ankari.
