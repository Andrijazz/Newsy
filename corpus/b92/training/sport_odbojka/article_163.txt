> Izvor: B92
> Datum: utorak 15.05.2012.  
> Rubrika: sport_odbojka
> Naslov: Terzić: Prva četiri meča presudna
> Članak:

Selektor srpskih odbojkašica Zoran Terzić rekao je da će naš nacionalni tim vizu za London na turniru u Japanu tražiti na prve četiri utakmice.
Najbolje srpske odbojkašice će od od 19. do 27. maja učestvovati na turniru u Tokiju, a u prvom kolu sastaju se protiv Kineskog Tajpeha, u subotu od 4 ujutro po našem vremenu.
Protivnice Trezićevim izabranicama u nastavku takmičenja biće Tajland, Koreja, Kuba, Rusija, Peru i Japan, a plasman na Olimpijske igre izboriće tri prvoplasirana tima, kao i najuspešnija selekcija iz Azije. "Nema tu previše mudrosti. Zna se da nam je potrebno minimum pet pobeda iz sedam utakmica. Vizu za London moramo da tražimo u te prve četiri utakmice i ukoliko zabeležimo pobede, London će biti blizu", rekao je Terzić. Terzić je na konferenciji saopštio spisak igračica na koje računa u Japanu. Na spisku su: Maja Ognjanović, Jovana Brakočević, Nataša Krsmanović, Stefana Veljković, Milena Rašić, Jovana Vesović, Suzana Chebić, Sanja Satrović, Tijana Malešević, Brankica Mihajlović, Bojana Živković i Jelena Blagojević. "Imamo problema sa sastavom, ali uprkos tome, ovo je 12 najboljih i od njih se očekuje da igraju, ponašaju se i odrade zadatke na najbolji način", rekao je Terzić i dodao da se nada da je reprezentacija dovoljno snažna, uigrana i motivisana da zabeleži rezultat koji će biti dovoljan za plasman na Olimpijske igre. Kapiten Maja Ognjenović svesna je da je turnir u Japanu poslednja šansa odbojkašica da se domognu Londona. "Japan nam je dosta bio taličan u poslednje vreme, osećamo se kao kod kuće, nadam se da će tako biti i ovog puta. Turnir u Ankari nije bila prava slika našeg stanja, nalazimo se u uzlaznoj formi, treniramo bolje i ne verujem da ćemo ponoviti greške iz Turske", rekla je Ognjenovićeva.
