> Izvor: B92
> Datum: petak 28.06.2013.  
> Rubrika: sport_odbojka
> Naslov: SP: Juniorke bez polufinala
> Članak:

Ženska juniorska reprezentacija Srbija nije uspela da se plasira u polufinalu Svetskog prvenstva u Češkoj.
Srbija je u četvrtfinalu poražena od Brazila sa 3:0, po setovima 25:23, 25:20 i 26:24, posle 85 minuta igre.
Izabranice Ratka Pavličevića borile su se žestoko tokom sva tri seta, u prvom nadoknadile veliki minus i izjednačile u finišu, da bi jedna lopta odlučila.
Ista situacija je viđena i u trećem setu, pa iako Srbija nije imala nijednu set loptu sigurno ne bi bilo nezasluženo da je osvojila bar jedan set. Po onome što su prikazale, juniorke Srbije su to svakako zaslužile. I u trećem setu je odlučila praktično jedna lopta i Brazil je otišao u polufinale, a Srbija će se boriti za plasman od petog do osmog mesta na Svetskom prvenstvu. Početak meča pripao je Brazilkama koje su povele sa 4:0, 6:1, pa 8:2 i 11:2. Vodio je Brazil sa 15:6, 16:10 i 17:11, a Srbija je uspela da u finišu smanji prednost na 21:16, pa 22:20, kada je Luisomar de Mura zatražio 30 sekundi predaha. Nastavila je Srbija sa fantastičnom serijom, ukupno 5:0, na servis Jelene Trnić i izjednačila na 22:22. Sa dva uzastopna poena Brazil stiže do dve set lopte, 24:22. Iskoristile su Brazilke drugu za konačnih 25:23 i vođstvo od 1:0 u setovima. Kao i u prvom setu, i na početku drugog uspešnije su bile Brazilke, koje su povele sa 2:0, pa 5:1. Održavao je Brazil razliku i vodio sa 7:3, a na prvom tehničkom tajm-autu je bilo 8:5. Poveo je zatim Brazila sa 9:5, a posle 9:6 sa dva vezana poena stigao i do pet poena prednosti - 11:6. Usledio je fantastičan odgovor Srbije, koja je serijom 5:0 stigla do izjednačenja na 11:11. Poveo je zatim Brazil sa 13:11, a Srbija, novom serijom, sa tri uzastopna poena stigla do vođstva od 14:13. Osvojile su Brazilke tri uzastopna poena i ponovo povele, ovoga puta sa 16:14. Posle tehničkog tajm - auta, Brazilke su povele sa 18:14, a potom i sa 22:16. Vodio je Brazil sa 23:17, a Srbija smanjila na 23:20, pa je stručni stab Brazila zatražio tajm-aut. Posle predaha, Brazilke su stigle do četiri set lopte - 24:20, iskoristile prvu za konačnih 25:20 i vođstvo od 2:0 u setovima. Na početku trećeg seta vodila se izjednačena borba do rezultata 2:2, da bi Srbija sa tri uzastopna poena povela sa 5:2. Posle tajm-auta, Srbija je povela sa 6:2, a Brazil serijom 5:0 preokrenuo rezultat i poveo sa 7:6. Na prvom tehničkom odmoru Srbija je vodila sa 8:6. Uspeo je Brazil da izjednači na 9:9, a zatim i da povede sa 10:9, ali je Srbija odmah uzvratila sa dva uzastopna poena za prednost od 11:10. Usledila je igra poen za poen, da bi Brazil ponovo poveo sa 14:13, pa prednost uvećao na 15:13, kada je Ratko Pavličević zatražio 30 sekundi odmora. Na drugom tehničkom odmoru bilo je 16:14 za Brazil. Izjednačila je Srbija na 16:16, pa je usledila velika borba za svaki poen, da bi od 19:18 za Brazil, Srbija sa dva vezana poena stigla do vođstva od 20:19. Nastavljena je zatim žestoka borba, da bi Srbija od 21:21 sa dva uzastopna poena stigla do 23:21, pa je stručni stab Brazila zatražio tajm-aut. Posle predaha, Brazil je izjednačio na 23:23, da bi zatim Pavličević zatražio tajm-aut. Posle tajm-auta, Brazil je stigao do meč lopte - 24:23, koju nije realizovao (24:24). Posle servis greške Srbije, Brazil je stigao do druge meč lopte, koju je iskoristio za konačnih 26:24, za pobedu od 3:0 i plasman u polufinale Svetskog prvenstva. Srbija će u subotu od 12.30 časova, u razigravanju za plasman od petog do mesta igrati protiv poražene ekipe iz četvrtfinalnog duela Kina - Rusija.
