> Izvor: B92
> Datum: ponedeljak 4.06.2012.  
> Rubrika: sport_odbojka
> Naslov: Mitić: Ključna sledeća dva meča
> Članak:

Odbojkaški reprezentativac Srbije Mihajlo Mitić izjavio je da su utakmice sa Kinom i Australijom ključne za naš tim.
Dobre igre na startu kvalifikacijama za Olimpijske igre izgubiće na značaju ako ne dobijemo te mečeve, kaže tehničar Crvene zvezde.
Srbija je u prva dva kola odradila teži deo posla, pobedivši Japan i Koreju bez izgubljenog seta. Posle dva odigrana kola Australija i Srbija vode na tabeli sa po šest bodova, sledi Iran sa pet i Kina sa četiri.
"Uradili smo dobar deo posla, ali sve će to pasti u vodu ukoliko ne pobedimo u predstojeća dva meča. Kina ima isti sistem igre kao Japan i Južna Koreja, možda čak i bolji. Australija je američka škola, biće teško definitivno", rekao je izdanak čuvene odbojkaške porodice iz Velikog Gradišta. "Odigrali smo dve naporne utakmice, ne toliko rezultatski, ali znamo koliko je bilo teško na terenu. Bila nam je potrebna koncentacija i strpljivost, i odigrali smo tako - pametno i bez srljanja", dodao je Mitić. Zadovoljan učinkom u prva dva kola je i primač Bojan Janić. "Protiv domaćina smo završili u tri seta, protiv Južne Koreje imali mali pad tokom meča. Australija je velika nepoznanica za nas, ali mislim da sve zavisi od nas i ukoliko odigramo kako znamo, neće biti problema", rekao je Janić. Najbolji srpski odbojkaši narednu utakmicu u Tokiju igraju u utorak od devet sati po našem vremenu protiv Kine.
