> Izvor: B92
> Datum: ponedeljak 30.04.2012.  
> Rubrika: sport_odbojka
> Naslov: Navijači prekinuli finale u Grčkoj
> Članak:

Peta, odlučujuća utakmica finala plej-ofa grčkog odbojkaškog prvenstva između Iraklisa i Fonakisa sa Sirosa u Solunu nije odigrana zbog nereda navijača.
Rezultat u seriji je trenutno 2:2, pošto je Iraklis slavio na prve dve utakmice koje su odigrane u Solunu, dok je Fonakis uzvratio i izjednačio na grčkom ostrvu.
Ipak, borba za titulu u šampionatu Grčke nije odlučena, pošto su pred peti meč, navijači Iraklisa probili kordon i ušli u dvoranu sa lažnim kartama, pa je u hali bilo više ljudi nego što ona može da ih primi. Uprkos zahtevima da se tribine isprazne, to je učinjeno samo sa navijačima Fonakisa, a delegat je potom doneo konačnu odluku da utakmica ne može da bude odigrana. Najbolji igrač Fonakisa ove sezone je srpski reprezentativac Tomislav Dokić, koji je za B92 istakao da sva dešavanja u Solunu nisu iznenađenje. "Cele sezone se sve vrti oko Iraklisa, početak šampionata je kasnio zbog njih i finalna serija je bila odložena jer su oni tako želeli. Za sve su imali izgovore, verujem i da je sve ovo namešteno. Jednostavno, ne mogu navijači da dođu do lažnih karata, sem ako im ih neko iz kluba ne da. Služe se prljavim sredstvima jer znaju da samo tako mogu da nas pobede u odlučujućoj utakmici. Iako imaju starije i iskusnije igrače, oni imaju malo snage, dok smo mi sve bolji, što pokazuju i rezultati", rekao je Dokić za B92. Za sada nije poznat epilog finalne serije, da li će utakmica biti odigrana ili ne. Prema nekim pravilima, meč bi trebalo da bude registrovan službenim rezultatom u korist Fonakisa, ali postoji mogućnost da utakmica, ipak, bude odigrana za dve nedelje. Za to vreme, Dokić će biti sa reprezentacijom, koja se sprema za turnir Interkontinentalnih kvalifikacija za Olimpijske igre, koji će biti održan u Sofiji. "U Iraklisu nisu birali sredstva, želeli su da ta utakmica bude odigrana baš kada ja budem morao da odem u Srbiju. U klubu mi kažu da žele da istupe iz lige, jer nema ko više da kaže dosta. Poslali su dopis Savezu jer ne žele da učestvuju u ovoj prljavoj igri Iraklisa. Solunci su tražili da utakmica bude odigrana u roku od dve nedelje, kada se smiri situacija posle izbora u Grčkoj, dok bi po poslednjim informacijama, trebalo da se igra 14. maja. To je moj klub pokušao da izdejstvuje da bih ja mogao da igram, pošto bih pravo iz Sofije otputovao na meč. Ipak, još uvek čekam konačnu odluku kluba", istakao je Dokić. Dokić se u ponedeljak priključio pripremama našeg nacionalnog tima, koji će se naredne nedelje boriti za olimpijsku vizu. Protivnici našeg tima u glavnom gradu Bugarske na putu do mesta u Londonu biće Bugarska, Španija, Slovenija, Nemačka, Italija, Finska i Slovačka.
