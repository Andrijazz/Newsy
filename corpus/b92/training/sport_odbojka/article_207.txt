> Izvor: B92
> Datum: nedelja 3.06.2012.  
> Rubrika: sport_odbojka
> Naslov: Kolaković: U istom ritmu do kraja
> Članak:

Selektor srpskih odbojkaša Igor Kolaković rekao je da su slobodni dani odlično došli timu da prikupi energiju i spremno dočeka nastavak kvalifikacija za London.
Naš tim je u dosadašnjem delu kvalifikacija u Tokiju zabeležio dva trijumfa, a u narednih nedelju dana evropske šampione čeka još pet mečeva, od kojih je prvi u utorak protiv Kine.
"Kina gaji azijski stil, sa dobrom odbranom, igraju strpljivo, gledali smo ih protiv Irana i oni su evidentno protivnik koji je i dalje u priči za Olimpijske igre. Šetimo se da su nas pobeđivali, i ovu ekipu i onu prethodnu, rezultatski mnogo značajniju ekipu Srbije i Crne Gore. Moramo da se pripremimo kao za prva dva meča, prikupimo energije i nastavimo ovim ritmom", rekao je Kolaković. Dobra vest za selektora Kolakovića je i oporavak Marka Podraščanina, koji zbog povrede lakta nije igrao protiv Koreje. "Mnogo je bolje, preskočio sam trening, radio sam samo u teretani, ali sutra ću lagano krenuti i za Kineze ću biti spreman", rekao je Podraščanin. Posle dva odigrana kola Australija i Srbija vode na tabeli sa po šest bodova, sledi Iran sa pet i Kina sa četiri. Srbija igra protiv Kine u utorak ujutro od devet sati po srednjeevropskom vremenu.
