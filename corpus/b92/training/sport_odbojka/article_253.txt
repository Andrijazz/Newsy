> Izvor: B92
> Datum: nedelja 17.06.2012.  
> Rubrika: sport_odbojka
> Naslov: SL: Poraz odbojkaša od Kube
> Članak:

Srpski odbojkaši poraženi su noćas od Kube u drugom meču na drugom turniru Svetske lige u Santo Domingu, u Dominikanskoj republici.
Kubanci su do trijumfa došli sa 3:0, po setovima 25:19, 25:19, 25:23, posle jednog sata i devet minuta igre.
U narednom kolu, već od 20.30, izabranici Igora Kolakovića igraju protiv Japana.
Evropski šampioni su na sjajan način započeli drugi turnir elitnog takmičenja, pobedom nad Rusijom, da bi protiv Kube do izražaja došlo iskustvo domaćina. Kubanci su odlukom FIVB, umesto u Havani, pošto dvorana u tom gradu nije završena, domaćini u Dominikanskoj republici. Ipak, podmlađena reprezentacija Srbije se dobro nosila sa mnogo iskusnijim igračima Kube, ali poraz od 3:0 nije mogao da bude izbegnut. Srbija je meč odigrala sa 11 igrača, pošto je Aleksandar Atanasijević zbog prehlade ostao u hotelu. Početak meča pripao je Kubancima, koji su silovito startovali i poveli sa 8:3 na prvom, odnosno 16:10 na drugom tehničkom tajm-autu. Nastavak je doneo izjednačenu borbu, u kojoj je Kuba sačuvala stečenu prednost do konačnih 25:19 i 1:0 u setovima. Srbija je mnogo bolje počela drugi set i povela sa 8:4 na prvom tehničkom tajm-autu, da bi sredinom seta Kuba uhvatila priključak i na drugi tehnički odmor otišla sa prednošću od jednog poena za 16:15. U finišu, Kuba je povela sa 21:18, a zatim serijom 4:1 stigla do konačnih 25:19 i 2:0 u setovima. Na početku treće seta, Kuba je vodila sa 8:4 i 16:11 na tehničkim tajm-autima. Srbija je prvo smanjila na 21:17, a zatim u finišu pokušala da dođe do izjednačenja, ali je Kuba set okončala sa 25:23 za trijumf od 3:0. Tim trijumfom, Kuba je preuzela prvo mesto od naše selekcije sa 11 bodova. Naš tim ima dva boda manje, a slede Rusija, koja je sa 3:0 pobedila Japan, sa osam, odnosno dva boda.
