> Izvor: B92
> Datum: ponedeljak 23.04.2012.  
> Rubrika: sport_odbojka
> Naslov: Titula za Terzićev Tur
> Članak:

Miloš Terzić pridružio se grupi odbojkaških reprezentativaca Srbije koji su se okitili titulama širom Evrope.
Terzić je sa ekipom Tura postao šampion Francuske, pošto su u lokalnom derbiju potukli ubedljivo Poatje sa 3:0 (25:20, 25:19 i 25:22).
Finalni meč igrao se u pariskoj dvorani Pjer de Kuberten. Turu je to treća titula u istoriji, a prošle sezone su poraženi u finalu. Terzić je u Francusku otišao letos iz Crvene zvezde.
I u poraženom timu Srbija je imala predstavnika, Borislava Petrovića, doskorašnjeg igrača Vojvodine. Poatje je prošle sezone dobio derbi u finalu rezultatom 3:2. Klub iz centralne Francuske poslednjih desetak godina jedan je od najjačih u toj zemlji. Bio je prvak Evrope 2005. i vicešampion kontinenta dve godine kasnije. U poslednjih deset godina po triput je bio prvak i vicešampion Francuske i osvojio šest kupova. U to doba među zvezdama kluba bio je naš legendarni reprezentativac Slobodan Boškan, trener je bio Veljko Bašić, a jednu godinu u ekipi je bio i Vasa Mijić. Prethodnih dana srpski odbojkaši, odbojkašice i treneri slavili su titule u Italiji i Azerbejdžanu.
