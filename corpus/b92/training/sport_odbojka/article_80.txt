> Izvor: B92
> Datum: nedelja 25.03.2012.  
> Rubrika: sport_odbojka
> Naslov: Odbojkaš preminuo od infarkta
> Članak:

Nekadašnji italijanski odbojkaški reprezentativac Vigor Bovolenta (37), preminuo je u subotu, nakon što je doživeo srčani udar tokom utakmice
Nesrećni odbojkaš je u jednom trenutku samo pao na teren, hitno je prebačen u obližnju bolnicu, ali lekari nisu uspeli da ga spasu i mogli su samo da konstatuju smrt.
Bovolenta je tokom veoma uspešne karijere noseći dres Verone, Rome, Modene, Pjaćence i Peruđe odigrao 533 utakmice u elitnom italijanskom društvu. Preminuo je u dresu Forlija na meču sa Maćeratom.
Sa nacionalnom selekcijom osvojio je srebrnu olimpijsku medalju u Atlanti 1996, zlato na šampionatu Evrope u Atini 1995. i srebro na šampionatu u Ostravi 2001. godine. Bio je oženjen i imao četvoro dece, sina i tri ćerke.
