> Izvor: B92
> Datum: utorak 10.01.2012.  
> Rubrika: sport_odbojka
> Naslov: Odbojkašice šeste, odbojkaši sedmi
> Članak:

Srpske odbojkašice zauzimaju šesto mesto na najnovijoj FIVB rang listi, dok odbojkaši drže sedmu poziciju.
U ženskoj konkurenciji, na prvom mestu su Sjedinjene Države a 245 bodova, drugi je Brazil sa 217,5, a treći Japan sa 197,25 bodova. Naše odbojkašice na šestoj poziciji imaju 145 bodova.
Kod muškaraca, na čelu je i dalje Brazil sa 252,5, druga je Rusija sa 234,5, a treća Italija sa 191 bodom, dok selekcija Srbija ima 136,25 bodova.
U konkurenciji seniorki, Srbija i Rusija su dve najboljeplasirane selekcije iz Evrope, što im donosi učešće na Interkontinentalnom turniru kvalifikacija za Olimpijske igre u Londonu, koji će se odigrati od 19. do 27. maja u Japanu. Ukoliko Srbija ili Rusija obezbede plasman na OI na turniru Evropskih kvalifikacija za Igre u Istanbulu od 1. do 6. maja, Evropu će kao druga selekcija pretstavljati Nemačka.
Od selekcija iz Evrope koje još nisu izborile plasman na Olimpijske igre u muškoj konkurenciji, prva je Italija, druga Srbija, treća Bugarska, a četvrta Nemačka. Ipak, pošto su Italija i Nemačka određeni za domaćine Interkontinentalnih turnira, šansu za učešće imaju i Francuska i Češka, sledeće dve najbolje rangirane selekcija iz Evrope. Srbija, Bugarska, Italija i Nemačka će igrati na Kontinentalnom turniru kvalifikacija za Olimpijske igre. Ukoliko prvo mesto u Sofiji osvoji Srbija ili Bugarska, na Interkontinentalnim turnirima će iz Evrope igrati, pored Italije i Nemačke, koje su domaćini, i Srbija ili Bugarska, odnosno selekcija koja ne osvoji prvo mesto, kao i dve najbolje plasirane selekcije iz Evrope sa FIVB rang liste, koje do tog trenutka ne izbore plasman, Francuska i Češka. Ukoliko prvo mesto u Sofiji osvoji Italija, FIVB će naknadno odrediti novog domaćina Interkontinentalnog turnira, a Evropu će predstavljati Srbija, Bugarska i Francuska, kao i Nemačka, organizator Interkontinentalnog turnira. Ako Nemačka bude pobednik turnira u Sofiji, FIVB će naknadno odrediti novog domaćina Interkontinentalnog turnira, a Evropu će predstavljati Srbija, Bugarska i Francuska, kao i Italija, organizator Interkontinentalnog turnira. Pregled odbojkaške 2011. godine možete da pročitate u našoj rubrici 'Teme'. FIVB rang lista za seniorke: 1. SAD 245 2. Brazil 217,5 3. Japan 197,25 4. Italija 190,75 5. Kina 169 6. Srbija 145 7. Rusija 131,25 8. Nemačka 108,25 9. Dominikanska republika 72,75 10. Kuba 69 FIVB rang lista za seniore: 1. Brazil 252,5 2. Rusija 234,5 3. Italija 191 4. Poljska 182 5. Kuba 160,25 6. SAD 148 7. Srbija 136,25 8. Argentina 121,75 9. Bugarska 88,75 10. Kina 57,25
