> Izvor: B92
> Datum: četvrtak 5.01.2012.  
> Rubrika: sport_odbojka
> Naslov: WL(m): Zvezda pobedom počela 2012.
> Članak:

Odbojkaši Crvene zvezde pobedili su Ribnicu sa 3:0 (25:14, 25:16, 25:20), u odloženom meču 7. kola Viner lige.
Ovim trijumfom tim Željka Bulatovića se dodatno približio vodećoj poziciji i sada ima samo boda manje al ii meč manje od lidera Radničkog.
Sa druge strane, sastav Ribnice ostao je na osmoj poziciji sa osam bodova.
Crvena zvezda je lako slavila protiv Ribnice i na najbolji način je počela kalendarsku 2012. godinu. Crveno-belima je bilo potrebno svega 68 minuta da osvoje ceo plen protiv Kraljevčana. Nije bilo lošeg mesta u ekipi Željka Bulatovića, a igrač utakmice bio je reprezentativac Mihajlo Mitić. Njemu uz rame bili su primači servisa Jakovljević i Koprivica, ali i Milutinović, dok je najbolji poenter meča Dušan Petković. Kraljevčani su bili u igri samo u drugom setu, kad su na drugom tehničkom tajm-autu zaostajali dva poena (16:14). Ipak, Crvena zvezda ni jednog trenutka nije dozvoljavala rivalu da zapreti i rutinski je privela susret kraju. Beograđani sada imaju samo bod manje, ali i meč manje od lidera Radničkog, dok je Ribnica ostala na osmoj poziciji sa osam bodova. CRVENA ZVEZDA: Okolić, Perić, Pajić, Stoilović, Koprivica 10, Milutinović 8, Jakovljević 9, Mitić 5, Petković 19, Ćelić 3, Buculjević, Vujić (libero). Trener: Željko Bulatović. RIBNICA: Janićijević 1, Lisinac 5, Debeljak, Okošanović, Pejović 5, Veljović, Janković (libero), Bićanin 2, Milovanović, Nikolov 10, Ljaftov 4. Trener: Boško Mačužić.
