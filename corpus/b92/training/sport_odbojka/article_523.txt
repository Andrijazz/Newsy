> Izvor: B92
> Datum: subota 23.02.2013.  
> Rubrika: sport_odbojka
> Naslov: "Nisu zviždali himni, nego Siniši"
> Članak:

Predsednik OK Novi Pazar Ismail Dupljak rekao je u subotu da navijači te ekipe na meču sa Crvenom zvezdom nisu zviždali himni nego Siniši Mihajloviću.
"U hali Pendik se nije zviždalo himni republike Srbije, već je to jednostavno bio odgovor Siniši Mihajloviću. Naši navijači su čak nakon intoniranja skandirali ime Adema Ljajića i davali punu podršku našem klubu. Koristim priliku da se zahvalim i navijačima koji su sve vreme navijali izuzetno fer i korektno, bodrili su naše igrače", rekao je Dupljak.
On je svoju tvrdnju potkrepio time što nakon toga nije bilo nereda u hali. Uoči početka polufinalne utakmice Kupa Srbije između Novog Pazara i Crvene zvezde (0:3), domaći navijači, članovi grupe "Torcida" i "Ekstremi", zviždali su za vreme intoniranja državne himne "Bože pravde" i skandirali ime fudbalera Fiorentine Adema Ljajića. Selektor Siniša Mihajlović odstranio je Ljajića iz državnog tima u maju prošle godine nakon što uoči prijateljskog meča sa Španijom nije pevao himnu, uprkos potpisanom kodeksu ponašanja koji nalaže da je pevanje himne obavezno.
