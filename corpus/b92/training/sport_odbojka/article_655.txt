> Izvor: B92
> Datum: subota 15.06.2013.  
> Rubrika: sport_odbojka
> Naslov: EL: Srbija maksimalno sa Izraelom
> Članak:

Srpske odbojkašice ostvarile su prvu pobedu na prvom turniru Evropske lige, pošto je u Luvenu, u drugom kolu, pobedila Izrael.
Srbija je pobedila Izrael sa 3:0, po setovima 21:15, 21:18 i 21:19, posle 62 minuta igre.
Naš tim će u poslednjem kolu prvog turnira Evropske lige u nedelju od 15 časova igrati sa Nemačkom.
Srbija je opravdala ulogu favorita i ostvarila maksimalnu pobedu protiv Izraela. I pored promenjljive igre, izabranice Aleksandra Vladisavljeva su, kada je to bilo najvažnije, bile na visini zadatka i zasluženo stigle do prva tri boda u Evropskoj ligi. Početak meča pripao je Izraelu, koji je poveo sa 5:1. Smanjila je Srbija na 6:5, pa je Selindžer zatražio tajm-aut. Posle predaha, Srbija je prvi put povela, sa 7:6, a zatim i 12:8 na tehničkom tajm-autu. Povećavala je Srbija prednost i vodila sa 17:12, da bi na kraju bilo 21:15 i vođstvo od 1:0 u setovima. Izrael je odlično počeo i drugi set i poveo sa 5:3, 7:4 i 10:6, kada je Vladisavljev morao da zatraži tajm-aut. Serijom 4:0, Srbija je izjednačila na 10:10, a na tehničkom tajm-autu je bilo 12:11 za Srbiju. Vodila je Srbija sa 15:13 i 16:14, a zatim je Izrael sa tri uzastopna poena preokrenuo rezultat i poveo sa 17:16. Uzvratila je Srbija na isti način i povela sa 18:17, a posle izjednačenja na 18:18 sa tri vezana poena stigla do konačnih 21:18 za vođstvo od 2:0 u setovima. Kao i na početku prva dva seta, tako je i u trećem Izrael poveo, ovoga puta sa 5:2, 6:3 i 7:4, da bi Srbija prvo smanjila na 7:6, zatim izjednačila na 8:8 i povela sa 9:8 kada je Selindžer zatražio tajm-aut. Nastavila je Srbija sa serijom poena, pa je na tehničkom tajm-autu bilo 12:8, a zatim i 14:9. Smanjio je Izrael na 14:11, da bi Srbija od 15:13 stgila do 18:13, pa 19:15. Smanjio je zatim Izrael na 19:17, a posle 20:17 i tri meč lopte, Izrael je osvojio dva poena, ali je Srbija realizovala treću meč loptu za konačnih 21:19 i trijumf od 3:1.
