> Izvor: B92
> Datum: subota 6.04.2013.  
> Rubrika: sport_odbojka
> Naslov: EP: Kadetkinje igraju za bronzu
> Članak:

Ženska kadetska odbojkaška reprezentacija Srbije nije uspela da se plasira u finale Evropskog prvenstva koje se igra u našoj zemlji i Crnoj Gori.
Srbija je u Baru, u polufinalu, izgubila od Italije sa 3:1, po setovima 25:21, 18:25, 25:20 i 25:13, posle 102 minuta igre.
Naš tim će u subotu od 15.30 u utakmici za treće mesto igrati sa poraženom ekipom iz drugog polufinalnog meča između Turske i Poljske, koji se igra od 18 časova.
Početak meča pripao je Srbiji, koja je vodila na prvom tehničkom tajm-autu sa 8:5. Italija je uspela da izjednači, a potom su se ekipe smenjivale u vođstvu. Na drugom tehničkom odmoru bilo je 16:15 za Italiju, koja je u finišu povela sa 20:18 i 21:19, da bi Srbija izjednačila na 21:21. Serijom 4:0, Italija je prvi set rešila u svoju korist sa 25:21, za vođstvo od 1:0 u setovima. U drugom setu, na početku, viđena je ista slika kao u provm. Povela je Srbija sa 4:0, 6:2, 7:3 i 8:5, da bi posle prvog tehničkog tajm-auta Italija serijom 4:0 preokrenula rezultat i povela sa 9:8. Uzvratila je Srbija i ponovo stigla do prednosti kod rezultata 11:10. Na drugom tehničkom odmoru, Srbija je vodila sa 16:12. Nastavila je Maja Aleksić sa odličnim servisima, primorala Luku Pjeranjolija da iskoristi oba tajm-auta, a Srbija je, ukupnom serijom od 6:0 stigla do vođstva od 18:12. Vodila je zatim Srbija i sa 20:14, a onda je Italija osvojila dva uzastopna poena za 20:16. Na isti način su uzvratile kadetkinje Srbije i povele sa 22:16, a zatim i povećale prednost na 24:16. Srbija je realizovala treću set loptu za konačnih 25:18 i izjednačenje na 1:1 u setovima. Italija je na startu trećeg seta povela sa 4:0, pa 9:3. Od vođstva Italijanki 10:4, Srbija je na servis Maje Đorđević stigla do 10:7, kada je Pjeranjoli zatražio 30 sekundi odmora. Uspela je Srbija da osvoji još dva vezana poena i ukupnom serijom 5:0 stigne do poena zaostatka - 9:10. Usledio je odgovor Italije, koja je sa 3:0 stigla do 13:9. Na drugom tehničkom odmoru, Italija je vodila sa 16:10. Smanjila je Srbija na 17:13, pa 18:16, kada je Italija zatražila trenerski tajm-aut. Posle predaha, Italijanke su serijom 3:0 stigle do pet poena prednosti - 21:16. Vodila je Italija sa 23:17, a Srbija smanjila na 23:20. Imala je Italija četiri set lopte (24:20), iskoristila je prvu za konačnih 25:20 i vođstvo od 2:1 u setovima. Posle početnog izjednačenja (2:2) u četvrtom setu, Italija je serijom 5:0 stigla do prednosti od 7:2. Na prvom tehničkom tajm-autu bilo je 8:4 za Italiju. Italija je u nastavku povećavala razliku, pa je na drugom tehničkom odmoru bilo 16:10. Finiš četvrtog seta je u potpunosti pripao Italijankama, koje su povećavale prednost do konačnih 25:13, odnosno trijumfa od 3:1 u setovima.
