> Izvor: B92
> Datum: ponedeljak 1.07.2013.  
> Rubrika: sport_odbojka
> Naslov: SL: Atanasijević najbolji poenter
> Članak:

Korektor odbojkaške reprezentacije Srbije Aleksandar Atanasijević trenutno se nalazi na prvom mestu najboljih poentera Svetske lige.
Atanasijević je osvojio ukupno 172 poena, od toga 151 iz smeča, pet iz bloka i 16 asova.
Pored toga, Atansijević je ubedljivo najefikasniji tokom jednog vikenda, odnosno dve utakmice, pošto je protiv Nemačke osvojio ukupno 61 poen, 30 na prvoj i 31 na drugoj utakmici.
Na drugom mestu je Ivan Zajcev iz Italije, koji je protiv Rusije na dve utakmice osvojio 53 poena. Marko Podraščanin, bloker Srbije, trenutno je na drugom mestu liste najboljih blokera sa 0,91 blokom po setu, a prvi je Musavi iz Irana sa 1,27 blokova po setu. Musavi je ostvario 33 bloka, a Podraščanin 32. Atanasijević je na trećem mestu liste najboljih severa sa prosekom od 0,46 asa po setu. Prvi je Biset iz Kube sa 0,54, a drugi Fereira iz Portugalije sa 0,47 as servisa po setu. Zanimljivo je da je Atanasijević zabeležio najviše asova u dosadašnjem toku Svetske lige - 16, a Biset i Fereira po 15. Na listi najboljih poentera, Atanasijević je prvi sa 172 poena, Zajcev je drugi sa 167, treći je Ervin Ngapet iz Francuske sa 152, četvrti Nikolaj Pavlov iz Rusije sa 150, a peti Tacuja Fukuzava iz Japana sa 149 poena. Naša reprezentacija posle četiri vikenda Svetske lige drži treće mesto u svojoj grupi sa po četiri pobede i poraza, i nalazi se iza Rusije i Italije. Narednog vikenda u novosadskom "Spensu" dočekuje selekciju Italije.
