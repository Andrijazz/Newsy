> Izvor: B92
> Datum: subota 20.07.2013.  
> Rubrika: sport_odbojka
> Naslov: Austrijanci slavili u Novom Sadu
> Članak:

Austrijanci Aleksander Horst i Klemens Dopler pobednici su Evropskog prvenstva VIP beach masters turnira u odbojci na pesku na novosadskom Štrandu.
Na prvenstvu su učestvovale 74 ekipe iz 28 zemalja.
Austrijanci su u uzbudljivom finalu, pred oko 1.500 gledalaca, savladali nemački par Lars Flgen/Aleksandar Valkenhorst sa 2:1, po setovima 20:22, 21:18, 18:16 i tako sprečili Valkenhorsta da odbrani titulu koju je prošle godine osvojio u Novom Sadu.
U sva tri seta vidjena je sjajna odbojka. Tokom većeg dela prvog seta Austrijanci su imali prednost od tri do pet poena, ali su Nemci u finišu odličnom serijom uspeli da preokrenu rezultat i stignu do vodjstva u setovima. I u drugom setu Austrijanci su od starta imali rezultatsku prednost, ali ovog puta nisu dozvolili Nemcima da se vrate u igru i izjednačili su rezultat. Odlučujući, treći set koji se igra do 15 poena bio je vrhunac drame. Prvo su Nemci imali dve set lopte, pa onda dve Austrijanci, pa ponova jednu meč loptu Nemci da bi na kraju slavili Horst i Dopler. Treće mesto pripalo je paru iz Ukrajine Sergej Popov/Vlarij Samodaj koji su u meču za treće mesto sa 2:1 (15:21, 21:18, 21:8) savladali drugi nemački par Ditelbah/Koreng. i medalje najuspešnijima uručili su državni sekretar u Ministarstvo omladine i sporta Predrag Peruničić, potpredsednik Odbojkaškog saveza Srbije Vanja Grbić, član Gradskog veća Novog Sada zadužen za sport i omladinu Predrag Svilar i direktor JKP Gradsko zelenilo koje upravlja kupalištem Štrand Milan Novaković. Prvoplasiranoj ekipi na tom turniru pripala je i novčana nagrada u iznosu od 5.000 evra, drugoplasirani par je osvojio 3.700 evra, a nagrada za treće mesto je iznosila 2.600 evra.
