> Izvor: B92
> Datum: ponedeljak 20.05.2013.  
> Rubrika: sport_odbojka
> Naslov: Terzić: Daćemo sve od sebe
> Članak:

Selektor ženske odbojkaške reprezentacije Zoran Terzić rekao je da našem timu neće biti nimalo lako da ponovi upeh od pre dve godine i postane prvak Evrope.
Kontinentalni šampionat na programu je u septembru u Nemačkoj i Švajcarskoj, a Srbija će igrati u grupi D zajedno sa Poljskom, Bugarskom i pobednikom meča Rumunija - Češka.
"Pošto smo aktuelni šampioni Evrope, naša i očekivanja drugih su još i veća. Neće biti nimalo lako ponoviti taj uspeh, ali daćemo sve od sebe da opravdamo očekivanja, a to će pre svega zavisiti od zdravstvenog stanja igračica. Imamo dovoljno dug period da ekipu pripremimo na pravi način", rekao je Terzić u beogradskom hotelu M. Pre toga, najbolje srpske odbojkašice očekuju obaveze u Evropskoj ligi i Gran priju. Devojke koje se spremaju za Evropsku ligu u ponedeljak su otputovale u Rumu, gde će trenirati do pocetka takmicenja (14. juna), dok će tim koji će po treći put igrati u Gran Priju, pripreme početi 12. juna. "Devojke su uglavnom imale teške sezone i zato postoji potreba da ih testiramo i vidimo u kakvom su stanju. U zavisnosti od tih rezultata, neke od njih će doći na početak priprema, a neke će do 12. juna nastaviti sa radom i neće imati pauzu", rekao je Terzić. Posle godinu dana u nacionalni tim vraća se kapiten Jelena Nikolić, koja je bila odsutna zbog porođaja. "Žrtvujemo se i treniramo da bi došle do završinice EP. Najvažnije je da će devojke ovaj put imati vremena za odmor, ali ne i ja, jer sam cele godine odmarala. Verujem da će biti vedre i orne za rad, što će na kraju doneti rezultat", poručila je Nikolićeva. Uspešnu reprezentativnu sezonu očekuje i Sanja Malagurski. "Srbija je aktuelni šampion. Vidi se po izrazu lica da smo spremne i raspoložene da počnemo sa treninzima. Čeka nas dosta rada i utakmica. Očekujem lepu sezonu i nadam se da ćemo sve biti zdrave", rekla je Malagurski. Srpske odbojakšice u Evropskoj liig igraće u grupi B sa Belgijom, Nemačkom i Izraelom. Gran pri počinje 2. avgusta, a Srbija će tokom prvog vikenda igrati u grupi B, u Santo Domingu sa domaćom Dominikanskom republikom, Portorikom i Češkom.
