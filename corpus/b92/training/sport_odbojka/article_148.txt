> Izvor: B92
> Datum: sreda 9.05.2012.  
> Rubrika: sport_odbojka
> Naslov: Poraz odbojkaša na startu u Sofiji
> Članak:

Srpski odbojkaši poraženi su od Bugarske u prvom meču na kvalifikacionom turniru za Olimpijske igre, koji se održava u Sofiji.
Izabranici Igora Kolakovića izgubili su od domaćina turnira sa 3:0, po setovima 25:22, 25:16 i 25:23, a Bugarskoj je to bio drugi trijumf.
U prvom meču drugog dana turnira u Sofiji, u grupi A, u kojoj je naša selekcija, Španija je slavila takođe protiv Slovenije maksimalnim rezultatom. Upravo protiv Španije reprezentacija Srbije igra naredni meč, u četvrtak od 16.30 po našem vremenu.
Srbija je meč počela u sastavu: Aleksandar Atanasijević, Dragan Stanković, Marko Podraščanin, Vlado Petković, Miloš Nikić i Nikola Kovačević, dok je Nikola Rosić bio na poziciji libera. Bugari su odlično počeli, poveli sa 2:0, ali je naša reprezentacija uspela brzo da izjednači preko Kovačevića. Upravo Atanasijević i Kovačević su bili najbolji u tim trenucima u našem timu, dok je u bloku odličan bio Stanković. Ipak, Bugari su od tada bili agresivniji, što je rezultiralo vođstvom domaćina, koji su imali prednost od 8:7 na prvom tehničkom tajm-autu. Greške našeg tima timu Bugarske omogućile su da se odvoji na 13:9, a od tada su samo povećavali prednost, koja je najveća bila na 23:15. Na servisu je od tada bio Mihajlo Mitić, pa se naš tim primakao na 23:20, ali je upravo njegovom greškom na prijemu, Bugarska došla do četiri set lopte, od kojih je iskoristila treću za vođstvo od 1:0. Atanasijević je osvojio prvi poen u drugom setu, ali su Bugari brzo izjednačili i usledila je njihova serija do 5:1. Domaćini su bili odlični u bloku, čitali su sve pokušaje prvenstveno Atanasijevića i Kovačevića, a na prvi tehnički tajm-aut otišli su sa 8:3. Naši odbojkaši na trenutke su uspevali da nagoveste preokret, ali su se Bugari svaki put vraćali, a potom samo povećavali prednost. Tako su bez problema došli do 2:0 u setovima sa 25:16. U trećem setu viđena je značajno bolja igra naše reprezentacije, koja je doprinela vođstvu od samog starta. Srbija je preko odlično smišljenih napada povela sa 6:3, ali su Bugari uz pomoć sudija uspeli da priđu na poen zaostatka, a potom preokrenu i na tehnički tajm-aut odu sa 8:6. Naš tim je prekinuo niz domaćina tek na 10:7, ali to nije omelo bugarske odbojkaše koji su samo povećavali svoju prednost. Srbija je uspela da se primakne na 19:17, potom i na 23:22, da bi Atanasijević napravio grešku i Bugarskoj dao priliku da završi meč. Ipak, baš Atanasijević je uspeo da spasi prvu meč loptu Bugara, ali ne i drugu, pa su domaćini došli do drugog trijumfa na turniru.
