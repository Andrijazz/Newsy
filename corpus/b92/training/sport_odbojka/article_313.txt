> Izvor: B92
> Datum: nedelja 8.07.2012.  
> Rubrika: sport_odbojka
> Naslov: SL: Prvi trofej za Poljake
> Članak:

Odbojkaška reprezentacija Poljske osvojila je u Sofiji titulu u Svetskoj ligi, pošto je u finalu savladala SAD sa 3:0, po setovima 25:17, 26:24 i 25:20.
Treće mesto osvojila je reprezentacija Kube, koja je pobedila Bugarsku sa 3:2 (25:18, 19:25, 23:25, 25:23, 15:12).
U finalnom meču, Poljska je do pobede došla pošto je bila bolja u svim elementima igre, sa boljom statistikom napada, servisa, odbrane, bloka.
Najbolji poenter u poljskom timu bio je Zbignjev Bartman sa 16 poena, dok je kapiten američkog tima Stenli Klejton upisao poen manje. Poljskoj je ovo prva titula u Svetskoj ligi, u kojoj je u 22 izdanja najuspešniji Brazil sa devet titula. Slede Italija sa osam trofeja, Rusija ima dva, a Poljska se sada našla na spisku sa Kubom, Holandijom i SAD, koje imaju po jednu titulu u Svetskoj ligi.
