> Izvor: B92
> Datum: petak 19.07.2013.  
> Rubrika: sport_odbojka
> Naslov: EYOF: Srebro za odbojkašice
> Članak:

Ženska kadetska odbojkaška reprezentacija Srbije treći put u istoriji osvojila je srebrnu medalju na Evropskom olimpijskom festivalu mladih (EYOF).
Srbija je u finalu u Utrehtu poražena od Slovenije sa 3:1, po setovima 25:22, 25:12, 24:26 i 25:33.
U veoma izjednačenoj borbi u prvom setu, gde se igralo poen za poen, pri rezultatu 24:22 Slovenija je iskoristila prvu set loptu i posle slabog prijema Srbije povela 1:0 u setovima. Drugi set počeo je vođstvom Srbije, naše devojke zaigrale su maksimalno požrtvovano, ali su Slovenke uspele da preokrenu rezultat i na prvi tehnički tajm aut odu sa prednošću 8:5. Posle toga, došlo je do pada u igri odbojkašica Srbije, Slovenija je  sve u polju i uspevala da pročita naše napade, pa je drugi set završen sa 10 poena razlike u korist naših rivalki. U trećem setu Srbija je prvi put otišla na drugi tehnički tajm aut sa prednošću (16:15). Ekipe su se do kraja seta više puta smenjivale u vođstvu pa se ušlo u neizvesnu završnicu gde su naše devojke posle nekoliko dobrih napada Tijane Bošković uspele da smanje rezultat na 2:1 u setovima. Izabranice selektora Marijane Boričić ušle su mnogo odlučnije i motivisanije u četvrti set, što se odmah odrazilo i na rezultat pa su na prvom tehničkom tajm autu imale četiri (8:4), a na drugom šest (16:10) poena prednosti. Ipak, Slovenke se nisu predavale i uspele su da izjednače na 18:18. Set je ušao u izuzetno neizvesnu završnicu i posle niza neiskorišćenih set lopti sa obe strane, Slovenija je osvojila odlučujući poen i rezultatom 35:33 osvojila četvrti set, a samim tim i zlatnu medalju. "Utakmicu smo praktično izgubili u prva dva seta. Devojke su uspele da se vrate posle 0:2, da se dignu, ali ipak nismo uspeli da napravimo preokret. Slovenke se najbolje brane od svih ekipa učesnica, a njihova dobra odbrana nam je otežala napad. Samim tim kada ni odlične napade ne završiš poenom, svaki naredni put je i psihošloški sve teže u narednim akcijama. Čestitke Sloveniji, njihove igračice i kad su gubile nisu ispadale iz ritma. I dalje mislim da smo bolje, ali to nismo dokazale u ovom finalu", rekla je Boričićeva. Naša reprezentacija je prvi put igrala na Evropskom olimpijskom festivalu mladih 2007. u Beogradu, kada je osvojila srebrnu medalju. U Tampereu 2009, kadetkinje Srbije su bile pete, a 2011. u Trabzonu ponovo su se okitile srebrom. Na Evropskom olimpijskom festivalu mladih Srbija je u do sada osvojila četiri medalje što se tiče odbojke, sve četiri srebrne. Kadetkinje su srebrne medalje osvojile 2007, 2009. i 2013, a kadeti 2009.
