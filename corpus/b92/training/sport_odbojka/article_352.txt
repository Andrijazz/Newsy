> Izvor: B92
> Datum: nedelja 2.09.2012.  
> Rubrika: sport_odbojka
> Naslov: Poznati pobednici VBM prvenstva
> Članak:

Šampionsku titulu na finalnom turniru Vip Beach Masters prvenstva osvojili su par Antonić/Galešev u muškoj i Egić/Frajtović u ženskoj konkurenciji.
Ovogodišnje Vip Beach Masters 2012 – Prvenstvo Srbije u odbojci na pesku, koje se organizuje petu godinu zaredom, završeno je finalnim turnirom na beogradskoj Adi Ciganliji.
Beogradski turnir osvojio je tim Basta/Tešić u meču protiv Antonića i Galeševa, rezultatom 2:0, ali su i pored toga Antonić/Galešev trijumfovali u borbi za šampionsku titulu.
Oni su sa najvećim ukupnim brojem poena u generalnom plasmanu izbili na prvo mesto. Antonić i Galešev su tokom prethodna dva meseca osvojili čak četiri od sedam turnira nacionalne lige. U ženskoj kategoriji, u finalnom meču odigranom na Adi Ciganliji pred mnogobrojnom publikom, pobedu nad duom Ševarika/Škarić odnele su Egić/Frajtović rezultatom 2:1 (21:11, 18:21, 15:13) i tako postale ovogodišnje šampionke. Treće mesto u muškoj konkurenciji zauzeo je tandem Tatić/Simeunović koji su nadigrali dvojac Kiković/Nikolić, rezultatom 0:2 (17:21, 9:21), dok su odbojkašice Matić/Medan nadigrale tim Stojanović/Komlenović rezultatom 2:1 (21:13, 14:21, 15:9), osvojivši treće mesto u ženskoj kategoriji. Najbolji timovi iz obe kategorije nagrađeni su vrednim čekovima iz fonda od 11.500 evra, koji je kompanija Vip mobile obezbedila za sezonu 2012.
Vip Beach Masters 2012 - Prvenstvo Srbije je ove godine po prvi put održano u čak sedam gradova Srbije - Kragujevcu, Kladovu, Kanjiži, Baču, Bačkoj Palanci, Novom Sadu i Beogradu. Sezonu je upotpunilo CEV Evropsko prvenstvo u odbojci na pesku - Novi Sad Masters 2012, koje je nakon velikog uspeha prošle sezone, ponovo organizovano u našoj zemlji, okupivši najbolje muške ekipe Starog kontinenta. Najmlađi su i ove godine, zahvaljujući kompaniji Vip mobile i Odbojkaškom savezu Srbije, imali priliku da otkriju i razviju sopstvene potencijale za ovaj olimpijski sport u okviru besplatne škole odbojke koju je vodio legendarni odbojkaš Vanja Grbić. Kroz školu je prošlo neverovatnih 2.050 mališana iz sedam gradova Srbije, uzrasta do 14 godina, od kojih su najbolji imali priliku da pokažu stečena znanja na glavnom terenu beogradskog turnira.
