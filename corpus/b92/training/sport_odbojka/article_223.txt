> Izvor: B92
> Datum: subota 9.06.2012.  
> Rubrika: sport_odbojka
> Naslov: Kolaković: Nagrada za sva odricanja
> Članak:

Selektor odbojkaške reprezentacije Srbije Igor Kolaković rekao je da su njegovi izabranici zaslužili vizu za London, koju su i izborili u Japanu.
Srpski odbojkaši su na kvalifikacionom turniru u Tokiju kolo pre kraja obezbedili trijumf, pošto su slavili protiv Irana sa 3:0 i tako zabeležili šestu pobedu zaredom.
"Plasman na Olimpijske igre je sjajan rezultat za ovu generaciju. Opet se sumnjalo hoćemo li proći, a dobro je što smo to uradili na dominantan način, pobedili smo do sada sve protivnike i izgubili samo jedan set", rekao je Kolaković, "Ovo je najbolja moguća nagrada za dsva ona odricanja koja su momci imali od kada smo se okupili. Skoro mesec dana smo u Japanu, koji je predivna zemlja, ali smo odvojeni od domovine, prijatelja, porodica i to su velika odricanja, kako god to kome izgledalo". Kolaković je istakao da tu nije kraj, pošto se odbojkaši tek krajem meseca vraćaju u zemlju. "Momci sad produžavaju za Dominikansku republiku, pa za Rusiju i tek 25. juna se vraćaju u Srbiju. Izuzetan je to napor, a Olimpijske igre će biti najbolja nagrada za sve i iskreno se svi tome radujemo", naglasio je Kolaković. Selektor srpskih odbojkaša osvrnuo se i na duel sa Iranom. "Pobeda nas je vodila na Olimpijske igre i to smo odradili na najbolji mogući način. Imali smo krizu u prvom setu, u našoj rotaciji jedan, ali smo pred kraj seta rizikovali i igrali jako dobro i strpljivo. Iran je igrao dobro, na visokom nivou gotovo čitav meč. Zadovoljan sam kako smo odreagovali u prvom susretu na ovom turniru kojeg smo odigrali u egalu i opet smo uspeli da pobedimo", rekao je Kolaković. Selekciju Srbije u Japanu očekuje još jedan meč, u nedelju od 4 časa po srednjeevropskom vremenu, protiv Venecuele.
