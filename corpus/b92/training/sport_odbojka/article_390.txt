> Izvor: B92
> Datum: ponedeljak 22.10.2012.  
> Rubrika: sport_odbojka
> Naslov: LŠ: Zvezda – Lokomotiva (18.00)
> Članak:

Odbojkašice Crvene zvezde u utorak će u prvom kolu CEV Lige šampiona ugostiti azerbejdžansku Lokomotivu iz Bakua.
Treću godinu za redom "crveno-bele“ će predstavljati Srbiju u najjačem evropskom klupskom takmičenju.
Za razliku od moskovskog Dinama i poljske Fakro Mušine, koji se takođe nalaze u grupi F, izabranice Ratka Pavličevića do sada nisu imale priliku da igraju sa Lokomotivom.
Trener Zvezde istakao je da će u prvom kolu protiv Lokomotive iz Bakua biti teško, ali da će samim tim biti slađe ako pobede. "Lokomotiva nije nepoznanica. Biće teško, ali samim tim će biti slađe ako pobedimo. Verujem da ćemo se dobro pripremiti za taj meč. Uveren sam da u nekim segmentima možemo da igramo egal i to svakako možemo da iskoristimo", kaže Pavličević. U odnosu na prošlu sezonu Zvezdin tim je doživeo neke izmene, tri igračice su otišle iz kluba, a stigla su neka nova lica. "Crveno-bele" su u prvenstvu Srbije do sada imale polovičan uspeh, pošto su u prvom kolu izgubile od Jedinstva, a u drugom bile uspešne protiv Varadina. Klub iz Bakua osnovan 2008. godine i ovo mu je prvo učešće u CEV Ligi šampiona, međutim ne i prvo pojavljivanje na evropskoj sceni. Ekipa iz Bakua 2010. je debitovala u Čelendž kupu CEV, a svega godinu dana kasnije bila finalista turnira. Meč prvog kola odbojkške Lige Šampiona između Crvene zvezde i Lokomotive na programu je 23. oktobra od 18.00 časova u dvorani SC "Šumice". Više o novoj sezoni u Ligi šampiona za odbojkašice pročitajte u rubrici . Posle četvorogodišnje pauze u elitno takmičenje vraćaju se i "crveno-beli" odbojkaši, pa će Zvezda ujedno biti jedini klub u Evropi koji ima tim u obe konkurencije.
