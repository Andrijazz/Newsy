> Izvor: B92
> Datum: subota 14.09.2013.  
> Rubrika: sport_odbojka
> Naslov: Terzić: Sreća treba da se zasluži
> Članak:

Selektor ženske odbojkaške reprezentacije Srbije Zoran Terzić rekao je da je Belgija pobedila jer je igrala bolje u odbrani.
"Kada završimo utakmicu sa 36 odsto uspešnog napada to je znak da nam napad nije funkcionisao, a to se nama vrlo retko dešava. Belgija je i odbranu igrala fantastično. U svim elementima smo bili tu negde, ako ne i bolji, međutim odbranu su zaista igrale fantastično i mislim da su nas zbog toga i dobile", rekao je Terzić posle utakmice u Berlinu.
Srbija je izgubila od Belgije sa 3:2 u utakmici za treće mesto na Evropskom prvenstvu u Nemačkoj i Švajcarskoj. "Ne mogu nikada da se saglasim sa tim da jedna ekipa izgubi utakmicu zbog nedostatka sreće. Sreća se zaslužuje, kako i u svemu drugom, pa tako i u odbojci. Belgija je bila bolja i zato pobedila", istakao je selektor srpskih odbojkašica. Najefikasnija u srpskoj ekipi sa 32 poena, Jovana Brakočević, složila se sa selektorom da je Belgija potpuno nadigrala njenu ekipu u odbrani. "Stvarno smo se borile, trudile smo se za svaki poen i izvlačili smo poslednje atome snage kako bismo stigle do pobede. Jednostavno, Belgijanke su odlično odradile odbranu, tu su nas nadigrale, a nama je nedostajalo snage. Šta da se radi, svima nam je jako teško, ali Bože moj". Tehničar Maja Ognjenović kazala je da reprezentacija Srbije treba da "podvuče crtu" posle uspešne sezone, jer, kako je navela, nije neuspeh biti četvrti u Evropi. "Očekivali smo Belgiju u ovakvom izdanju, znali smo da imaju odličnu ekipu. Zaista nam je malo falilo, možda i sreće u petom setu. Evidentno je da smo i mi i oni bili umorni. Igrale smo za medalju, očekivali je, ali ne mislim da je neuspeh biti četvrti u Evropi", kazala je Ognjenovićeva. Utakmici u Berlinu prisustvovao je i ministar omladine i sporta Srbije Vanja Udovičić. "Žao mi je što je Srbija izgubila. Za samog sportistu je najgore kada se vraća kući sa četvrtim mestom. Njima je sada najteže i nikako ih ne treba osudjivati. Pokušale su do samog kraja da prelome meč, svi smo se nadali da će da osvoje bronzu, ali mislim da u ovakvim utakmicama i kada izgube teško je bilo šta komentarisati. Žao mi je što Srbija to nije ostvarila, pred ovom ekipom je možda i sjajan period i možda je dobro da im ovo bude motiv i nauk za sledeće takmičenje", rekao je Udovičić.
