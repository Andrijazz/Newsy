> Izvor: B92
> Datum: ponedeljak 18.02.2013.  
> Rubrika: sport_odbojka
> Naslov: Zvezda rutinski, pobeda Radničkog
> Članak:

Odbojkaši Crvene zvezde i Radničkog zabeležili su trijumfe u poslednjim mečevima 17. kola Wiener Städtische lige.
’Crveno-beli’ su lako, sa 3:0, slavili na gostovanju Železničaru, dok su Kragujevčani sa 3:1 bili bolji od Spartaka iz Ljiga.
U meču koji je bio lišen takmičarskog značaja Crvena zvezda je slavila na gostovanju Železničaru posle tri seta. Još ranije su ’crveno-beli’ obezbedili prvu poziciju pred plej-of, a bilo je poznato da će Železničar napustiti elitu, ali je viđena kvalitetna odbojka.
Doduše, u prvom setu su izabranici Duška Nikolića dominirali. Već na prvom tehničkom tajm-autu Crvena zvezda je vodila sa 8:1, a ta prednost je bila nedostižna za fenjeraša za 25:10. Ipak, u naredna dva seta Železničar je bio ravnopravan rival. To posebno važi za drugi period, u kojem su domaći vodili sa 16:13, potom imali minimalnu prednost u završnici (21:20), ali je ipak gost preokrenuo za 28:26. Ni u trećem setu se domaći nisu predavali. Poveo je Železničar sa 8:7, potom bio na samo dva poena manjka sredinom seta (16:14), ali je ipak Zvezda mirno privela susret kraju sa 25:20. Železničar - Crvena zvezda 0:3 (10:25, 26:28, 20:25) Železničar: Brajović 7, Matić 6, Roganović, Samardžić 7, Babić, Bubulj 9, Jezdimirović 10, Božović, Nikodinović, Jovanović (libero), Dragović. Trener: Srđan Stefanović. Crvena zvezda: Okolić 5, Perić 1, Stoilović 3, Gmitrović, Koprivica 7, Milutinović 1, Jakovljević 16, Mitić, Petković 13, Ćelić 7, Buculjević 3, Vujić (libero). Trener: Duško Nikolić. U Kragujevcu, Radnički ništa nije želeo da prepušta slučaju i opravdao ulogu favorita protiv Spartaka iz Ljiga. Tako se prvi put ove sezone našao se na drugoj poziciji na tabeli lige. Kragujevčani su bili vidno umorni posle napornog povratka iz Poljske gde su igrali revanš meč četvrtfinala Čelendž Kupa, ali su izabranici Dejana Matića smogli snage da odigraju vrlo dobro protiv motivisanog Spartaka, kojem su bodovi bili preko potrebni. Domaći su krenuli odlično, na drugom tehničkom tajm-autu stekli su četiri poena viška (16:12), a potom su rutinski priveli set kraju sa 25:18. Problemi su ipak usledili u drugom periodu, kad je Spartak diktirao ritam. Tim iz Ljiga je olako stvarao razliku, vodio je i sa 16:9, a Kragujevčani na takvu igru rivala nisu imali odgovor, pa je ubrzo došlo do izjednačenja sa 25:20. Nateralo je to Matića da sa klupe pozove dizača Igora Jovanovića, primača Ivana Perovića i srednjaka Aleksandra Blagojevića. I to je dalo rezultata već od starta trećeg perioda. Radnički je zaigrao mnogo bolje, pa je imao u jednom trenutku duplo više poena od rivala (16:8), što je omogućilo mirnu završnicu za 25:13. U četvrom periodu je bilo prilično uzbudljivo, ali je čitav tok ovog seta iskontrolisao domaći tim. Doduše, Spartak je uspeo samo da povede sa 8:5, a usledio je potom preokret (16:14) i završnica koja je pripala Kragujevčanima sa 25:23. Radnički - Spartak (Ljig) 3:1 (25:18, 20:25, 25:13, 25:23) Radnički: Ćirović 5, N. Stevanović 16, Jovanović 5, Radović 10, Perović 7, Vulović, R. Stevanović 5, Ilić 1, Ivović, Čedić 21, Blagojević 6, Pantelić (libero). Trener: Dejan Matić. Spartak: Majcan, Gajević, Gajić 1, Kostić 5, Zindović 19, Turanjanin 8, Smiljanić (libero), Milosavljević, Karišik 4, Radosavljević 6, Poznić 16. Trener: Bogdan Veličković.
