> Izvor: B92
> Datum: nedelja 20.05.2012.  
> Rubrika: sport_odbojka
> Naslov: Kolaković: Igrači sa klupe odlučili
> Članak:

Selektor odbojkaške reprezentacije Srbije Igor Kolaković rekao je da su igrači sa klupe doneli trijumf našem timu protiv Japana u Svetskoj ligi.
Srpski odbojkaši slavili su protiv Japana sa 3:2 u meču trećeg kola grupe A prvog turnira Svetske lige u Hamamacuu, i tako zabeležili drugu pobedu u ovogodišnjem izdanju tog takmičenja.
Kolaković je posle meča istakao da su njegovi izabranici previše opušteno ušli u meč i zbog toga je borba bila veoma neizvesna. "U prva dva seta nismo imali strpljenje i dobru energiju. Više smo hteli samo da odradimo ovaj meč, nego da udjemo sa energijom koja je potrebna. Srećom, na klupi smo imali igrače koji su bili orni i čestitam im na igri koju su prikazali", rekao je Kolaković. Srpski odbojkaši će do 30. maja ostati u Hamamacuu, a potom će otputovati u Tokio, gde će od 1. do 10. juna učestvovati na turniru Interkontinentalnih kvalifikacija za Olimpijske igre u Londonu. Kolakovićeve izabranike naredni turnir u Svetskoj ligi očekuje od 15. do 17. juna u Santo Domingu u Dominikanskoj republici, gde će Kuba biti domaćin, pošto još nije završeno renoviranje hale u Havani.
