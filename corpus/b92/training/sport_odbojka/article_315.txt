> Izvor: B92
> Datum: utorak 10.07.2012.  
> Rubrika: sport_odbojka
> Naslov: Podraščanin: Samo medalja je uspeh
> Članak:

Odbojkaški reprezentativac Srbije Marko Podrašćanin smatra da bi sve osim osvajanja medalje na Olimpijskim igrama u Londonu bio neuspeh.
"I dalje verujem da je sve osim trofeja neuspeh. Znam da je to hrabra izjava, ali mi smo dugi niz godina u vrhu. Izmakla nam je medalja u Pekingu, jer smo u četvrtfinalu imali dobijenu utakmicu protiv SAD, koje su kasnije postale olimpijski pobednik. Mislim da bi trebalo što bolje da se spremimo za četvrtfinalnu, koja je odlučujuća", rekao je Podraščanin za "Večernje novosti".
Podraščanin ističe da je Srbija sada bolje pripremljena nego pred OI u Pekingu. "Na London čekamo četiri godine. Mislim da smo pre četiri godine pogrešili, jer smo jako dobro odigrali Svetsku ligu i forma nam je pala u Pekingu. Sad smo pametniji, bar se nadam i zato smo "pustili" komercijalno takmičenje. Neki mlađi igrači su dobili šansu, dokazali da vrede, što je dobro za nas, a sada je vreme da se maksimalno spremimo za olimpijski turnir". Srpski odbojkaš smatra da Srbija može da igra ravnopravno sa svim protivnicima. "Dokazali smo više puta da možemo da se nadigravamo sa svim ekipama, da kada nam je dan da možemo svakog da pobedimo, čak i Brazil i Rusiju na velikim takmičenjima. Tako se i sada nadam, da u grupi niko za nas nije nesavladiv i da ćemo se maksimalno spremiti za četvrtfinale." Na Olimpijskim igrama u Londonu neće igrati Ivan Miljković. "Nisam zbog toga srećan, ali je prirodan put da dođe do smene generacije i sada sa nama nije više niko iz tog magičnog tima. Imamo dvojicu korektora, Sašu Starovića i Aleksandra Atanasijevića, koji nisu možda kao Ivan Miljković, ali se dopunjuju, mladi su, perspektivni i među najboljima na svetu u ovom trenutku", zaključio je Podraščanin za "Večernje novosti".
