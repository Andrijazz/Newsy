> Izvor: B92
> Datum: petak 13.09.2013.  
> Rubrika: sport_odbojka
> Naslov: Odbojkaši pobedili Egipat
> Članak:

Srpski odbojkaši pobedili su Egipat u prvom od dva prijateljska meča pred početak Evropskog prvenstva u Danskoj i Poljskoj.
Izabranici Igora Kolakovića su u dvorani Sportskog centra „Šumice „ slavili sa 3:1, po setovima 25:21, 24:26, 25:16 i 25:19. Treneri Kolaković i Đakobi dogovorili su se da odigraju i peti set koji je pripao Srbiji 25:17.
Drugi kontrolni meč na programu je u subotu od 19 časova i takođe će biti odigran u "Šumicama". Najbolji u našem timu bio je Starović sa 22 poena, Podraščanin je dodao 15, a Nikić 11. Evropsko prvenstvo na programu je od 20. do 29. septembra, a prvi meč naši odbojkaši igraju sa Slovenijom prvog dana prvenstva. U grupi C, pored Slovenije i Srbije, nalaze se i Holandija i Finska. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija.
