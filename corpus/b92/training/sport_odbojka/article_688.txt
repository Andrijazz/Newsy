> Izvor: B92
> Datum: nedelja 30.06.2013.  
> Rubrika: sport_odbojka
> Naslov: Grbić: Ponosan sam na Srbiju
> Članak:

Legendarni srpski odbojkaš Vladimir Grbić rekao je posle dobijanja nagrade za životno delo od strane CEV da je to za njega veliko priznanje.
Grbiću je nagrada uručena na „Gala večeri CEV“, koja je održana u petak u Beču.
„Priznanje je ogromno. To je na neki način i nastavak moje karijere sa parketa, gde sam uvek davao sebe ekipi i trudio se da opravdam svoja očekivanja, ali i da pokažem od koga sam i šta sam učio sve ove godine. To je posebna čast“, rekao je Grbić.
Popularni Vanja je u bogatoj karijeri osvojio olimpijsko zlato, evropsku titulu, svetsko srebro. Bio je najbolji odbojkaš Evrope, sportista Srbije, igrao je, osim u našoj zemlji, u Italiji, Japanu, Brazilu, Grčkoj, Turskoj, Rusiji... "Ponosan sam na svoje poreklo, svoju zemlju, svoj narod i sve što radim za opšte dobro i za našu decu doživljavam kao najveću privilegiju i čast. Nemam nikakve koristi, niti ih tražim, jer se držim stare izreke da postoji neko ko vidi šta i kako radimo. Želim da se mi se svo dobro vrati deci, našoj deci, a sve loše meni", naglašava Grbić. Grbić je danas i potpredsednik OSS, a takođe vodi školu odbojke za vreme prvenstva u odbojci na pesku. "Želim da tu pasiju koju osećam prema odbojci prenesem budućim šampionima, koji će pre svega biti pravi ljudi. Verujem da će usvajati prave vrednosti, da će, kao i ja dok sam igrao, da uče od samuraja. U moje vreme to su bili ljudine. Želim da deca vide isto što i ja, kada sam kao klinac upijao od mojih junaka, od mog oca Miloša. Samo ovo je mnogo odgovornije i lepše", ističe Grbić. Kao i svi asovi, i Vladimir bi voleo da jednog dana Srbija dobije svoju "Kuću slavnih". Ali ne krije i da je skeptik. "U našoj zemlji se ne priznaju pobednici olako. A očekivati neku "Kuću slavnih" u Srbiji ili nešto slično je gotovo nemoguće. Nemamo ni muzej sporta, a imamo toliko veličina kojima bi se najveće svetske zemlje ponosile. To je tužno. Velika je stvar što smo dobili nacionalno priznanje", naglasio je Grbić.
