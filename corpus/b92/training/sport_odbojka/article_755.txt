> Izvor: B92
> Datum: subota 31.08.2013.  
> Rubrika: sport_odbojka
> Naslov: GP: Poraz odbojkašica od Brazila
> Članak:

Srpske odbojkašice doživele su drugi poraz na završnom turniru Gran Prija u Saporou, u Japanu, pošto su izgubile od Brazila.
Naš tim je poražen sa 3:0, po setovima 27:25, 25:21, 25:22, posle jednog sata i 27 minuta igre.
Izabranice Zorana Terzića su uprkos porazu ostale na trećem mestu, iza Brazila i Kine, koji će u nedelju odlučiti o pobedniku Gran Prija.
Na završnom turniru, srpske odbojkašice su pobedile Sjedinjene Države i Japan, dok su izgubile i od Kine. Poslednji meč u Saporou naš tim igra u nedelju od 6.30 po našem vremenu, a protivnik će mu biti Italija. Potpuno izmenjena postava seniorki Srbije u odnosu na prethodne mečeve pružila je najžešći otpor Brazilu na Finalnomturniru u Saporou, mnogo ozbiljniji nego SAD, Japan i Italija, koje je olimpijski pobednik takođe poobedio maksimalnim rezultatom. Izabranice Zorana Terzića su tokom čitave utakmice bile ravnopravan rivaldrugoplasiranoj selekciji na FIVB rang listi, koja je igrala u najboljem sastavu. Počela je Srbija odlično meč i pobela sa 5:3 i 8:4, da bi Brazilke posle vođstva Srbije od 9:5 uspele da izjednače na 9:9. Od 11:11, Srbija je serijom 3:0 stigla do novog vođstva, a na drugom tehničkom tajm-autu je vodila sa 16:13. Vodila je Srbija zatim sa 18:16, a Brazil sa tri uzastopna poena preokrenuo rezultat na 19:18. Na isti način je uzvratila Srbija i povela sa 20:19, da bi zatim Brazilke povele sa 21:20. Igralo se od tada do kraja poen za poen, da bi Brazilke realizovale treću set loptu za konačnih 27:25, za vođstvo od 1:0. Brazil je odlično počeo drugi set i poveo sa 5:1, a Srbija smanjila na 5:3. Na prvom tehničkom odmoru bilo je 8:4 za Brazil, koji je potom poveo sa 11:5, a posle 11:7 i 12:8, Srbija je smanjila na 12:10. Usledila je nova serija Brazila, koji je na drugom tehničkom tajm - autu vodio sa 16:11. Smanjila je Srbija na 16:13, pa je Brazil održavao razliku do 20:17, kada je sa dva vezana poena stigao do pet poena viška - 22:17. Vodio je Brazil sa 24:18 i iskoristio četvrtu set loptu za konačnih 25:21 i poveo sa 2:0 u setovima. Na početku trećeg seta se vodila izjednačena borba do vođstva Brazila 5:4, kada je Srbija serijom 4:0 stigla do prednosti od 8:4, najviše zahvaljujući odličnim servisima Stefane Veljković i blokovima Nađe Ninković. Posle tajm - auta, Brazil je serijom od četiri poena ponovo poveo, ovoga puta sa 9:8. Usledio je period igre u kome su ekipe osvajale po dva poena u seriji i smenjivale se u vođstvu. Povela je Srbija sa 10:9, pa Brazil sa 11:10, pa opet Srbija, sa 12:11. Tada su Brazilke stigle do tri poena viška i povele sa 14:11, odnosno 16:13 na drugom tehničkom tajm-autu. Uspela je Srbija da smanji na 18:17, ali je Brazil sa nova dva poena poveo sa 20:17, pa 22:18 i 23:20. Smanjila je Srbija na 23:22, ali su Brazilke sa dva vezana poena stigle do konačnih 25:22 i pobede od 3:0. Srbija - Brazil 0:3 (25:27, 21:25, 22:25) Srbija: Brakočević, Živković 3, Malešević 5, Molnar, Mihajlović, Ognjenović, Veljković 9, Nikolić 5, Bjelica 19, Ninković 13, Rašić, Majstorović. Treneri: Zoran Terzić i Branko Kovačević. Brazil: Fabijana 5, Žusijeli 1, Dani Lins 3, Taisa 10, Prisila, Klaudija, Mišel, Gabi 14, Šejla 19, Fabi, Monik, Fe Garaj 13. Treneri: Žoze Roberto Gimaraeš Ze Roberto i Paulo de Režo Baroš.
