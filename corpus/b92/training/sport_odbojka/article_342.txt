> Izvor: B92
> Datum: sreda 22.08.2012.  
> Rubrika: sport_odbojka
> Naslov: Odbojkašice u polufinalu EP
> Članak:

Ženska juniorska odbojkaška reprezentacija Srbije plasirala se u polufinale EP u Ankari, pošto je u 4. kolu A grupe savladala selekciju Belgije sa 3:1.
Juniorke Srbije su zabeležile novu pobedu na šampionatu i kolo pre kraja obezbedile plasman među četiri najbolje evropske ekipe.
Srbija će posle Prešova 2004, Folinja 2008. i Niša 2010, četvrti put igrati u polufinalu Prvenstva Evrope. U Prešovu i Nišu juniorke Srbije su bile srebrne, a u Folinju su zauzele četvrto mesto.
Srbija je odlično počela prvi set i vodila sa 18:11. Usledio je tada pad u igri, koji su Belgijanke iskoristile i serijom 6:0 smanjile rezultat na 18:17. Usledilo je izjednačenje na 19:19, pa vođstvo Srbije od 23:21, pa novo izjednačenje na 23:23. Ipak, Srbija je sa dva vezana poena stigla do 25:23 i vođstva od 1:0 u setovima. Ono što su prpustile u prvom setu, izabranice Ratka Pavličevića su nadoknadile u drugom. Tokom celog seta su kontrolisale igru i rezultat i vodile sa 8:4, 16:6, da bi set okončale sa impresivnih 25:13 za vođstvo od 2:0 u setovima. U trećem setu, Belgijanke su povele sa 6:2, a Srbija izjednačila na 6:6. Imala je Belgija dva poena viška pri rezultatu 10:8 i održavala razliku do drugog tehničkog tajm - auta, kada je povela sa 16:12. Vodila je Belgija sa 17:12, a Srbija smanjila na 17:15. Posle tajm - auta, Belgija je serijom 4:0 stigla do 21:15. Održavala je Belgija razliku do 23:17, kada je Srbija sa tri uzastopna poena smanjila na 23:20. Usledio je tajm - aut Belgije, posle kojeg su Belgijanke stigle do četiri set lopte - 24:20. Iskoristila je Belgija prvu set loptu za konačnih 25:20 i smanjila prednost Srbije na 2:1 u setovima. Na početku četvrtog seta, Belgija je povela sa 8:3, kada je zatražen prvi tehnički tajm - autu. Posle pauze nije došlo do promene u igri Srbije, pošto je Belgija povela sa 10:4, kada je Ratko Pavličević zatražio drugi trenerski tajm - aut. Pri rezultatu 14:7 Srbija je serijom 5:0 smanjila na 14:12. Posle drugog tehničkog tajm - auta Srbija je konačno stigla i do vođstva od 18:17, a zatim i povećala razliku. U finišu, Srbija je imala pet set lopti (24:19), realizovala drugu za konačnih 25:20, 3:1 u setovima i plasman u polufinale Prvenstva Evrope, četvrto u istoriji. Najefikasnije u timu selektora Ratka Pavličevića bile su Nataša Čikiriz sa 26 poena i Bjanka Buša sa 17 poena. Narednu utakmicu Srbija igra u četvrtak od 18 sati protiv Turske.
