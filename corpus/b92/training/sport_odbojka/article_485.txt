> Izvor: B92
> Datum: petak 18.01.2013.  
> Rubrika: sport_odbojka
> Naslov: Kadeti i kadetkinje dobili rivale
> Članak:

Svečana ceremonija žreba za jubilarna, deseta Evropska prvenstva u konkurenciji kadetkinja i kadeta održana je u beogradskom hotelu “Metropol”.
Sastave grupa su odredili Jelena Vignjević, kapiten kadetkinja Srbije, Igor Vušurović, izvršni direktor Odbojkaškog saveza Crne Gore, Lazar Dodić, kapiten kadeta Srbije, i Vladimir Grbić, potpredsednik OSS.
U A grupi Evropskog prvenstva za kadetkinje, u Baru, igraće Crna Gora, Italija, Poljska, Grčka, Slovenija i Češka, a u B grupi, u Kladovu, Srbija, Turska, Rusija, Nemačka, Francuska i Holandija. Šampionat je na programu od 29. marta do 7. aprila. Na Šampionatu  za kadete, u A grupi u Laktašima, igraće Bosna i Hercegovina, Italija, Poljska, Belgija, Slovenija i Austrija, a u B grupi, u Beogradu, Srbija, Francuska, Turska, Rusija, Bugarska i Finska. Prvenstvo će biti održano od 13. do 21. aprila. Žrebom su rukovodili dr Jan Hronek iz Češke, potpredsednik CEV i predsednik žirija Prvenstva Evrope za kadetkinje i Vili Bruninks iz Belgije, član Sportsko-organizacione komisije CEV. "Siguran sam da ćemo uz pomoć kolega iz Bosne i Hercegovine i Crne Gore moći da organizujemo dva ovako velika događaja. Znamo da na ovim područjima nije baš lako živeti, ali se nadam da ovim dajemo podstrek mladima da krenu pravim putem. Zahvaljujem se Evropskoj odbojkaškoj konfederaciji što je baš nama poverila ovaj zadatak. To je još jedan dokaz koliko je odbojka jaka na ovim prostorima", rekao je Boričić. Kadetkinje Srbije su do sada na Evropskim prvenstvima osvojile dve srebrne medalje, u Brnu 2007. i Roterdamu 2009, i dve bronzane, u Zagrebu 2003. i Ankari 2011. Kadeti Srbije su aktuelni dvostruki svetski prvaci, iz Jezola 2009. i Baija Blanke 2011, aktuelni prvaci Evrope, iz Ankare 2011, a na Evropskom prvenstvu 2009. u Roterdamu osvojili su srebrnu medalju. Žrebu su prisustvovala sedmorica članova reprezentacije Jugoslavije koja je u Sidneju 2000. godine osvojila zlatnu medalju, a pored Grbića u Vušurovića, tu su bili i Vladimir Batez, Slobodan Boškan, Vasa Mijić, Đula Mešter, Veljko Petković, kao i selektor Zoran Gajić. Takođe, žrebu su prisustvovali i Alisa Marić, ministar omladine i sporta u Vladi Republike Srbije, Nada Tešanović, ministar porodice, omladine i sporta Republike Srpske, Luka Jurić, predsednik Odbojkaškog saveza Bosne i Herecgovine, Cvetko Pajković, predsednik Odbojkaškog saveza Crne Gore, Vlade Divac, predsednik Olimpijskog komiteta Srbije, Đorđe Višacki, generalni sekretar OKS, Slobodan Milošević, generalni sekretar OSS, kao i predstavnici zemalja učesnica. "Naši dečaci i devojčice već osvajaju trofeje i to predstavlja veliko ohrabrenje. Oni su naša budućnost i svima će zaigrati srce kada budu videli da njihove mečeve prate zlatni olimpijci. Neka pokažu kako se igra fer plej i šta je sportski duh", rekla je ministarka omladine i sporta Alisa Marić.
