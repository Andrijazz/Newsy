> Izvor: B92
> Datum: sreda 30.01.2013.  
> Rubrika: sport_odbojka
> Naslov: Danska podrška za najbolju odbojku
> Članak:

Šampionat Evrope za odbojkaše ove jeseni igraće se u Danskoj i Poljskoj, a generalni sponzor biće Velux.
Titulu će braniti reprezentacija Srbije, koja je nosilac grupe C u Herningu, u kojoj se takmiče i selekcije Finske, Holandije, uz boljeg iz meča Hrvatska – Slovenija.
Turnir se igra u dve zemlje od 20. do 29. septembra, a finalni meč igraće se na fudbalskom stadionu Parken u Kopenhagenu.
Danska kompanija specijalizovana za proizvodnju krovnih prozora daće i novo ime takmičenju, koje će se zvanično zvati 2013 CEV VELUX Evropsko prvenstvo u odbojci za muškarce - finalni krug. "Izuzetno smo zadovoljni partnerstvom u koje smo ušli sa VELUX grupom imajući u vidu dugogodišnje iskustvo koje ova kompanija ima u sponzorisanju ključnih sportskih događaja, koji su po pravilu ostvarili ogromne uspehe", rekao je predsednik CEV Andre Majer. Velux je do sada sponzorisao rukometnu Ligu šampiona. prvenstvo će biti vrlo interesantno sa organizacionog stanovišta, jer ga zajednički organizuju dve države koje nemaju direktnu granicu. Timovi iz grupa A (Danska, Italija, Belorusija, ipobednik meča Grčke i Belgije) i C (u kojoj je Srbija) provešće ce turnir u Danskoj, dok se timovi iz grupa B (Francuska, Slovačka, Poljska, pobednik Turska - Letonija) i D (Rusija, Nemačka, Češka i Bugarska) sele preko Baltika tek za polufinale.
