> Izvor: B92
> Datum: četvrtak 3.05.2012.  
> Rubrika: sport_odbojka
> Naslov: Odbojkašice priliku traže u Japanu
> Članak:

Ženske odbojkaške reprezentacije Turske i Poljske obezbedile su plasman u polufinale kvalifikacionog turnira za Olimpijske igre, koji se igra u Ankari.
Domaćin Turska je u derbiju A grupe savladala Nemačku sa 3:1 (18:25, 25:16, 25:23, 30:28) i pridružila se Poljskoj, koja je bila slobodna u okviru grupe B.
Prethodno je u prvom meču A grupe Bugarska pobedila Hrvatsku sa 3:0 (25:21, 25:21, 25:20), a drugi polufinalista iz te grupe biće poznat posle sutrašnjeg duela izmedju Nemačke i Bugarske.
Ranije danas Srbija je u B grupi izgubila od Rusije (3:1) i nakon šokantnog poraza u prvom meču od Holandije (3:2) ostala je bez šansi za polufinale, samim tim i prilike da se bori za plasman na Igre u Londonu. Srpske odbojkašice sutra u poslednjem kolu igraju od 13 časova protiv Poljske, ali taj meč za njih nema takmičarski značaj. Drugi polufinalista iz B grupe biće poznat posle duela izmedju Rusije i Holandije. Srbija, medjutim, ima još jednu šansu da izbori učešće na Olimpijskim igrama pošto krajem meseca slede interkontinentalne kvalifikacije u Japanu. U poslednjem kolu kvalifikacionog turnira u Ankari sutra igraju Nemačka - Bugarska (A grupa), Srbija - Poljska i Rusija - Holandija (B). Slobodni su Turska i Hrvatska (A). Plasman na Olimpijske igre izboriće samo pobednik turnira.
