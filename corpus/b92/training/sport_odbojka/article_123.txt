> Izvor: B92
> Datum: četvrtak 26.04.2012.  
> Rubrika: sport_odbojka
> Naslov: Terzić: Izborićemo plasman na OI
> Članak:

Zoran Terzić selektor ženske odbojkaške reprezentacije rekao je da su dosadašnji uspesi podsticaj da se igra još bolje i nastavi niz dobrih rezultata.
Reprezentativke Srbije pripremaju se u Beogradu za predolimpijski kvalifikacioni turniru koji se održava u Ankari od 1. do 7. maja.
Selektor kaže da forma njegovih izabranica nije još na zadovoljavajućem nivoum, ali da za to postoje objektivni razlozi.
"Neke igračice su dosta ranije završile svoja prvenstva, dok su druge po završetku sezone odmah došle na pripreme. Ima tu i umora i nekih manjih povreda, međutim, sve druge reprezentacije su u istoj situaciji, tako da videćemo dok dođemo tamo da li će ovaj nivo igre i forme biti dovoljan za neki dobar rezultat", kaže Terzić. On je dodao da postoji blagi pritisak i obaveza, ali da su njegove igračice na to navikle. "Već dugo igramo u evropskom i svetskom vrhu, i svma je jasno da se ti uspesi moraju nastaviti. Oni treba da budu zamajac za dalje uspehe i dobre rezultate. Mi ćemo pokušati da u Ankari odigramo najbolje moguće", ističe Terzić. Selektor Srbije odbacuje ulogu favorita, a kvalifikacioni turnir u Turskoj uporedio je sa Evropskim prvenstvom na kome će vizu obezbediti samo tim koji bude prvi. "Treba opet biti prvak Evrope kao pre nekoliko meseci, samo ovaj put u Ankari, da bi se obezbedila viza za Olimpijske igre. Pretendenata na to mesto ima puno. Po mom mišljenju Ruskinje su glavne favoritkinje, jer dolaze kompletne, ali u svakom slučaju mi ćemo tražiti neku svoju šansu i probaćemo da je iskoristimo", rekao je Terzić. On smatra da će reprezentacija Srbije moći u Ankari da odigra malo rasterećenije, za razliku od nekih drugih ekipa, jer će imati još jednu šansu za kvalifikacije na Igre. "Sigurno da ćemo za razliku od nekih drugih ekipa u Ankari moći da odigramo malo mirnije, bez nekog pritiska i stresa, zato što imamo još jednu šansu. U Japanu će sigurno biti nešto lakše, kvalitet ekipa neće biti kao na ovom turniru, a sa tog turnira na Igre idu prve tri reprezentacije. Ipak i tamo će biti teško i neizvesno, ali imamo dve šanse i po mom mišljenju, na jednom od ta dva turnira sigurno ćemo izboriti plasman na Olimpijske igre", zaključio je Terzić.
