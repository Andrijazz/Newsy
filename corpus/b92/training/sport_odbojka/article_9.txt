> Izvor: B92
> Datum: ponedeljak 9.01.2012.  
> Rubrika: sport_odbojka
> Naslov: LŠ: Zvezdašice gostuju Skavoliniju
> Članak:

Odbojkašice Crvene zvezde u utorak putuju u Italiju, gde će u četvrtak odmeriti snage sa Skavolinijem u petom kolu E grupe Lige šampiona,
Izabranice trenera Ratka Pavličevića spremne su za drugi meč sa italijanskim predstavnikom, koji je u prvom duelu ta dva tima, u Beogradum, ostvario ubedljiv trijumf.
Jovana Stevanović, srednji bloker Crvene zvezde, kaže da je poraz u prvom duelu sa Italijankama zaboravljen.
"Mi smo ekipa koja ne odustaje. Skavolini jeste bio bolji u prvom meču ali izvukle smo pouke iz te utakmice. Sada dobro poznajemo rivala, možemo da pripremimo bolju taktiku. U svakoj od utakmica u Ligi šampiona pružamo maksimum, tako će biti i na gostovanju u Italiji. Skavolini ima iskusnu ekipu, već dugo učestvuju u evropskim takmičenjima. Mi, s druge strane, nastup u Ligi šampiona koristimo da naučimo važne lekcije. Nije prijatno trpeti poraze, ali iz svakog izlazimo jače za novo iskustvo", istakla je Stevanovićeva. Duel između Skavolinija i Crvene zvezde igra se u četvrtak od 20.30 časova u dvorani "Palakampanara" u Pezaru.
