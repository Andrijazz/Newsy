> Izvor: B92
> Datum: četvrtak 24.05.2012.  
> Rubrika: sport_odbojka
> Naslov: OI: Srbija prvo sa Japanom
> Članak:

Muška seniorska reprezentacija Srbije u Hamamacuu se prirpema za turnir Interkontinentalnih kvalifikacija za OI 2012. godine.
Kvalifikacioni turnir za Olimpijske igre će se igrati od 01. do 10. juna u dvorani Metropoliten u Tokiju.
Seniori Srbije će na otvaranju igrati protiv Japana, u petak od 12,05 časova po našem vremenu. U 2. kolu u subotu Srbija će igrati protiv Koreje od 9h časova po našem vremenu.
Rival Srbiji u 3. kolu, u utorak biće Kina (09,00), a u 4. kolu u sredu Australija (06,30). Srbija će u 5. kolu, u četvrtak igrati protiv Portorika (6,30). U 6. kolu rival Srbiji biće Iran, u subotu od 4 časa po našem vremenu, dok će u poslednjem, 7. kolu, u nedelju protivnik Srbiji biti Venecuela od 4 časa po našem vremenu. Po pravilima FIVB, plasman ekipa sa istim brojem bodova se određuje prvo na osnovu broja pobeda, zatim na osnovu set količnika, a ukoliko je i broj pobeda i set količnik identičan, na osnovu poen količnika. Plasman na OI sa turnira u Tokiju izboriće pobednik turnira, kao i najbolja selekcija iz Azije. Ukoliko prvo mesto na turniru osvoji selekcija iz Azije, plasman na OI će izboriti i druga najuspšenija reprezentacija iz Azije.
