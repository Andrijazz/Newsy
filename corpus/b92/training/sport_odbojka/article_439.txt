> Izvor: B92
> Datum: subota 1.12.2012.  
> Rubrika: sport_odbojka
> Naslov: Srbija dobila protivnike u SL
> Članak:

Muška odbojkaška reprezentacija Srbije igraće u B grupi Svetske lige sa Rusijom, Italijom, Kubom, Nemačkom i Iranom.
Grupe su određene na sastanku Saveta Svetske lige u Lozani.
Sledeće godine u Svetskoj ligi učestvovaće 18 reprezentacija podeljenih u tri grupe, a igraće se po jednokružnom bod sistemu. Seniori Srbije će dva puta biti domaćini, protiv Nemačke i Italije, dok će gostovati Rusiji, Kubi i Iranu.
U grupi A igraće Brazil, Poljska, SAD, Bugarska, Argentina i Francuska, a u grupi C Kanada, Koreja, Finska, Holandija, kao i najverovatnije Japan i Egipat, reprezentacije koje su poražene u 2. kolu kvalifikacija za Svetsku ligu 2013. Odluka o selekcijama koje će igrati u C grupi biće doneta 15. decembra na sastanku Izvršnog odbora Svetske odbojkaške federacije (FIVB). Finalni turnir biće odigran od 16. do 21. jula, a organizator će biti poznat krajem januara 2013. Na Finalnom turniru igraće osam selekcija podeljenih u dve grupe, a plasman na završnicu, pored organizatora, izboriće po tri reprezentacije iz A i B grupe, kao i pobednik C grupe. Sastanku u Lozani predsedavao je predsednik Odbojkaškog saveza Srbije (OS) i potpredsednik FIVB zadužen za rad Saveta Svetske lige Aleksandar Boričić.
