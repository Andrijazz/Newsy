> Izvor: B92
> Datum: sreda 8.05.2013.  
> Rubrika: sport_odbojka
> Naslov: Drugi trijumf juniora Srbije
> Članak:

Muška odbojkaška juniorska reprezentacija ostvarila je i drugu pobedu na turniru D grupe kvalifikacija za Svetsko prvenstvo u Arilju.
Srbija je u trećoj utakmici drugo kola savladala Češku sa 3:1, po setovima 25:21, 24:26, 25:23 i 25:15, posle 110 minuta igre.
U ostalim mečevima drugog kola, Španija je pobedila Hrvatsku sa 3:1, a Slovačka Finsku sa 3:2.
U prvom setu, Češka je počela veoma angažovana i stekla minimalnu prednost, koju je uspela da sačuva do vođstva od 13:12. Tada je Srbija serijom 4:0 stigla do vođstva od 16:13 na drugom tehničkom tajm-autu. Srbija je od tada kontrolisala igru i rezultat, pa je povela sa 21:17 i tu razliku sačuvala do konačnih 25:21 za vođstvo od 1:0 u setovima. U drugom setu, Slovačka je povela sa 4:1 i primorala Sinišu Reljića da zatraži 30 sekundi odmora. Uspela je Srbija da se vrati u meč, ali je Češka na prvom tehničkom tajm-autu vodila sa 8:5, pa 11:7 i 13:8. Na drugom tehničkom odmoru bilo je 16:13 za Češku, da bi Srbija prišla na poen zaostatka, 16:15, a zatim i izjednačila na 18:18, pa zatim povela sa 19:18. Usledila je igra poen za poen, da bi Srbija stigla prva do set lopte - 24:23. Nije Srbija iskoristila svoju šansu, da bi zatim Češka osvojila tri uzastopna poena i drugi set dobila sa 26:24, za izjednačenje na 1:1 u setovima. Češka je od početka trećeg seta vodila, a u finišu je imala tri poena prednosti: 20:17, pa 23:20. Tek tada je Srbija zaigrala kako ume i serijom 4:0 preokrenula rezultat i stigla do prve set lopte, 24:23, koju je realizovao Uroš Kovačević, kapiten Srbije za konačnih 25:23 i vođstvo od 2:1 u setovima. Izjednačena borba se vodila na početku četvrtog seta. Češka je vodila sa 6:5, a Srbija na prvom tehničkom odmoru sa 8:6. Na drugom tehničkom tajm-autu, Srbija je vodila sa 16:9. Srbija je do kraja povećavala razliku do konačnih 25:15 i pobedu od 3:1 u setovima. U trećem kolu, u četvrtak od 20 časova, Srbija igra sa Finskom. Plasman na Svetsko prvenstvo u konkurenciji juniora, koje će se odigrati od 22. avgusta do 1. septembra u Ankari i Izmiru, u Turskoj, izboriće pobednici četiri kvalifikacione grupe. Plasman na Svetsko prvenstvo do sada su izborili Turska, organizator, Italija, prvak Evrope 2012, Argentina, Brazil, Venecuela, Kina, Japan, Indija, Iran, SAD, Kanada, Meksiko, Egipat, Maroko, Ruanda i Tunis.
