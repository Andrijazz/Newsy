> Izvor: B92
> Datum: nedelja 10.06.2012.  
> Rubrika: sport_odbojka
> Naslov: Kolakovićev spisak za Dominikanu
> Članak:

Selektor srpskih odbojkaša Igor Kolaković objavio je spisak igrača koji će narednog vikenda igrati drugi turnir Svetske lige u Santo Domingu.
Kuba će biti domaćin našem timu, ali i Rusiji i Japanu, u Dominikanskoj republici, na osnovu odluke FIVB, s obzirom da nije završeno renoviranje dvorane u Havani.
Kolaković se odlučio da tokom drugog vikenda odmori iskusnije reprezentativce, pa tako u Dominikansku republiku neće putovati Vlado Petković, Nikola Rosić, Marko Podraščanin, Dragan Stanković, Miloš Nikić i Nikola Kovačević. Veći broj srpskih odbojkaša u Santo Domingo putuje iz Tokija, gde su obezbedili plasman na Olimpijske igre u Londonu, preko Pariza, gde će im se pridružiti ostali igrači. Na spisku su: tehničari: Mihajlo Mitić i Aleksa Brđović. korektori: Saša Starović, Aleksandar Atanasijević i Tomislav Dokić. libero: Filip Vujić. blokeri: Milan Rašić i Srećko Lisinac. primači: Bojan Janić, Uroš Kovačević, Miloš Terzić i Nemanja Petrić. Seniori Srbije će prvu utakmicu u Santo Domingu odigrati u petak od 23 časa po srednjeevropskom vremenu, protiv Rusije. U drugom kolu, Srbija će igrati protiv Kube, u nedelju, od 01.30 časova po našem vremenu, a u trećem kolu protiv Japana, u nedelju od 20.30 časova po našem vremenu.
