> Izvor: B92
> Datum: utorak 19.06.2012.  
> Rubrika: sport_odbojka
> Naslov: Odbojkaši na OI prvo sa SAD
> Članak:

Svetska odbojkaška federacija, FIVB, saopštila je raspored utakmica na odbojkaškom turniru na Olimpijskim igrama u Londonu.
Seniori Srbije u Londonu će prvu utakmicu odigrati protiv SAD, aktuelnih olimpijskih prvaka, u nedelju 29.jula od 17,45 po srednjeevropskom vremenu.
Srbija će u grupi B sastati još sa Brazilom, Rusijom, Nemačkom i Tunisom, dok će se u grupi A boriti Velika Britanija, Italija, Poljska, Argentina, Bugarska i Australija.
Srbija će u 2. kolu (utorak, 31. jul) igrati protiv Tunisa (10,30), a u 3. kolu (četvrtak, 02. avgust) protiv Nemačke (10,30). Rival Srbiji u 4. kolu (subota, 04. avgust) biće Brazil (23,00), a u poslednjem, 5. kolu (ponedeljak, 06. avgust), Rusija od 12,30 časova po našem vremenu. Ženska seniorska reprezentacija Srbije će na otvaranju Olimpijskog turnira u 1. kolu B grupe, igrati protiv Kine, u subotu, 28. jula od 12,30 časova. U 2. kolu (ponedeljak, 30. jul), Srbija će igrati protiv Koreje (12,30), a u 3. kolu (sreda, 01. avgust) protiv Turske (15,45). Rival Srbiji u 4. kolu (petak, 03. avgust) biće SAD od 21,00 čas, a u poslednjem, 5. kolu (nedelja, 05. avgust), Brazil od 23,00 časa po našem vremenu. Odbojkaški turniri na Olimpijskim igrama u Londonu odigraće se u dvorani "Erls Kort", kapaciteta 15.000 mesta, od 28. jula do 12. avgusta, a utakmice će se igrati naizmenično svakog drugog dana. Plasman u četvrtfinale izboriće po četiri selekcije iz obe grupe. Po pravilima FIVB, plasman ekipa sa istim brojem bodova se određuje prvo na osnovu broja pobeda, zatim na osnovu set količnika, a ukoliko je i broj pobeda i set količnik identičan, na osnovu poen količnika.
