> Izvor: B92
> Datum: sreda 11.07.2012.  
> Rubrika: sport_odbojka
> Naslov: OKCZ: Dupla LŠ posle osam godina
> Članak:

Odbojkaši i odbojkašice Crvene zvezde igraće u Ligi šampiona prvi put nakon osam godina.
Naime, 2004. godine su obe odbojkaške selekcije crveno-belih takođe u isto vreme igrale najjače evropsko takmičenje.
Ove sezone, ponovo će crveno-beli imati dve ekipe u klupskoj eliti i po tome su jedinstveni na evropskoj odbojkaškoj mapi.
U prostorijama Sportskog društva Crvena zvezda održana je konferencija za novinare povodom predestojećeg takmičenja u CEV Ligi šampiona. Učešće u oktobru ove godine, obezbedila su oba tima i muškarci i žene, na šta su u klubu naročito ponosni. Direktor marketinga Crvene zvezde Zoran Avramović, tom prilikom je izjavio da je učešće izuzetna privilegija, ali da predstavlja i veliku odgovornost, kako u pogledu priprema za samo takmičenje, tako i u finansijskom smislu. U kratkoj prezentaciji objasnio je da se sa ozbiljnim radom počinje već danas, 100 dana uoči prve utakmice. Upravo su marketinške aktivnosti Crvene zvezde bile povod za organizovanje konferencije za novinare. O planovima na ovom polju predstavnicima medija govorili su Zoran Manasijević, potpredsednik kluba, Ana Avramović, generalni sekretar kluba, odnosno Zoran Avramović, direktor marketinga Crvene zvezde. "U ovom perodu, kada je većina ljudi na godišnjem odmoru, mi ćemo se ozbiljno znojiti da Liga šampiona bude vrhunsko takmičenje. Sa tim u vezi nastojaćemo da obezbedimo sponzore koji će podržati kvalitet koji odbojkaški klub Crvena zvezda svakako poseduje.Ove godine učestvovaće rekordnih 28 klubova iz čak 15 zemalja, a Zvezda je jedan od njih. Nadam se, da ćemo se na ovom istom mestu naći, možda već za sedam dana, kada ću imati priliku da vam predstavim zvaničnog sponzora-partnera, prevoznika, banku kluba", rekao je Avramović. Učešće u Ligi šampiona je stvar prestiža, potvrda kvaliteta, ali i velika obaveza. U skladu sa ovim, crveno-beli su, ravno 100 dana od prvog meča u Ligi šampiona krenuli u akciju, po nazivom "Oktobar 2012." koja podrazumeva angažovanje svih struktura kluba, s ciljem da se animiraju uspešne kompanije. Namera je da Crvena zvezda dobije snažan sponzorski pul koji će pomoći da šampionke i šampioni Srbije, predstavljaju klub i zemlju u najlepšem svetlu u elitnom evropskom nadmetanju. Generalni sekratar Ana Avramović istakla je da će tokom ovog takmičenja Beograd ugostiti čak šest inostranih ekipa i da će se svake nedelje odigravati po jedna utakmica u Beogradu, iako su očekivali takozvani dupli program. Troškovi iznose oko 140.000 evra, jer samo kotizacija za učešće seniora i senorki iznosi 35.000 evra. Cilj je osvajanje Kupa, ali iz Crvene zvezde poručuju d a će uz svoje igrače biti i u pobedi i u porazu.
