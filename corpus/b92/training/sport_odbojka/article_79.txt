> Izvor: B92
> Datum: nedelja 25.03.2012.  
> Rubrika: sport_odbojka
> Naslov: Radnički vratio brejk, vodi sa 2-1
> Članak:

Odbojkaši Radničkog pobedili su Vojvodinu u Novom Sadu sa 3:2 (16:25, 25:23, 27:25, 23:25, 15:11) i tako poveli sa 2-1 u polufinalnoj seriji Viner štediše lige.
Kragujevčani su tako vratili brejk koji je Vojvodina napravila u drugom meču, i došli na korak od plasmana u finale.
Zanimljivo je da je Radnički i prvi meč dobio sa 3:2 u setovima, dok je Vojvodina u drugom trijumfovala sa 3:1.
Nemet Ferenc predvodio je Radnički sa 21 osvojenim poenom, dok je Lazar Ćirović osvojio jedan manje. Kod domaćina, po 20 poena osvojili su Marko Ivović i Milija Mrdak. Vojvodina je ubedljivo počela prvi duela ove serije u Novom Sadu, dobila je prvi set sa ubedljivih 25:16, ali gosti se nisu predali. I drugi i treći set Kragujevčani su dobili 'na razliku', na isti način je na 2:2 izjednačio domaćin, ali u petom setu Radnički je bio smireniji u završnici i ako ništa drugo obezbedio je meč loptu pred svojim navijačima. Pobednik ovogo duela u finalu će igrati protiv boljeg iz meča Crvena zvezda - Partizan gde crno-beli vode sa 2-0 u seriji.
