> Izvor: B92
> Datum: četvrtak 10.01.2013.  
> Rubrika: sport_odbojka
> Naslov: Zvezda nastavila niz u Požarevcu
> Članak:

Odbojkaši Crvene zvezde zabeležili su i 12. uzastopnu pobedu u Wiener Städtische ligi, pošto su slavili na gostovanju Mladom radniku.
U prvom meču u 2013. godini na srpskim odbojkaškim terenima viđena je prilično kvalitetna odbojka, a na kraju su slavili Beograđani, kojima je ovo 16. trijumf u domaćim okvirima, računajući Superkup i Kup Srbije, u isto toliko mečeva.
Već od starta se videlo da će ovo biti prilično zanimljiv susret, sa dosta preokreta na obe strane. Poveo je Mladi radnik sa 8:6, ali je Crvena zvezda uspela vrlo brzo da preokrene, već na drugom obaveznom predahu imali su gosti tri poena viška (16:13), nedugo potom i plus pet (21:16). Ipak, ušlo se u neizvesnu završnicu, koja je pripala gostima sa 25:23. U drugom setu uloge su se promenile. Ovoga puta je Zvezda diktirala ritam, na oba tehnićka tajm-auta imala je po tri poena prednosti (8:5, 16:13), ali ne i dovoljno snage da drugi period reši u svoju korist. Požarevljani su zaigrali mnogo angažovanije, pa su uspeli da preokrenu i potom dođu do izjednačenja sa 25:22. Bila je to dovoljna opomena izabranicima Duška Nikolića, koji su ponovo povezali svoje redove i preuzeli kontrolu igre. Crvena zvezda je teško sticala prednost sve do polovine seta (16:14), ali je potom usledio sjajan period u kojem su se Beograđani odlepili na šest poena viška (21:15). Bilo je to ovoga puta sasvim dovoljno za mirnu završnicu seta sa 25:19. Kulminacija je viđena u četvrtom periodu, iako su crveno-beli stekli ogromnu prednost na samom startu, već na prvom obaveznom predahu bilo je 8:2 za goste. Držala je Zvezda dugo razliku, ali je i posustajala kako se set bližio kraju. Mladi radnik je uspeo u potpunosti da preokrene rezultata, čak je posle bloka Brčića na Petkoviću u situaciji jedan na jedan imao i dve set lopte za izjednačenje (24:22). Prva je propala posle servis greške Munćana, a druga posle ispucanog napada u aut. Potom je Zvezda stigla do prve set-meč lopte, posle kontre Petkovića, a nedugo potom iskorišćena je druga prilika, u bloku je najviši bio mladi Aleksandar Okolić 27:25, pa je Zvezda ipak osvojila čitav plen u Požarevcu. Ostali mečevi kola igraju se od petka do nedelje. U petak Ribnica dočekuje Đerdap, a Radnički Železničar, u subotu se sastaju Partizan i Vojvodina, dok u nedelju u Subotici igraju dva Spartaka.
