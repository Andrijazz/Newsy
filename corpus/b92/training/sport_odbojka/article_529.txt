> Izvor: B92
> Datum: četvrtak 28.02.2013.  
> Rubrika: sport_odbojka
> Naslov: WL: Zvezda opet bolja od Radničkog
> Članak:

Odbojkaši Crvene zvezde pobedili su Radnički sa 3:2 u prvom meču poslednjeg, 18. kola Wiener Städtische lige posle 122 minuta igre.
Bila je to repriza nedavno odigranog finala Kupa Srbije i ponovo su pobedu odneli Beograđani, ali se meč dosta razlikovao od onog u Novom Pazaru.
Treneri oba tima su kombinovali sastave, pa je Zvezda počela bez Jakovljevića, a ovoga puta je mesto u startnoj postavi zauzeo Mitić. U Radničkom nije bilo Vladimira Čedića.
Domaći su prvi set odigrali na zaista visokom nivou. Nametnuli su crveno-beli svoj ritam, a gosti su se držali samo do prvog obaveznog predaha (8:7). Ipak, ekipa Duška Nikolića je potom bila još bolja, pa je brzo stekla razliku (16:10), koju nije ispuštala do završnice za 25:18. Matića je to nateralo da izmenama pokuša da proekrene stvari. Na teren je poslao dizača Jovanovića, kao i primača servisa Perovića, na klupi je ostavio Ilića i Ćirovića. I rezultat je došao u drugom periodu, u kojem su gosti konstantno bili u prednosti, sve do konačnih 25:23. Trgla se Zvezda u narednom setu, u kojem je zaista dominirala. Čak sedam blokova imali su domaći u ovom delu igre, što je donelo ključnu razliku, pa su lako dobili set i ponovo su vodili - 25:13. I opet je Radnički imao snage da uzvrati na sličan način kao u drugom periodu, vodio je od početka do kraja za još jedno izjednačenje sa 25:22. O pobedniku je odlučivao peti set, a on je bio i najuzbudljiviji. Najpre je povela Crvena zvezda (5:4), potom je Radnički preokrenuo (12:11), ali je finiš protekao u znaku domaćih za 16:14, koji su ostvarili i 17. pobedu u 18 odigranih prvenstvenih mečeva. Crvena zvezda - Radnički 3:2 (25:18, 23:25, 25:13, 22:25, 16:14) Crvena zvezda: Okolić 4, Perić, Stoilović 23, Gmitrović, Koprivica 11, Milutinović 8, Jakovljević, Mitić 10, Petković 21, Ćelić 2, Buculjević, Vujić (libero). Trener: Duško Nikolić. Radnički: Ćirović 1, N. Stevanović 20, Jovanović 4, Radović 12, Protić (libero), Perović 9, Vulović, R. Stevanović 7, Ilić, Ivović 13, Blagojević 6, Pantelić (libero). Trener: Dejan Matić. Ostali mečevi poslednjeg kola igraju se u petak, a sastaju se Spartak iz Subotice i Đerdap, Vojvodina i Železničar, Spartak iz Ljiga i Ribnica, odnosno Mladi radnik i Partizan. Od ranije je bilo poznato da će Crvena zvezda u doigravanje sa prve pozicije, a rival u četvrtfinalu će im biti Spartak iz Subotice ili njihov imenjak iz Ljiga. Radnički je trenutno drugoplasiran i tu će ostati u slučaju da Đerdap u petak u Subotici ne osvoji sva tri boda.
