> Izvor: B92
> Datum: sreda 23.05.2012.  
> Rubrika: sport_odbojka
> Naslov: Terzić: Važna je maksimalna pobeda
> Članak:

Selektor ženske odbojkaške reprezentacije Srbije Zoran Terzić izjavio je da je zadovoljan igrom svojih igračica u pobedi nad Kubom u kvalifikacijama za OI.
"Bila je ovo utakmica kakvoj smo se nadali. Kubanke imaju fantastične fizičke predispozicije, naročito su opasne u napadu kada imaju korektan prijem i zato smo danas mnogo toga morali da uradimo na servisu i bloku, ali i odbrani. Važno je što smo slavili maksimalnim rezultatom, naročito posle neočekivanog poraza od Tajlanda“.
Posle dana pauze, sledi okršaj sa prvoplasiranom Rusijom. "Koristiće nam dan pauze, pre svega zbog odmora. Rusija je glavni favorit, veoma lako pobeđuje sve utakmice sa 3:0. Imamo šansu da protiv najjačeg rivala odigramo dobru utakmicu i da pokušamo da osvojimo neki bod, što bi nam mnogo značilo za konačni plasman", kaže Terzić. Stefana Veljković, srednji bloker naše reprezentacije, rekla je da je naš tim utakmicu odigrao maksimalno koncentrisano i dodala je: "Ispoštovali smo stvari koje smo gledali na CD-ovima, funkcionisale su neke stvari koje nisu na prethodnim utakmicama. Polako ulazimo u formu i nadam se da će igra biti sve bolja i bolja". Korektora naše selekcije Jovanu Brakočević raduje što nije bilo padova u igri. "Mislim da smo održali nivo koji smo imali protiv Koreje. Možemo još mnogo bolje, ali drago mi je što nismo imali oscilacije u igri. Sledi težak meč sa Rusijom, daćemo sve od sebe da pobedimo, ali one su nezgodan protivnik. Biće neizvestan meč i nadam se trijumfu". Srbija je pobedila Kubu sa 3:0 u setovima.
