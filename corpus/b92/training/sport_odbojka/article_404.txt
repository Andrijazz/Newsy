> Izvor: B92
> Datum: utorak 30.10.2012.  
> Rubrika: sport_odbojka
> Naslov: LŠ: Crvena zvezda dočekuje Keđeržin
> Članak:

Odbojkaši Crvene zvezde dočekuju u utorak od 20 časova u Šumicama poljski ZAKSA Keđeržin u meču 2. kola CEV Lige šampiona 2013.
Posle poraza u Italiji, na premijeri u elitnom klupskom takmičenju, crveno-bele očekuje prva utakmica pred domaćom publikom.
Dušan Petković, korektor srpskog šampiona, nada se da će tribine biti ispunjene jer ljubitelji odbojke u Beogradu imaju priliku da na delu vide jedan od najboljih timova u Evropi.
"Voleo bih da imamo i podršku publike. Svestan sam da nemamo navijače, ali dolazak Keđeržina, svih rivala koji su u našoj grupi, je odlična prilika za ljude koji vole odbojku da gledaju kvalitetne timove. Iz Italije nosim lepa iskustva, kada smo igrali protiv Trentina, dvorana je bila ispunjena, gledaoci su napravili sjajan ambijent. Bilo bi lepo da i Zvezda može da računa na takvu podršku", rekao je Petković i pozvao publiku u Šumice. O rivalu, ZAKSA Keđeržinu, trenutno lideru poljskog šampionata, a prošle godine trećeplasiranom timu u domaćem prvenstvu, Dušan Petković ima samo reči hvale. "Apsolutno smo svesni snage i kvaliteta rivala, Keđeržin dolazi iz vrlo jakog prvenstva a to je tek jedan pokazatelj mogućnosti ove ekipe. Ako se pogleda roster vidi se da su sve pozicije odlično pokrivene, dizač Zagumni je mozak ekipe, imaju fantastične blokere, korektora Ruzijea, u stvari, ne znam da li imaju slabo mesto u timu. Po mom mišljenju plasiraće se među četiri ove sezone u Ligi šampiona", smatra prvi napadač srpskog predstavnika u elitnom klupskom takmičenju "Nisam bio srećan kada smo Poljake izvukli u žrebanju ali šta je tu je, znali smo da nema lakih rivala u Ligi šampiona. Nema smisla obećavati bilo kakav rezultat, igramo bez opterećenja, nisu nam postavljeni nikakvi ciljevi u ovom takmičenju, osim dobre igre. Trudimo se da podižemo kvalitet naših partija. Mislim da nismo razočarali protiv Trentina, ako, u odnosu na tu utakmicu, protiv Keđeržina ne ponovimo iste greške, možemo očekivati dobar meč. Imamo tu malu prednost, u vidu domaćeg terena, voleo bih da svakome bude teško da iz Šumica odnese bodove", rekao je na kraju Dušan Petković, korektor Crvene zvezde. Crvena zveza će ugostiti ZAKSA Keđeržin u drugom meču Grupe C u utorak, 30. oktobra. Utakmica počinje u 20 časova u dvorani Šumice.
