> Izvor: B92
> Datum: sreda 24.07.2013.  
> Rubrika: sport_odbojka
> Naslov: Kolaković: Nećemo sada o zlatu
> Članak:

Selektor muške odbojkaške reprezentacije Srbije Igor Kolaković rekao je da se njegova ekipa neće zanositi pričom o odbrani titule šampiona Evrope.
Srbija je pre dve godine osvojila zlatnu medalju, ali ovog puta Kolaković najavljuje da će se tim koncentrisati na jedan po jedan meč.
Evropsko prvenstvo će se odigrati u Danskoj i Poljskoj od 20. do 29. septembra. Srbija je u Grupi C sa selekcijama Slovenije, Finske i Holandije.
"Rano je za prognoze. Pripreme tek počinju i prvo ćemo morati da vidimo u kakvim će sastavima biti ostale ekipe. Ići ćemo utakmicu po utakmicu, ne zanosimo se time da odbranimo zlatnu medalju već da svakoga napadnemo u svakom trenutku", rekao je Kolaković agenciji Beta u beogradskom Hotelu M. Srbija će pripreme za Evropsko prvenstvo u Danskoj i Poljskoj početi sa 17 odbojkaša. Reprezentativci će u Beogradu ostati do 1. agvusta kada će otputovati u Kranjsku goru, a pred kontinentalni šampionat odigraće prijateljske utakmice sa Češkom, Poljskom, Bugarskom i još jednim protivnikom, za sada nepoznatim. "Nadam se da će svi biti orni i zdravi, Evropsko prvenstvo je veliki izazov i velika inspiracija", kazao je selektor. Naš tim nije uspeo da se plasira na završni turnir Svetske lige. "Oseća se blaga gorčina zbog toga što se nismo plasirani na finalni turnir Svetske lige, ali ipak se nadam jako dobroj atmosferi. Imali smo nešto više od dve nedelje odmora, što do sada nije bilo uobičajeno i verujem da su se igrači zaželeli rada", rekao je Kolaković.
