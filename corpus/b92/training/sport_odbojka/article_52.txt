> Izvor: B92
> Datum: subota 25.02.2012.  
> Rubrika: sport_odbojka
> Naslov: Kup: Vojvodina prvi finalista
> Članak:

Odbojkaši Vojvodine prvi su finalisti završnog turnira Kupa Srbije koji se održava u Novom Sadu.
Vojvodina je u prvom polufinalu pobedila ekipu Partizana sa 3:2 (25:20, 23:25, 18:25, 25:23, 15:12).
Meč je bio izjednačen tokom više od dva časa igre, a ekipe su se tokom setova smenjivale u vođstvu. Početak meča je pripao Beograđanima, da bi ipak Novosađani u finišu stigli do preokreta i vođstva od 1:0. Uzvratio je Partizan Termoelektro i posle uzbudljive završnice uspeo da izjednači na 1:1. U trećem setu, 'crno-beli' su sve vreme vodili i zasluženo stigli do 2:1. Uzvratila je Vojvodina NS Seme na isti način, preciznijom i smirenijom igrom u finišu četvrtog seta za izjednačenje na 2:2. Početak odlučujućeg seta pripao je Novosađanima, da bi Partizan Termoelektro na promenu strana otišao sa poenom prednosti (8:7). U uzbudljivoj završpnici, koju je 1800 gledalaca dočekalo na nogama, Novosađani su uspeli da slave i plasiraju se u finale.
