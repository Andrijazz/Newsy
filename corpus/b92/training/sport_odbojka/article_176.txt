> Izvor: B92
> Datum: nedelja 20.05.2012.  
> Rubrika: sport_odbojka
> Naslov: Šokantan poraz srpskih odbojkašica
> Članak:

Ženska odbojkaška reprezentacija Srbije ubedljivo je poražena od Tajlanda u drugom kolu kvalifikacija za Olimpijske igre.
Tajlanđanke su u Tokiju savladale našu selekciju rezultatom 3:0 (25:19, 25:17, 25:20) za 67 minuta igre.
Poraz u drugom kolu znatno komplikuje posao našem timu, koji je u prvoj utakmici takođe sa 3:0 pobedio Kineski Tajpeh. Srbija sada ima slobodan dan, a sledeći rival biće Koreja, u utorak od 9 časova po našem vremenu.
Utakmicu u dvorani Metropoliten posmatralo je 1000 gledalaca, a sudili su Mohamed Badr Lazreug iz Alžira i Vojćeh Marošek iz Poljske. Uprkos tome što su reprezentativke Srbije odlično znale kakva opasnost im preti u duelu sa Tajlanđankama, tokom cele utakmice bile su inferiorne i Tajland zasluženo nosi bodove. U prvom setu bilo je jasno da posao neće ni izbliza biti lak kao prethodnog dana, kada se Kineski Tajpeh realno držao samo do drugog tehničkog tajm-auta u prvom setu. I ovog puta prelom je došao u istom trenutku, ali sada na štetu našeg tima. Srbija je na tu pauzu otišla sa poenom prednosti, ali je od sledećih sedam osvojila samo jedan, i to je bio nagoveštaj raspelta. Posle ubedljivog prvog seta za rivalke Srbija je u drugom setu vodila 8:6, ali se ponovo ispostavilo da prekidi više odgovaraju rivalkama iz Azije - one su po povratku na teren ponovo napravile seriju od 6-1 (tokom koje je Srbija istrošila i jedan običan tajm-aut), a zatim i podigle razliku na osam poena do kraja seta.
U ženskoj odbojci veliki preokreti nisu retkost, a u ovom trenutku samo je jedan takav mogao da spase naš tim. Srbija je vodila i na početku trećeg seta, ali su do njegove polovine Tajlanđanke dva puta imale serije od po četiri poena i sigurnih 13:8. U finišu seta dvaput je Srbija nagovestila šansu za preokret, prilaskom na 14:18 i 19:23, ali bliže od toga nije mogla, pa je i treći set izgubljen prilično ubedljivo. Koliko su blede bile "plave" govori i podatak da nijedna nije zabeležila dvocifren broj poena (Rašić 9, Ognjenović 7), što su uspele čak četiri devojke sa Tajlanda. Blistala je Onuma Sitirak sa 19 poena. Prvog dana uz Srbiju pobede su ostvarile selekcije Rusije, Kube i Japana, što je bilo očekivano, i potpuno u skladu sa planovima našeg tima. Ovaj poraz znatno komplikuje situaciju, jer po propisima na Igre u Londonu idu tri tima, plus najbolji iz Azije. Međutim, ako neka azijska ekipa uđe u prva tri, šansu bi dobio i sledeći azijski tim. Loše je i to što su Terzićeve izabranice doživele poraz ubedljiv kako u setovima (0:3), tako i u poenima (56:75), a posle bodova i pobeda kriterijum na tabeli su set-količnik i poen-količnik. Sledi dan pauze, tokom kojeg je neophodno pripremiti se za napore u nastavku takmičenja, jer slede mečevi sa Korejom i Kubom, koji će očigledno imati ključnu ulogu u dobijanju odgovora na pitanje ko ide na Olimpijske igre.
