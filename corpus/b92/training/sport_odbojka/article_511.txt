> Izvor: B92
> Datum: petak 8.02.2013.  
> Rubrika: sport_odbojka
> Naslov: WL: Partizan pobedio Ribnicu
> Članak:

Odbojkaši Partizana pobedili su Ribnicu sa 3:1 u prvom meču 16. kola Wiener Städtische lige, odigranoj u dvorani Sportskog centra „Šumice“.
’Crno-beli’ su protiv Kraljevčana došli do sedme pobede i tako se probili do šestog mesta na tabeli, dok je Ribnica i dalje četvrta, sa skorom od po osam pobeda i poraza.
Drugom pobedom u sezoni protiv Kraljevčana ekipa Milana Đuričića načinila je ogroman korak ka izbegavanju devete pozicije koja na kraju sezone vodi u plej-aut. I ne samo to, Partizan uz formu koju ima u ovom trenutku, može i mnogo više do kraja ligaškog dela. Protiv Ribnice domaći su izgubili prvi set i to prilično ubedljivo, ali je potom usledio preokret. Zaustavili su Kraljevčani najboljeg poentera Partizana crnogorskog reprezentativca Aleksandra Minića, ali za Marka Nikolića nije bilo rešenja. Partizanov primač servisa se zaustavio na 25 osvojenih poena, i bez ikakve dileme, najzaslužniji je za pobedu i tri boda. Lako su  dobili drugi deo igre, a potom je usledila drama u trećem i četvrtom periodu. Dugo su se rivali smenjivali u minimalnom vođstvu u trećem setu, a u takvom odnosu snaga ipak je Partizan došao do prve set lopte (24:23). Iskoristio je tek četvrtu za 29:27. Činilo se da će Ribnica ipak izboriti taj-brek, kad je povela sa 11:8. Držali su gosti razliku i na drugom obaveznom predahu (16:14), ali je potom usledio veliki pad u igri mladog tima Boška Mačužića. Partizan je to znao da iskoristi i serijom od 6:1 je potpuno preokrenuo (20:17). Bez uzbuđenja ipak nije moglo. Ribnica je uspela da izjednači (23:23), ali je opet posustala u finišu. Crno-beli su došli do prve meč lopte (24:23), koju su odmah realizovali za veliki trijumf sa 25:23. Ostali mečevi kola igraju se u petak i subotu. Vodeća Crvena zvezda u petak dočekuje Đerdap, dok istog dana igraju i Spartak iz Subotice i Vojvodina. U subotu su na programu dueli Spartaka iz Ljiga i Železničara, odnosno Mladog radnika i Radničkog.
