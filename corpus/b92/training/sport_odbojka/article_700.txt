> Izvor: B92
> Datum: petak 5.07.2013.  
> Rubrika: sport_odbojka
> Naslov: Kolaković: Igrom do mesta na F6
> Članak:

Prioritet našim odbojkašima predstojećeg vikenda treba da bude igra, a ne rezultat, kaže selektor Igor Kolaković.
Srbiju čekaju mečevi sa Italijom, u subotu i nedelju od 20 časova u Novom Sadu, u okviru petog vikenda Svetske lige.
Kolaković je u Novom Sadu rekao da njegova ekipa u predstojećim utakmicama sa Italijom u Svetskoj ligi ne sme da se opterećuje računicom, već da pokuša da odigra kvalitetno i dođe do plasmana na završni turnir.
Srbija je treća sa 12 bodova, Italija je prva sa 17, a Rusija je na drugom mestu sa 16 bodova. Odbojkašima Srbije potrebne su dve pobede, odnosno šest bodova kako bi "preskočili" azure i našli se na korak od plasmana na "fajnal siks". "Italija ima ogromnu prednost, ali ne zavisi samo od ova dva meča plasman na završni turnir. Ne smemo da kombinujemo, da moramo da pobedimo obe utakmice sa po 3:1, nego moramo svaki poen da odigramo na najbolji način i da se u nimalo lakoj situaciji za nas suprotstavimo velikom protivniku", rekao je Kolaković na konferenciji za novinare u Novom Sadu. On je izrazio zadovoljstvo što će reprezentacija Srbije igrati u Novom Sadu i dodao da očekuje dve dobre utakmice. "Utakmice protiv Italije su uvek veliki izazov za sve ekipe, pogotovo za našu jer mnogi naši igrači igraju u klubovima sa italijanskim reprezentativcima. Očekujem dva dobra meča, bez obzira na konačan ishod", rekao je Kolaković. "Moramo da idemo korak po korak, ne treba da razmišljamo o konačnom ishodu jer tako nećemo daleko stići. U slučaju da radimo kvalitetno u poenima, onda čudo može da se dogodi", dodao je selektor Srbije. Kapiten Srbije Dragan Stanković rekao je da njegovoj ekipi neće biti lako da pobedi maksimalnim rezultatom obe utakmice, ali da se nada da će strpljivom igrom doći do cilja. "Mi godinama plasman na završni turnir Svetske lige ostavljamo za poslednje kolo i uvek je bilo neizvesno do kraja, a tako je i ove godine. Imali smo priliku u prethodnim mečevima da ne zavisimo od poslednjeg vikenda, ali smo sticajem okolnosti došli u ovu situaciju. Trebaju nam dve pobede maksimalnim rezultatom što neće biti nimalo lako", rekao je on. "U Novom Sadu smo do sada igrali dobre utakmice i rešavali pitanje plasmana, nadam se da će se istorija ponoviti. Da bismo pružili dobre partije moramo dosta promeniti u našoj igri i tako bismo mogli da razmišljamo o odlasku u Argentinu. Daćemo sve od sebe, strpljivom igrom, korak po korak da dodjemo do željenog cilja", dodao je Stanković. Selektor Italije Mauro Beruto rekao je da se ekipe dobro poznaju i da očekuje veliku borbu. "Teško je pričati pre utakmice. Ne samo u našoj grupi, ove sezone je mnogo 'otvorenih', neizvesnih i odlučujućih utakmica. Dobro se poznajemo, ne samo zbog mečeva koje smo odigrali već i zbog srpskih igrača koji igraju u italijanskim klubovima. Biće velika borba", rekao je on. "Srećni smo što igramo u Novom Sadu, gradu odbojke i lepo je što igramo protiv jedne od najboljih selekcija sveta", dodao je Beruto.
