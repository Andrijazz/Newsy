> Izvor: B92
> Datum: četvrtak 20.09.2012.  
> Rubrika: sport_odbojka
> Naslov: Odbojkaši Zvezde ubedljivi
> Članak:

Odbojkaši Crvene zvezde u drugom prijateljskom okršaju sa kineskom ekipom Šandong slavili su ubedljivu pobedu od 4:0.
Za razliku od prvog susreta kada je bilo 2:2, crveno-beli su bukvalno nadigrali ekipu Dejana Brđovića u svim elementima igre i lako stigli do ubedljive pobede.
Za Crvenu zvezdu nastupali su Mihajlo Mitić u dijagonali sa Dušanom Petkovićem, primački par činili su Nemanja Jakovljević i Filip Stoilović, blok na mreži držali su Aleksandar Okolić i Milan Ćelić dok je ulogu libera vršio sjajni Filip Vujić.
Trener Duško Nikolić iskoristio je priliku da u igru uvede sve igrače, a u današnjem meču blistali su mladi Okolić i Stoilović. "Već ulazimo u neku fazu kada se očekuje da igramo. Mi konkretno do prve zvanične utakmice imamo dve nedelje, tako da dajemo sve od sebe da dođemo do željene forme. Sada smo u fazi kada se igraju kontrolne utakmice, usavršavaju detalji i traži idealna postava", kaže Nikolić i o meču sa Kinezima dodaje: "Šandong je prvi igrao protiv nas pa protiv Partizana tako da smo imali informacije koje su nam koristile. Drago mi je da smo mogli da spremimo neku taktiku protiv takve ekipe. Igrači su stvarno ispoštovali sve što smo se dogovorili i da budem iskren, stvarno smo dobro igrali, baš sam zadovoljan. Svi momci su dobro igrali i nikoga ne bih izdvajao, to je samo pokazatelj da smo na dobrom putu." Zvezda sada ide na turnir u Kladovo. "U Kladovo idemo u utorak 25. septembra i tamo smo do vikenda odakle idemo za Kragujevac na Gigin Memorijal. Taj turnir je 2. i 3. oktobra, ali zbog prijateljskih odnosa pristali smo da igramo iako nas već 4. čeka Superkup utakmica protiv Vojvodine", zaključuje Duško Nikolić i ističe da će sve ove utakmice koristiti njegovom timu da što spremniji dočekaju početak Superlige ali i Lige šampiona.
