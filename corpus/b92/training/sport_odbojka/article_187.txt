> Izvor: B92
> Datum: petak 25.05.2012.  
> Rubrika: sport_odbojka
> Naslov: Odbojkašice izgubile od Rusije
> Članak:

Srpske odbojkašice doživele su drugi poraz na turniru Interkontinentalnih kvalifikacija za Olimpijske igre pošto su u meču petog kola izgubile od Rusije.
Ruskinje su do trijumfa došle sa 3:1, po setovima 25:18, 25:11, 14:25, 25:22, i tako gotovo izvesno obezbedile mesto u Londonu.
Izabranice Zorana Terzića i dalje su u konkurenciji za olimpijsku vizu, a naredna utakmica čeka ih u subotu od 4 časa po srednjeevropskom vremenu protiv Perua.
U duelu sa Rusijom, srpske odbojkašice su prva dva seta odigrale prilično ispod svog renomea, da bi u nastavku pružile možda i najbolju igru u Tokiju. Odličnom igrom u trećem setu, Srbija smanjila prednost Ruskinja, a zatim nastavila u istom ritmu i u četvrtom setu, ali je nedostajalo i malo sreće da meč ode u peti set. Ipak, Rusija je aktuelni svetski prvak i oslabljena reprezentacija Srbije je pružila dostojan otpor. Rusija je povela na početku meča sa 2:0, a Srbija izjednačila na 3:3, pa povela sa 5:4. Uzvratile su Ruskinje, preokrenule rezultat na 6:5, a na prvom tehničkom tajm-autu su vodile sa 8:6. Izjednačila je Srbija na 9:9, a posle 10:10, Rusija je serijom 3:0 stigla do 13:10. Usledio je tajm- aut Srbije, zatim još jedna serija Ruskinja od tri vezana poena, pa je na drugom tehničkom tajm-autu bilo 16:10 za Rusiju. Održavala je Rusija prednost do kraja za konačnih 25:18 i 1:0 u setovima. Na početku drugog seta, Rusija je povela sa 5:0. Posle tajm-auta Srbije, Rusija je povela sa 6:0, a Srbija serijom 3:0 smanjila prednost na 6:3. Na prvom tehničkom tajm-autu bilo je 8:3 za Rusiju. Nastavila je Rusija sa serijom poena i stigla do 12:3, da bi Srbija uspela da smanji na 13:7. Ipak, na drugom tehničkom odmoru bilo je 16:7 za Rusiju. Sigurnom igrom, Rusija je od kraja povećavala prednost do konačnih 25:11 i 2:0 u setovima. Srbija je u trećem setu povela sa 4:0, zatim povećavala razliku do 8:2, koliko je bilo na prvom tehničkom tajm-autu. Vodila je Srbija sa 10:3, Rusija smanjila na 10:15, a Srbija povećala prednost na 13:6. Na drugom tehničkom tajm-autu bilo je 16:9 za Srbiju. Vodila je Srbija sa 17:9, 19:10, pa 21:11, zatim realizovala treću set loptu za konačnih 25:14 i 2:1 u setovima za Rusiju. Imala je Rusija minimalnu prednost na početku četvrtog seta, ali je Srbija od 4:3 za Rusiju, serijom 3:0 stigla do 6:4. Izjednačila je Rusija na 6:6, a na prvom tehničkom tajm-autu imala prednost od jednog poena od 8:7. Povela je Rusija sa 10:8, a Srbija prvo izjednačila na 10:10, a zatim povela sa 12:11. Uzvratile su Ruskinje prednošću 13:12, da bi Srbija ponovo povela sa 15:14. Ipak, na drugom tehničkom odmoru bilo je 16:15 za Rusiju. Imala je Rusija dva poena viška: 17:15 i 18:16, a Srbija izjednačila na 18:18. Ponovo je Rusija povela sa 20:18, a Srbija opet izjednačila na 20:20. Usledilo je novo vođstvo Rusije od dva poena, 22:20, pa tajm-aut Srbije. Posle odmora, Srbija je sa dve greške dozvolila Rusiji da stigne do četiri meč lopte, 24:20. Iskoristila je Rusija treću meč loptu za konačnih 25:22 i 3:1 u setovima.
