> Izvor: B92
> Datum: ponedeljak 9.09.2013.  
> Rubrika: sport_odbojka
> Naslov: Terzić: Nemamo pravo na kiks
> Članak:

Selektor Srbije Zoran Terzić istakao je da je zadovoljan direktnim plasmanom u četvrtfinale Evropskog prvenstva, ali da njegov tim više nema pravo na kiks.
Srpske odbojkašice su zahvaljujući prvom mestu u grupi direktno otišle u četvrtfinale, a u borbi za plasman u polufinale u sredu će se od 20.30 sastati sa pobednikom duela između Italije i Poljske, koje se sastaju dan ranije. Prvu fazu šampionata naš tim je odigrao u nemačkom Švedinu, a takmičenje nastavlja u Cirihu.
"Možemo da budemo zadovoljni prvim mestom u grupi koja je bila najujednačenija na šampionatu. Posle poraza od Bugarske, koji je došao kao iz , odigrali smo dve korektne utakmice i u dobrom raspoloženju i formi čekamo najvažniju utakmicu na prvenstvu", istakao je Terzić. Terzić je istakao da su svi u našem timu svesni da više nemaju pravo na grešku ako žele da dođu do prilike da ponove uspeh od pre dve godine, kada je osvojena titula u Beogradu. "Sada je drugačije, sada nemamo pravo na kiks, protivnik će svakako biti jak. Potpuno je svejedno sa kim ćemo igrati. Sigurno i oni imaju svoje ambicije, i jedna i druga ekipa su veoma ozbiljne, ali ja verujem u naš tim, mislim da imamo i snage i pameti da dođemo do polufinala koje toliko želimo", naglasio je Terzić. Tijana Malešević rekla je da će ko god da bude protivnik našim odbojkašicama u četvrtfinalu, one će biti spremne. "Dosta nam znači to što smo posle takve prve utakmice uspele da se vratimo. Samopouzdanje nam je na višem nivou i prvo mesto nam obezbeđuje dan više odmora, koji ćemo iskoristiti da se i fizički i psihički pripremimo za četvrtfinale. Dobro poznajemo obe ekipe, mislim da nam više leže Poljakinje, ali bez obzira ko nam bude protivnik daćemo svoj maksimum i ako nametnemo svoju igru verujem da neće biti problema", rekla je Maleševićeva.
