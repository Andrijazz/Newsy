> Izvor: B92
> Datum: petak 27.01.2012.  
> Rubrika: sport_odbojka
> Naslov: Deseta pobeda odbojkaša Vojvodine
> Članak:

Odbojkaši Vojvodine NS seme pobedili su ekipu Klek Srbijašume sa 3:1 (25:14, 23:25, 25:21, 26:24) u 14. kolu Wiener Stadische lige.
Odbojkaši Vojvodine NS seme revanširali su se Klečanima za neočekivani poraz u prvom delu sezone i sa nova tri boda ostali na drugoj poziciji na tabeli.
Prvi set protekao je u dominaciji Vojvodine, a Klečani su osvojili samo 14 poena. Dobri servisi i blok domaćih bili su ključni element vođstva "crveno-belih".
Poenima iz bloka počeli su gosti drugi set i poveli sa 7:3. Vodili su Klečani sve do završnice seta kada su domaći stigli do 21:21, ali je kod rezultata 23:23. najpre je Veselinović pogrešio sa servisa, a zatim je na njemu poen iz servisa za izjednačenje napravio Tomić. Konsolidovali su se "crveno-beli" i poveli u trećem setu (5:0, 8:4). Klečani su imali problema sa prijemom i nisu imali šanse da ozbiljnije pariraju razigranim domaćima. Zamenio je trener gostiju Salatić tehničare početkom četvrtog perioda (Stefanović zamenio Čubrila), ali su obe ekipe odigrale veoma disciplinovano i niko nije uspevao da se "odlepi". Opet, su Klečani posle drugog tehničkog tajm-auta otišli na 19:17, ali je Vojvodina ponovo sustigla na 21:21. Imali su domaći i kontru za vođstvo, ali su gosti odolevali sve do 23:22. Ipak, neizvesna završnica pripala je Novosađanima, a priliku da trijumfalno završi meč iskoristio je odlični Ivović. VOJVODINA NS seme: N. Čubrilo, Martinović, Stefanović, Mirosavljević 10, Veselinović 13, Ivović 22, Vrban, Gerić 16 (8bk), L. Čubrilo 2, Mrdak 20, Stanković, Kapur (l). Klek Srbijašume: Tomić 10, Crnjanski, Z. Ateljević 10, M. Ateljević 20, Škundrić (l), Ivović 2, Tanović 2, Nikolić 6, Petrović, Slavnić. U drugoj utakmici 14. kola odigranoj u petak Ribnica je u Kraljevu pobedila Spartak sa 3:0 (25:22, 25:18, 27:25).
