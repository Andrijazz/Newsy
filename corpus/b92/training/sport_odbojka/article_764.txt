> Izvor: B92
> Datum: utorak 3.09.2013.  
> Rubrika: sport_odbojka
> Naslov: Terzićev spisak za odbranu titule
> Članak:

Srpske odbojkašice u sredu putuju u Nemačku, na Evropsko prvenstvo na kojem će braniti titulu, a selektor Zoran Terzić objavio je spisak igračica.
Naš tim će igrati u grupi D, u Šverinu, sa Poljskom, Bugarskom i Češkom. Domaćin Šampionata ‘Starog kontinenta’ pored Nemačke biće i Švajcarska.
Prvi meč srpske odbojkašice igraju u petak od 17 časova, a protivnice će im biti Bugarke.
Na spisku putnica su: tehničari: Maja Ognjenović i Bojana Živković. korektori: Jovana Brakočević i Ana Bjelica. libera: Suzana Ćebić i Jasna Majstorović. blokeri: Nataša Krsmanović, Milena Rašić i Stefana Veljković. primači: Jelena Nikolić, Brižitka Molnar, Brankica Mihajlović, Tijana Malešević i Sanja Malagurski. Seniorke Srbije su do sada ukupno 23 puta igrali protiv rivala u D grupi - Poljske, Češke i Bugarske. Sa sve tri selekcije Srbija ima ukupan negativan skor, ali ova generacija odbojkašica Srbije je od Prvenstva Evrope 2005. protiv Poljske igrala četiri puta (2 pobede, 2 poraza, 7:6), protiv Češke dva puta (2 pobede, 6:0) i protiv Bugarske jednom (1 pobeda, 3:1). Jelena Nikolić će u Nemačkoj i Švajacarskoj igrati šesti put na Evropskom prvenstvu Evrope (31 utakmica), a Maja Ognjenović, Nataša Krsmanović i Brižitka Molnar peti put (po 28 utakmica). Jovana Brakočević (21 meč) i Suzana Ćebić (15) su do sada 3 puta igrale na Evropskim prvenstvima, a Jasna Majstorović (14) i Milena Rašić (13) po 2 puta. Jedno učešće na Prvenstvima Evrope imaju Sanja Malagurski (7), Tijana Malešević (7) i Stefana Veljković (6). Brankica Mihajlović, Bojana Živković i Ana Bjelica će debitovati na Prvenstvu Evrope u Nemačkoj i Švajcarskoj. Srbija u prvom kolu igra sa Bugarskom u petak od 17 časova, u subotu u istom terminu se sastaje sa Češkom, a u nedelju od 18 časova igra sa Poljskom. U A grupi u Haleu igraće Nemačka, Turska, Španija i Holandija. U B grupi, u Cirihu, igraće Švajcarska, Italija, Belgija i Francuska. U C grupi, u Drezdenu, igraće Rusija, Azerbejdžan, Hrvatska i Belorusija. Utakmice osmine finala, kao i četvrtfinala će se odigrati u Haleu i Cirihu, a polufinala, utakmica za treće mesto i finale u dvorani "Maks Šmeling" u Berlinu. Evropsko prvenstvo počinje u petak i traje do 14. septembra.
