> Izvor: B92
> Datum: sreda 29.05.2013.  
> Rubrika: sport_odbojka
> Naslov: Nova pravila u odbojci
> Članak:

Administrativni odbor Svetske odbojkaške federacije (FIVB) odlučio je da Evropska liga bude test takmičenje za nova pravila.
Odbor je istakao da je cilj promene pravila približavanje odbojke - odbojci na pesku.
Evropska liga će se ove godine igrati po novom sistemu, svaki set trajaće do 21 poena, osim petog seta, koji će se igrati, kao i do sada, do 15 poena.
Tokom setova biće samo jedan tehnički tajm - aut i to kada jedna od ekipa osvoji 12 poena, osim u petom setu, gde nema tehnickog tajm - auta. Na osnovu predloga "Specijalne radne grupe" FIVB, promenjen je i period izmedju završetka jednog i početka drugog poena. Naime, prvi sudija ima obavezu da proveri da li su ekipe spremne za igru i da li server ima loptu, i to mora da uradi najduže 10 sekundi po završetku prethodnog poena. Takodje, server će u Evropskoj ligi imati pet sekundi za servis, umesto dosadašnjih osam. Ženska seniorska reprezentacija Srbije, trostruki pobednik Evropske lige, osvajač bronzane medalje sa prošlogodišnjeg takmicenja i aktuelni prvak Evrope, igraće u B grupi sa Belgijom, Nemačkom i Izraelom. U A grupi će igrati Turska, Bugarska, Rumunija i Madjarska. Plasman na završni turnir u Bugarskoj 13. i 14. jula, pored domaćina, izboriće pobednici grupa i najbolja drugoplasirana selekcija. Finalisti petog izdanja Evropske lige izboriće učešće na Gran Priju 2014.
