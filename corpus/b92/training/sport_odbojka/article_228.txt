> Izvor: B92
> Datum: nedelja 10.06.2012.  
> Rubrika: sport_odbojka
> Naslov: Podraščanin: Možemo do medalje
> Članak:

Srpski odbojkaš Marko Podraščanin rekao je po završetku kvalifikacionog turnira u Tokiju da naš tim može do medalje na Olimpijskim igrama.
Selekcija Srbije je turnir u Tokiju završila sa maksimalnih sedam pobeda i samo jednim izgubljenim setom, a još kolo pre kraja plasirala se u London.
"Odlično smo odigrali turnir, maksimalno smo ulazili u svaku utakmicu i shvatili da azijske ekipe nisu naivne. Izgubili smo samo jedan set, što je savršeno, i imamo dobru potporu za Olimpijske igre, na kojima mislim da možemo medalje", rekao je Podraščanin. Selektor srpskih odbojkaša Igor Kolaković istakao je da su igrači koji su manje igrali u Tokiju pokazali da su željni igre. "Protiv Venecuele smo odigrali jako odgovorno, sa malim brojem grešaka i sa dobrom energijom, bez obzira što je to slabiji protivnik. Videlo se da su igrači sa manjom minutažom željni igre i pomogli su im oni koji su bili u terenu, a imali do sada znatno veći učinak. Bilo je lepo za nas igrati protiv Venecuele u ovim okolnostima i mogu biti zadovoljan kako je to izgledalo", naglasio je Kolaković. Drugi korektor Srbije Aleksandar Atanasijević rekao je da je utakmica sa Venecuelom bila odlična za uigravanje druge postave. "Meč nam je poslužio da uigramo drugu postavu i mislim da smo iskoristili svoju šansu. Turnir je bio zaista fantastičan i nadam se da ćemo ovako nastaviti i u Svetskoj ligi, bez obzira što ćemo biti malo oslabljeni. Nadamo se dobrim rezultatima i u tom takmičenju, a kasnije i na Olimpijskim igrama", rekao je Atanasijević.
