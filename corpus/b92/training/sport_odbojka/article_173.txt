> Izvor: B92
> Datum: subota 19.05.2012.  
> Rubrika: sport_odbojka
> Naslov: Ubedljiva pobeda Srbije na startu
> Članak:

Odbojkašice Srbije odlično su započele takmičenje u kvalifikacijama za Olimpijske igre u Japanu.
Srbija je u Tokiju, na startu turnira, savladala selekciju Kineskog Tajpeha u tri seta – 25:19, 25:15 i 25:16, posle 67 minuta igre.
U drugoj rundi, u nedelju od 4 ujutro po našm vremenu, rival Srbiji biće nacionalna selekcija Tajlanda. Na turniru igraju još Rusija, Kuba, Peru, Južna Koreja i domaći Japan, a Srbija će igrati sa svakim od ovih timova.
Mesto na završnom turniru obezbediće tri najbolja tima, plus najbolja azijska selekcija. Ukoliko jedno od prva tri mesta zauzme selekcija iz Azije, plasman na OI će izboriti i naredna najbolja reprezentacija iz Azije. Sticajem okolnosti i žreba Srbija će otvoriti i zatvoriti turnir u Tokiju, pošto je meč sa Kineskim Tajpehom bio prvi u uvodnom danu, dok sa Japanom naše devojke igraju poslednji meč sedmog kola, 27. maja. Između ta dva duela održaće se veoma naporan turnir sa samo dva slobodna dana i čak sedam mečeva. Utakmicu u dvorani Metropoliten posmatralo je 1450 gledalaca, a sudili su Robert Stal iz SAD i Vengšeng Luo iz Kine. Devojke iz Kineskog Tajpeha bolje su počele meč i vodile do prvog tehničkog tajm-auta, ali je posle 11:11 usledila serija Srbije od 4-0, posle koje je set rutinski dobijen. U drugom setu dominacija naših devojaka je bila još izraženija - set je počeo sa 7:1, a na oba tehnička tajm-auta Srbija je nosila po pet poena prednosti, da bi je do kraja duplirala. I u trećem setu naš tim je krenuo bolje, ali je ispustio +4, pa su rivalke stigle do 11:11. Usledila je serija od 5-0, posle čega dilema više nije bilo. U ekipi koju vode Zoran Terzić i Branko Kovačević poenima su se istakle Milena Rašić sa 18 i Jovana Vesović sa 12 poena. U timu sa Kineskog Tajpeha niko nije bio dvocifren. Prvog dana igraju još: Rusija - Tajland, Kuba - Koreja, Japan - Peru. Po pravilima FIVB, plasman ekipa sa istim brojem bodova se određuje prvo na osnovu broja pobeda, zatim na osnovu set količnika, a ukoliko je i broj pobeda i set količnik identičan, na osnovu poen količnika.
