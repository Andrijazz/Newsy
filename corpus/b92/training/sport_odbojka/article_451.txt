> Izvor: B92
> Datum: petak 7.12.2012.  
> Rubrika: sport_odbojka
> Naslov: Nešovićeva izbegla zemljotres
> Članak:

Jak zemljotres, praćen cunamijem, pogodio je u petak ujutro severoistočnu obalu Japana, vrlo blizu grada Nišio u kojem živi srpska odbojkašica Ivana Nešović.
Ivana je trenutno, srećom, na zapadu Japana, gde je čeka duel japanskog šampionata, ali će već za dva dana morati da se vrati u blizinu središta zemljotresa.
"Trenutno sam u Okahami, ovde ništa nisam osetila, ali za dva dana moram da se vratim blizu epicentra zemljotresa. Nisam na licu mesta, ali ljudi ovde ne paniče. Videla sam da tamo sve pada, da je visina cunamija bila oko jedan metar, ali je upozorenje posle nekoliko sati ukinuto i prema prvim informacijama nema žrtava", rekla je Nešovićeva. Zemljotres se desio u gotovo istoj oblasti koja je posle veoma razornog zemljotresa i cunamija opustošena prošle godine. "Ovde gde sam sada nema panike, ali nam problem predstoji pri povratku u Nišio. Put vodi kroz dugačke tunele koji su bili uzdrmani onim prošlim zemljotresom, a oni su u ovom trenutku najopasniji, pošto se ne zna da li će biti još potresa", naglasila je srpska odbojkašica koja trenutno brani boje Denso Airbiza.
