> Izvor: B92
> Datum: utorak 27.08.2013.  
> Rubrika: sport_odbojka
> Naslov: Nešovićeva: Mir koji mi je potreban
> Članak:

Posle godinu dana provedenih u Japanu, srpska odbojkašica Ivana Nešović vratila se bliže domovini, potpisavši ugovor sa turskom ekipom Čanakalea.
"Prvi utisci o gradu su lepi. Kažu da ljudi i mesta imaju samo jednu šansu za prvi utisak, tako da je ovaj grad na mene ostavio sjajan. Troja čini ovaj deo Turske i svako ko je makar odgledao istoimeni film, zna o čemu se radi. Ima još dosta toga da se istražuje, tako da ću do kraja sezone svakako naučiti gde je ko stajao borivši se za prelepu Helenu".
"Osim istorije koja ga krasi, ovaj grad je idealan za sportiste jer je na samoj obali mora i bez puno buke. Nudi kvalitetnu hranu, prvenstveno ribu, koja je sportistima vrlo važna, kao i mir koji je makar meni vrlo bitan. Nema mnogo mesta za izlaske, fokusirana sam na rad, red i disciplinu jer samo tako mogu da dam rezultate koji se od mene očekuju, a ako se desi kiks, ima li šta bolje od šetnje pored mora koja leči", objasnila je Nešovićeva. Srpska odbojkašica je zadovoljna i atmosferom u ekipi. "Atmosfera je sjajna, devojke su mlade pa su pune duha, pozitivne energije i želje za dokazivanjem što je sjajno, radi se punom parom", rekla je Nešovićeva. Odbojkašica je objasnila da očekivanja od njene ekipe ne mogu baš da se baziraju samo na osnovu onoga što je 'na papiru'. "Očekivanja su takva da se rangiramo što je više moguće, svi su svesni mladosti i neiskustva, ali to nekada može da bude i prednost. Naime, nikakvo iskustvo ne može da se poredi sa tim da li si hrabar ili ne ili da li radiš na sebi", smatra Nešovićeva. Ona je zadovoljna i pripremnim periodom, u kom su obavljene naporne kondicione pripreme. "Imali smo pripreme u Fenerbahčeovom kampu na vrhu planine gde smo punili pluća kiseonikom i trčali po ceo dan. Ne zna se koliko kilometara imamo u nogama", rekla je srpska odbojkašica.
