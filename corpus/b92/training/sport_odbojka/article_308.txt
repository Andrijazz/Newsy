> Izvor: B92
> Datum: petak 6.07.2012.  
> Rubrika: sport_odbojka
> Naslov: Terzić se nada podizanju forme
> Članak:

Selektor odbojkaške reprezentacije Srbije Zoran Terzić izjavio je da je njegova ekipa igrala dobro protiv Holandije i da se nada da će podizati formu do OI.
"Igrali smo mnogo bolje nego juče. Motivacija je bila na višem nivou, što je čudno, jer je utakmica sa Bugarskom u polufinalu bila mnogo važnije", rekao je Terzić.
On je dodao da se nada da će ekipa nastaviti u ovakvom ritmu i da će igrati sve bolje i bolje do OI. Odbojkašica Srbije Jovana Brakočević istakla je da je igra bila mnogo bolja od meča sa Bugarskom.
"Iskreno se nadam da ćemo završiti sa ovim oscilacijama i da ćemo do Olimpijskih igara ustaliti formu", rekla je Brakočevićeva. Reprezentativka Srbije Maja Ognjenović ocenila je da je ekipa odigrala prepoznatljivo. "Nadam se da nam je ovaj finalni turnir poslužio kao neka priprema za ono što nas očekuje. Imaćemo jake pripreme pre Olimpijskih igara i očekujem da ćemo izvući neke pouke sa ovog turnira", rekla je Ognjenovićeva. Srbija je u petak u Karlovim Varima osvojila bronzanu medalju u Evropskoj ligi, pošto je savladala Holandiju sa 3:1.
