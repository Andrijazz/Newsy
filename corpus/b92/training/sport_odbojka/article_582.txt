> Izvor: B92
> Datum: subota 13.04.2013.  
> Rubrika: sport_odbojka
> Naslov: WL: Spartak izborio majstoricu
> Članak:

Odbojkašice Spartaka pobedile su sa 3:1 Vizuru Wall Art za 2-2 u polufinalnoj seriji, pa će majstorica odlučivati o drugom finalisti Wiener Städtische lige.
Pobednik te serije u finalu će se za titulu boriti sa aktuelnim šampionkama odbojkašicama Crvene zvezde, koje su već posle tri utakmice eliminisale Jedinstvo iz Užica.
Vizura je imala priliku da na svom terenu pobedom protiv NIS Spartaka ostvari plasman u finale plej-ofa, ali su Subotičanke odigrale vrlo dobar meč i izborile majstoricu. Meč koji će odlučivati ko će biti rival Crvenoj zvezdi u borbi za titulu biće igran u Subotici 15. aprila. Gošće ni jednog trenutka nisu podlegle pritisku i frenetičnom navijanju sjajne publike u dvorani Sportskog centra "Vizura". S druge strane, Novobeograđanke nisu bile na očekivanom nivou, pre svega prilikom servisa. U prvom setu Spartak je poveo sa 15:9, pa je bilo jasno da će gošće osvojiti uvodni set. Slično je bilo i u većem delu drugog perioda, ali je u završnici Vizura ipak preokrenula (19:18). Bilo je to kratkog daha, Spartak je napadima Medićeve i sa dva vezana asa Matićeve ponovo vratio razliku, a nešto kasnije i osvojio drugi set. U nastavku su Novobeograđanke, najviše zahvaljujući kapitenu Buši uspele da naprave osetnu prednost (10:5). Ipak, u završnici je bilo prilično neizvesno, rivalke su bile poravnate (21:21), ali je ipak Vizura ostala u meču, uz sjajnu partiju Čikirizove. Uzbuđenja je bilo i u četvrtom periodu. Vizura iako je imala prednost (8:5, 15:14), ali je propustila šansu da izbori taj-brejk. Vizura Wall Art - NIS Spartak 1:3 (15:25, 22:25, 25:23, 21:25) Vizura Wall Art: Medarević 2, Petrović 3, Savić 8, Čikiriz 10, Buša 11, T. Bošković 15, Stepanović (libero), Bojanić, Mirković 2, Klačar, D. Bošković 1, Lozo. Trener: Slobodan Sadivojević. NIS Spartak: Raonić 5, Trnić 9, Cvetićanin 15, Helić 16, Medić 9, T. Matić 17, Memišević (libero), Antanasijević, Vujčin, Radakov, D. Matić (libero). Trener: Damir Petković.
