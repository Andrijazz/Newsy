> Izvor: B92
> Datum: subota 7.09.2013.  
> Rubrika: sport_odbojka
> Naslov: Terzić: Kontrolisali smo meč
> Članak:

Selektor ženske odbojkaške reprezentacije Srbije Zoran Terzić rekao je da je zadovoljan pobedom nad Češkom u drugom kolu EP.
On je međutim dodao da ekipa mora konstantno da igra na visokom nivou.
"Nije bilo lako, ali smo kontrolisali ceo meč. Možda su nam u završnici trećeg seta Čehinje pomogle greškama u servisu."
"Mogu da kažem da sam zadovoljan posle jučerašnje utakmice što je danas ispalo ovako. Ovaj meč je kratko trajao, imamo malo vremena da se odmorimo i da sutra protiv Poljske odigramo dobro i polako se spremamo za drugi krug", kazao je Terzić posle meča u nemačkom Šverinu. Srbija je savladala Češku sa 3:0 i zabeležila prvu pobedu na EP, dok je juče na premijeri u D grupi izgubila od Bugarske. "Ekipa mora da bude skoncentrisana i da igra najbolje moguće tokom celog meča, a ne da 'zategne' pred kraj. Nekad uspe, a nekad ne. Bespotrebno da uopšte dolazimo u situaciju da na kraju seta moramo teškim poenima da dolazimo do pobede. Dobro je što to umemo, ali trebalo bi da držimo nivo tokom celog meča", naveo je Terzić. Selekcija Srbije sutra od 18 sati, takodje u Šverinu, igra protiv reprezentacije Poljske u trećem kolu. "Poljakinje imaju kvalitetan sastav, nekoliko igračica vrhunske klase. Juče protiv Češke nisu igrale kako znaju. Ako sutra odigramo kako umemo, bićemo bliži pobedi od njih. U svakom drugom slučaju biće nam mnogo teže", zaključio je Terzić.
