> Izvor: B92
> Datum: subota 15.06.2013.  
> Rubrika: sport_odbojka
> Naslov: Odbojkaši: Možemo i bolje
> Članak:

Odbojkaši Srbije ocenili su da su u drugom meču protiv Rusije u Svetskoj ligi igrali bolje nego u prvom, ali žale što nisu iskoristili šansu da pobede.
"Zaista je bio težak meč. Danas smo igrali mnogo bolje nego juče."
"Prvi set smo prokockali, kasno smo se vratili u igru. Svaki set se igrao do poslednjeg atoma snage. Žao mi je što u petom setu nismo bili bolji", rekao je Aleksandar Atanasijević.
Srbija je osvojila bod, pošto je Rusija pobedila sa 3:2. Olimpijski prvak pobedio je u prvom meču u petak sa 3:0. "Orlovi" su u prošlom kolu igrali na Kubi, a imali su težak put do Rusije. "Sada je došao do izražaja umor svih igrača. Neki od njih nisu ni spavali. Napravili smo dobar rezultat, treba sad da se posvetimo sledećim mečevima. Naročito onom u Iranu, a posle imamo četiri meča koji će odlučiti o prolasku dalje", rekao je Atanasijević. Nikola Rosić je ocenio da je igra Srbije danas bila mnogo bolja nego juče. "Došli smo do neke svoje igre, zasluženo osvojili dva seta. Dokazali smo da kad se s Rusima igra u egalu, možemo da ih slomimo. Nažalost, ni u četvrtom i petom setu nismo došli do tog egala. Nismo imali želju i energiju kao u setovima koje smo dobili... Ne bih tražio alibi u umoru. Svaki igrač je sigurno želeo pobedu i pokušao da pruži sve od sebe. Danas to nije bilo dovoljno. Nadam se da će drugi put biti dovoljno i da ćemo i dalje pobedjivati", rekao je Rosić. Nikola Kovačević kazao je da je tim "napredovao u svakom elementu igre". "Rusija stvarno dobro igra, pogotovo na servisu. Ova hala malo duva, klima, teško se prima servis. Kada smo stabilizovali servis, počeli smo da igramo sa njima... Kada ih držimo u egalu, skoro kao da mi imamo prednost. Medjutim, čim ih pustimo dva poena razlike, onda ih krene sve. Malo smo imali treninga, sve nas boli, ali nije to ništa. Bilo bi dobro da smo ih slomili i pobedili sa 3:1", rekao je Kovačević. On je ocenio da Srbija mora da bude zadovoljna osvojenim bodom u dva meča drugog vikenda. "Moramo da budemo zadovoljni. Mogli smo više da uradimo, ali osvojili smo bod. Vadićemo se negde drugde", rekao je Kovačević.
