> Izvor: B92
> Datum: nedelja 7.04.2013.  
> Rubrika: sport_odbojka
> Naslov: Čelendž u odbojkaškoj Svetskoj ligi
> Članak:

Administrativni bord FIVB doneo je odluku o uvođenju ’Čelendž sistema’ na finalnim turnirima Svetske lige i Gran Prija ove godine.
Taj sistem, koji je postao poznat sa teniskih terena, testiran je prošle godine, ali nije primenjivan na zvaničnim takmičenjima do sada.
Vladajuće telo svetske odbojke ostavio je nacionalnim federacijama mogućnost da taj sistem koriste i tokom mečeva interkontinentalne runde takmičenja.
"Čelendž sistem" podrazumeva korišćenje savremenih tehnologija, specijalnih kamera, uz pomoć kojih će sudije, na zahtev kapitena ekipa, moći da provere svoje odluke. Takođe, na istom sastanku usvojena je odluka o organizaciji Kurseva za međunarodne sudije, za arbitre ženskog pola, svake dve godine, u Centrima za razvoj odbojke u svakoj od pet Konfederacija. Sastancima Izvršnog odbora i Administrativnog Borda FIVB, predsedavao je dr Ari Da Silva Grasa Filjo, predsednik FIVB, a u radu Izvršnog odbora i Administrativnog Borda je učestvovao Aleksandar Boričić, predsednik OSS i potpredsednik FIVB.
