> Izvor: B92
> Datum: subota 5.05.2012.  
> Rubrika: sport_odbojka
> Naslov: Ko će iz Ankare u London?
> Članak:

Za jednu vizu za Olimpijske igre u Londonu kod odbojkašica u Ankari će se ovog vikenda boriti Poljska, Nemačka, Turska i Rusija.
Te četiri reprezentacije bile su najbolje u prvom delu Kontinentalnih kvalifikacija za London u turskom gradu, a kao favoriti su se, prema rezultatima, istakle Poljska i Turska.
Obe reprezentacije zabeležile su maksimalan skor u svojim grupama, a u prvom polufinalu, u subotu od 13.30 Poljska će igrati protiv Nemačke, a Turska tri sata kasnije protiv Rusije. Finale je na programu u nedelju od 16.30, a vizu za London obezbediće samo pobednik turnira. Srpske odbojkašice su takmičenje u Ankari završile sa tri poraza, ali imaju još jednu šansu za London, od 19. do 27. maja u Tokiju.
