> Izvor: B92
> Datum: nedelja 10.02.2013.  
> Rubrika: sport_odbojka
> Naslov: Pavličević: Znanje i odlučnost
> Članak:

Trener odbojkašica Crvene zvezde Ratko Pavličević rekao je da su znanje i odlučnost presudili da njegova ekipa savlada Vizuru i osvoji Kup Srbije.
"Bilo je neizvesno, igrali smo protiv jedne od dve najbolje ekipe u našoj ligi. Kup dobija na značaju, jer su devojke uspele da odigraju u dva dana dve dobre i teške utakmice, pogotovo finalnu. Bilo je stresno, ali sve pohvale jer su uspele da izdrže na psihičkom i fizičkom planu. Vizura je visoka ekipa i manje se troši, ali znanje i odlučnost su presudili u finalu."
Najefikasnija u ekipi Crvene zvezde Ana Bjelica kazala je da je njena ekipa ponovo dokazala da je najjača. "Najbolja odlika ekipe je da ona prelomi onda kada treba. To smo mi učinili i to je najbitnije. Drago mi je što smo dokazali kvalitet koji se nikada nije dovodio u pitanje. Dokazali smo da smo najjači i pored toliko promena i pokazali kvalitet i borbenost", rekla je Ana Bjelica. Odbojkašica Zvezde Jovana Stevanović kazala je da je njen tim uspeo da se snađe posle lošeg početka meča. "Na početku nismo mogle da se snadjemo sa njihovim smečevima jer su visoka ekipa. U prvom setu i početkom drugom su dominirale, ali smo uspele da se snadjemo i dobijemo meč", istakla je Stevanovićeva. Trener Vizure Slobodan Radivojević ocenio je da je iskustvo Zvezdinih odbojkašica presudilo u finalu. "Evidentno je da nismo pustili da utakmica prodje, nešto se dešavali, bili smo u aktivnom rezultatu. Stizali smo zaostatak, pritiskali, imali čak i deonice gde smo vodili, ali nismo uspeli da izdržimo. Kasnije smo popustili sa servisom i iz toga je proizilazilo da smo se teže branili. To je sve plod Zvezdinog iskustva za ovakve utakmice i njihove odbojkašice znaju kako se to radi", ocenio je Radivojević. Odbokašica Vizure Tijana Bošković kazala je da je utakmica bila "super" i da će biti bolje za njenu ekipu. "Obe ekipe su se do kraja borile. Zvezda je bila jača u ključnim trenucima. Zadovoljna sam, mogle smo bolje, ali šta je - tu je. Biće bolje", kazala je Tijana Bošković.
