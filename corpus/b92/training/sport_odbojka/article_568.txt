> Izvor: B92
> Datum: četvrtak 28.03.2013.  
> Rubrika: sport_odbojka
> Naslov: Peruničić: Prvenstvo značajno za RS
> Članak:

Državni sekretar za sport Predrag Peruničić rekao je da je odbojkaško prvenstvo Evrope za kadete značajno za Republiku Srpsku, jer predstavlja budućnost.
Peruničić je razgovarao sa ministarkom porodice, omladine i sporta Republike Srpske Nadom Tešanović, a u okviru posete predstavnici resornih ministarstava posetili su OŠ "Borisav Stanković" u Banjaluci, u okviru projekta "Fer-plej je pobeda".
Prvenstvo Evrope biće održano od 12. do 21. aprila u Laktašima i Beogradu, a učestvovaće nacionalne selekcije Bosne i Hercegovine, Italije, Poljske, Belgije, Austrije, Slovenije, Srbije, Turske, Rusije, Francuske, Bugarske i Finske. Taj projekat se sprovodi u cilju edukacije učenika o ponašanju i suzbijanju nasilja na sportskim terenima i rezultat je Memoranduma o saradnji u oblasti sporta i omladinske politike između dva ministarstva. Tešanović je istakla da je održavanje EP u odbojci za kadete od velikog značaja za Republiku Srpsku i BiH, jer nisu bile domaćin ovako velikog takmičenja dugi niz godina, kao i zbog popularizacije ovog sporta. "Nije bilo lako dobiti organizaciju Evropskog prvenstva. Odbojkaški savez RS ima dosta iskustva u organizaciji sportskih događaja i sigurno će ovo prvenstvo biti realizovano na najbolji način", rekla je Tešanovićeva. Konferenciji su prisustvovali i pomoćnik ministra za sport Dragan Atanasov, direktor marketinga Odbojkaškog saveza Srbije Zoran Avramović, načelnik opštine Laktaši Milovan Topalović i predsednik Odbojkaškog saveza RS Milutin Popović. Popović je uručio zlatne plakete ministarki Tešanović i Avramoviću povodom 20 godina postojanja Odbojkaškog saveza RS.
