> Izvor: B92
> Datum: ponedeljak 2.04.2012.  
> Rubrika: sport_odbojka
> Naslov: Zvezdi majstorica i finale!
> Članak:

Odbojkaši Crvene zvezde plasirali su se u finale Viner štediše lige pošto su u petoj utakmici polufinalne serije savladali Partizan Termoelektro sa 3:1.
Po setovima je bilo 25:20, 21:25, 25:21, 25:21. Ekipa Željka Bulatovića je napravila mali podvig pošto su crno-beli imali vođstvo od 2-0 u seriji.
Partizan je bolje počinjao prva tri seta odlučujuće utakmice, ali crveno-beli su ipak pokazali zbog čega su u regularnom delu sezone bili ubedljiv na prom mestu.
Zvezdu je predvodio Petković sa 27 osvojenih poena, dok je Koprivica osvojio 14. Na drugoj strani najefikasniji su bili Nikolić sa 17 i Mijailović sa 16 osvojenih poena. Protivnik crveno-belima u velikom finalu biće novosadska Vojvodina koja je takođe sa 3-2 u pobedama eliminisala kragujevački Radnički. Prednost domaćeg terena imaće crveno-beli koji su bili najbolji u regularnom delu. U finalnoj seriji Zvezda će se boriti za osmu, a Vojvodina za 14. titulu šampiona.
Partizan je bolje počeo odlučujući meč, odmah na startu je stekao četiri poena viška (5:1), a ista razlika u korist crno-belih bila je i na prvom tehničkom tajm-autu. Međutim, u nastavku prvog dela Zvezda je igrala sve bolje i bolje i do prvog vođstva je stigla posle 25. poena (13:12). Na drugom tehničkom tajm-autu crvebno-beli su imali dva poena više, kasnije su došli i do 19:16, a Partizan je zapretio dobivši dva vezana poena. Međutim, u nastavku seta crveno-beli su bili ubedljivi i došli su do startne prednosti (25:20).
U drugom setu Partizan je zaigrao još bolje. Ponovo su crno-beli poveli na početku seta sa 5:1, ali ovoga puta nisu posustali. Na prvom tajm-autu imali su pet poena viška, a kada su došli do veliikih 19:13 činilo se da je set odlučen. Zvezda je uspela da se približi na samo poen zaostatka (20:19), ali više od toga nije mogla i Partizan je izjednačio (25:21). Treći set bio je najizjednačeniji. Partizan je i treći set počeo bolje, Zvezda je uspela da preokrene, ali se u sam finiš ušlo sa nerešenih 19:19. Crveno-beli, koji su u trećem setu posebno dobri bili u bloku, od tog trenutka su osvojili četiri vezana poena i tako prelomili treći period u svoju korist (25:21). Činilo se da će Zvezda lako do pobede kada je u četvrtom setu povela sa ubedljivih 10:3. Partizan je tada zaigrao na sve ili ništa, Minić je ubacio nekoliko strahovitih servisa i na drugi tehnički tajm-aut otišlo se sa poenom prednosti za Partizan. Ipak, tim Željka Bulatovića uspeo je da se konsoliduje i na kraju dođe do velike pobede (25:21).
,,Borbenost kod obe ekipe je bila na visokom nivou. Mi smo dobro blokirali i nismo imali mnogo oscilacija u igri. Svaki set se igrao gotovo na razliku, iako se to po rezultatu ne može zaključiti", rekao je nakon pobede trener Zvezde Željko Bulatović. ,,Nijanse su odlučivale u svakom setu. Zvezda je imala odličan blok i nezadržvog Petkovića. Mi smo se oprostili od titule državnog prvaka i sada idemo na kraći odmor", rekao je trener Partizana Milan Đuričić. CRVENA ZVEZDA: Stoilović 6, Koprivica 14, Milutinović 8, Mitić 5, Petković 27, Ćelić 9, Vujić (libero), Okolić, perić, Pajić, Jakovljević 1, Buculjević. Trener: Željko Bulatović. PARTIZAN: Minić 15, Pešut 5, Brđović 7, Nikolić 17, Mijailović 16, Ljubičić 6, Ilić (libero), Duštinac, Popović, Samardžić, Žarković, Bulatović. Trener: Milan Đuričić.
