> Izvor: B92
> Datum: ponedeljak 8.07.2013.  
> Rubrika: sport_odbojka
> Naslov: Grbić ambasador SO za odbojku
> Članak:

Legendarni srpski odbojkaš Vladimir Grbić imenovan je za ambasadora Specijalne olimpijade za odbojku na Svetskom prvenstvu u odbojci na pesku u Poljskoj.
Više od 100.000 odbojkašica i odbojkaša učestvuje u takmičenjima Specijalne olimpijade u više od 100 nacionalnih programa.
Na centralnom terenu u Starim Jablonkima u nedelju je odigrana promotivna utakmica u okviru programa "Ujedinjena odbojka". Na njoj su nastupili odbojkaši Specijalne olimpijade iz Srbije i Poljske, kao i nekadašnji odbojkaški asovi Vladimir Grbić iz Srbije i Sebastijan Šviderski, Pavel Papke, Zigmunt Čajzer i Cezari Pazura iz Poljske. Egzibiciona utakmica je na najlepši način promovisala veliko poštovanje, ali i uključivanje osoba sa intelektualnim poteškoćama u svakodnevni život i sportska takmičenja. "Učešće Specijalne olimpijade na Svetskom prvenstvu u odbojci na pesku u Starim Jablonkima je velika čast za nas. Bila je to sjajna prilika da se prikaže snaga Specijalne olimpijade i "Ujedinjenog sporta" na globalnom planu, kako bi se razvila svest, ali i edukovali svi, od lokalnih zajednica pa na više, o prihvatanju i uključivanju svih ljudi", naglasio je Grbić.
