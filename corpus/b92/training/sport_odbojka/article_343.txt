> Izvor: B92
> Datum: četvrtak 23.08.2012.  
> Rubrika: sport_odbojka
> Naslov: Juniorke sa Italijankama za finale
> Članak:

Ženska juniorska odbojkaška reprezentacija Srbije igraće protiv Italije u polufinalu Evropskog prvenstva u Turskoj.
Srpske juniorke u poslednjem kolu A grupe slavile su protiv Turske sa 3:0, po setovima 25:22, 25:19 i 25:21, posle 80 minuta igre i tako sa maksimalnim učinkom od pet trijumfa osvojile prvo mesto u grupi.
Polufinale između Srbije i Italije na programu je u subotu od 15.30 po našem vremenu, dok se dva i po sata ranije sastaju Rusija i selekcija domaćina.
Srbija je protiv Turske zabeležila i petu pobedu u Ankari, u meču u kojem su izabranice Ratka Pavličevića zasluženo slavile posle bolje igre. Srbija je vodila tokom većeg dela prvog seta, da bi u završnici stigla do 17:14. Izjednačila je Turska na 17:17, pa se izjednačena borba vodila do 19:19. Srbija je tada serijom 5:0 stigla do 24:19, da bi na kraju bilo 25:22. U drugom setu slična priča. Srbija je vodila sa 10:5, a Turska izjednačila na 14:14, a Srbija zatim serijom 5:0 stigla do 19:14. Uspele su Turkinje da smanje prednost na dva poena, 20:18 i 21:19, da bi Srbija okončala set osvajanjem četiri uzastopna poena za konačnih 25:19 i 2:0 u setovima. U trećem setu, Srbija je vodila sa 16:10, a Turska uspela da se približi na 18:16. Od rezultata 22:20, Srbija je sa dva vezana poena stigla do 24:20, realizovala drugu set loptu za konačnih 25:21 i 3:0 u setovima.
