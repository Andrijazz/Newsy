> Izvor: B92
> Datum: sreda 24.04.2013.  
> Rubrika: sport_odbojka
> Naslov: Najavljen Vip Beach Masters 2013.
> Članak:

Prvenstvo Srbije u odbojci na pesku, Vip Beach Masters, biće održano ove godine u devet gradova širom zemlje, najavio je Odbojkaški savez Srbije.
Ljubitelji tog sporta imaće priliku da gledaju sjajne mečeve u Novom Sadu, Bačkoj Palanci, Užicu, Aranđelovcu, Baču, Velikom Gradištu, Kanjiži, Temerinu, Kraljevu i Beogradu.
Naši najbolji odbojkaši i odbojkašice na pesku započeće nadmetanje za šampionsku titulu i ukupni nagradni fond od 25.000 evra turnirom u Novom Sadu, od 21. do 23. juna. Tradicionalno, završnica Vip Beach Masters lige rezervisana za beogradsku Adu Ciganliju, gde će se od 28. do 31. avgusta doneti odluka o novim prvacima i prvakinjama Srbije u odbojci na pesku. Srbija će i ove godine ugostiti najbolje evropske muške ekipe starog kontinenta na Evropskom šampionatu Masters serije, koji će od 16. do 20. jula održati na novosadskoj plaži Štrand. Takmičari će se nadmetati za poene na svetskoj rang listi kao i za nagradni fond od 25.000 evra. Kao rezultat sve veće popularnosti odbojke na pesku u našoj zemlji, Srbiji je prvi put ove godine poverena i organizacija CEV kontinentalnog kupa za mlade, kvalifikacija za Olimpijske igre mladih, koje će se takođe održati u Novom Sadu 19. i 20. jula.
"Vip Beach Masters predstavlja najveće takmičenje u odbojci na pesku u našoj zemlji i na zabavan način spaja takmičarski duh i lepotu ovog sjajnog kolektivnog sporta. U saradnji sa kompanijom Vip mobile, glavnim sponzorom ovog turnira i pouzdanim partnerom Odbojkaškog saveza Srbije već šest godina, aktivno radimo na poboljšanju kvaliteta i popularizaciji odbojke u našoj zemlji. Organizovanjem Vip Beach Masters turnira uspeli smo da stvorimo novu sliku odbojke na pesku, motivišući mlade igrače da se iznova dokažu na terenu", izjavio je Aleksandar Boričić, predsednik Odbojkaškog saveza Srbije. Naš proslavljeni odbojkaš i zvanični promoter profesionalnog šampionata u odbojci na pesku Vanja Grbić po treći put vodiće školu odbojke za decu uzrasta do 14 godina u svim gradovima u kojima se održavaju Vip Beach Masters turniri. U planu je osnivanje Kids Vip Beach Volley lige, u okviru koje će se takmičiti devojčice i dečaci starosti od 12 do 17 godina. Učešćem u ligi, stotinu dece iz deset gradova Srbije kvalifikovaće se za višednevni boravak u kampu na Adi Ciganliji, gde će uz Grbića i profesionalne trenere učiti o tehnikama odbojke na pesku. Kalendar takmičenja: 21-23. jun Novi Sad 28-30. jun Bačka Palanka 5-7. jul Aranđelovac 5-7. jul Aranđelovac 12-14. jul Užice 16-20. jul Evropski šampionat - Novi Sad Masters 19-20. jul Kontinentalni kup u kadetskoj konkurenciji - Novi Sad 26-28. jul Bač 2-4. avgust Veliko gradište 9-11. avgust Kanjiža 16-18. avgust Temerin 23-25. avgust Kraljevo 28-31. avgust Finale nacionalnog prvenstva - Beograd
