> Izvor: B92
> Datum: četvrtak 29.03.2012.  
> Rubrika: sport_odbojka
> Naslov: Koprivica: "Treći meč je presudio"
> Članak:

Odbojkaš Crvene zvede Lazar Koprivica, rekao je da je treći meč koji je Zvezda rešila u svoju korist bio od presudnog značaja, pre svega na psihološkom planu.
“Partizan je odigrao dosta bledu partiju, što smo mi iskoristili. Nadam se da ćemo uspeti da se odmorimo, ovo je teško i fizički i psihološki”, kaže Koprivica.
Koprivica je još dodao da je svestan da ništa još nije rešeno, ali da se nada pobedi u petom meču i plasmanu u finale.
"Gubili smo 2:0, i nije nam bilo lako. Znamo koliko smo radili ove godine i koliko smo znoja prolili. Održali smo sastanak među igračima i dogovorili se. Nismo hteli da se predamo, igrali smo do poslednje lopte, i to nam se isplatilo stigli smo do 2:2", kaže primač 'crveno-belih'. Mladi odbojkaš rekao je da se nada da će i posećenost u Šumicama biti veća na poslednjem odlučujućem meču. "Na prve dve utakmice dok smo bili domaćini nije bila neka podrška, ja se nadam da će ljudi to prepoznati i da će doći u ponedeljak na tu majstoricu, da će nas bodriti, biti naš sedmi igrač, i da ćemo uz njih lakše doći do finala", zaključio je Koprivica. Trener Prtizana Milan Đuričić posle meča je čestitao Zvezdi na zasluženoj pobedi i istakao da je njegov tim dosta slabo odigrao i nije ušao u meč kako treba. "Zvezda nije odigrala spektakularno, ali mi smo propustili jednu veliku šansu. Sad nam samo preostaje da se spremimo za ponedeljak. Možda je i bolje što je bilo ovako nego da smo ušli u još jednu borbu i da izgubimo u pet setova. Idemo dalje, pre svega moramo da se odmorimo i psihološki da se povratimo, što neće biti lako", kaže Đuričić. On je istakao da su šanse oba tima sada izjednačene. "Prvo je zvezda bila u velikoj prednosti, pre početka serije, zatim smo mi posle vođstva preuzeli tu odgovornost na nas i nismo izdržali ni mi. Ostaje ta peta utakmica, mislim da u njoj nema favorita .Ja verujem u moju ekipu i verujem u plasman u finale", dodao trener 'crno-belih'. Crvena zvezda savladala je Partizan Termoelektro u tri seta u četvrtom meču plej-ofa odbojkaškog šampionata Srbije. Rezultat u mečevima je sada 2:2 i igraće se odlučujući peti meč posle kojeg će se znati finalista. Peti i odlučujući duel igra se u poenedeljak u Beogradu.
