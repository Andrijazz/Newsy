> Izvor: B92
> Datum: nedelja 8.09.2013.  
> Rubrika: sport_odbojka
> Naslov: Terzić: Sveži u četvrtfinale
> Članak:

Selektor Zoran Terzić rekao je posle plasmana odbojkaške reprezentacije Srbije u četvrtfinale EP da je dobro što će njegova ekipa imati nekoliko dana pauze.
"Imamo nekolikodana pauze, iskoreno se nadam da će to uticati na pravi način, da sveži dočekamo četvrtfinale i protivnika", rekao je Terzić posle pobede nad Poljskom u Šverinu.
Srpske odbojkašice su savladale Poljsku sa 3:1 i tako zauzele prvo mesto na tabeli Grupe D na Evropskom prvenstvu u Nemačkoj i Švajcarskoj. "Zadovoljan sam kako smo igrali, bilo je situacija i perioda igre kada nije sve funkcionisalo na najbolji mogući način, ali je puno toga bilo uslovljeno dobrom igrom Poljske, nismo osvojili nijedan lagan poen. Prva dva seta su verovatno dva najbolja seta koja smo odigrali od kako smo došli na prvenstvo", rekao je Terzić. Najefikasnija sa 24 poena u pobedi nad Poljskom Jovana Brakočević rekla je da srpska selekcija napreduje iz dana u dan. "Vratile smo se mnogo jače posle prvog poraza. Napredujemo iz dana u dan, sve smo bolje. Pauza će nam mnogo značiti da se pripremimo za narednog protivnika u četvrtfinalu", rekla je Brakočevićeva. Tehničar Maja Ognjenović kazala je da je reprezentacija Srbije "konačno proigrala". "Igramo dosta tečnije, moguće i zbog toga i što smo bile rasterećenije. Protiv Poljske je zadovoljstvo igrati, to su uvek dobre utakmice. Imaćemo dva dana pauze, više vremena za oporavak i pripremu za nastavak takmičenja", kazala je Ognjenovićeva. Milena Rašić je rekla da su Poljakinje pokazale da su ozbiljnaekipa. "Na Evropskom prvenstvu nije lako igrati protiv bilo koje ekipe, Poljakinje su ozbiljne protivnice. Ovo nam mnogo znači zbog utakmice manje i direktnog plasmana u četvrtfinale", rekla je Milena Rašić. Srbija će svoj četvrtfinalni meč igrati u sredu u Cirihu.
