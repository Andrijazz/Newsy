> Izvor: B92
> Datum: sreda 11.09.2013.  
> Rubrika: sport_odbojka
> Naslov: Terzić: Prava slika naše igre
> Članak:

Selektor srpskih odbojkašica Zoran Terzić rekao je da je prezadovoljan posle plasmana u polufinale Evropskog prvenstva u Nemačkoj i Švajcarskoj.
Evropske šampionke su u četvrtfinalu pobedile selekciju Italije sa 3:0 i u borbi za plasman u finale sastaće se sa Rusijom.
"Otprilike, kako smo se dogovorili, tako smo i igrali. Bilo je sigurno i nekih grešaka i situacija kada smo mogli bolje da odigramo. Ono što je bitno je da smo potencirali da svake sekunde vršimo pritisak, ne samo servisom, već celokupnom našom igrom, posebno u odbrani, da im ne damo lake poene i da nijednog trenutka ne budu sigurne u sebe. Doveli smo ih na kraju do toga da više nisu mogle da funkcionišu na terenu i to je prava slika kako treba da izgleda igra ovog tima", rekao je Terzić. Naš tim u polufinalu igra sa Rusijom, a taj meč igra se u petak u Berlinu. U drugom polufinalu sastaju se Belgija i Nemačka. "Imamo malo teži put. Uglavnom igramo protiv jakih reprezentacija, zvučnih imena, međutim, na to ne treba da se obaziremo. Najvažnije je da igračice budu zdrave i spremne za te utakmice, ako ih odigramo kako treba, pre svega ako psihološki uđemo u utakmicu kako treba, mislim da možemo da dobijemo svakog protivnika na ovom prvenstvu", naglasio je Terzić.
