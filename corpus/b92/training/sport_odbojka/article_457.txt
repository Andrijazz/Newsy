> Izvor: B92
> Datum: utorak 11.12.2012.  
> Rubrika: sport_odbojka
> Naslov: Nikolić: Uvek smo dobri domaćini
> Članak:

Odbojkaši Crvene zvezde na oproštaju od Lige šampiona dočekaće u sredu aktuelnog svetskog prvaka, ekipu italijanskog Trentina.
Zvezda se nalazi na poslednjem mestu u grupi C sa pet poraza, dok je Trentino prvi sa pet pobeda iz pet kola.
Trener ‘crveno-belih’ Duško Nikolić rekao je da njegov tim ne može da obeća dobar rezultat, ali nada se da će se klub predstaviti u najboljem svetlu.
"Niko ne igra da bi izgubio, uvek se ide na pobedu, takav je sport, ne može da bude nerešeno. Biće to lepa utakmica, bilo bi dobro da publika zanemari ove vremenske uslove i ispuni tribine. Očekujem da momci pruže maksimum i što bolji otpor rivalu", rekao je Nikolić na konferenciji za medije. On je dodao da je čitava ekipa Zvezde doživela neprijatnost kada je u prošlom kolu izgubila na gostujućem terenu od poljske ekipe Zaksa Kederžin sa 3:0. "Mi se uvek trudimo da ugostimo ekipe i budemo pravi domaćini. U Poljskoj smo zatekli hladan hotel, bez grejanja na minus 10. Plašio sam se da se neko ne razboli, a upravo to se dogodilo Mitiću, Periću i Vujiću. Jakovoljević ima temperaturu, svi će biti u timu, ali je pitanje je koliko će moći da igraju", rekao je Nikolić. Srednji bloker Crvene zvezde Vuk Milutinović svestan je da se prilika igranja protiv velikih timova ukazuje retko. "Svaki igrač koji dobije šansu da igra, provede makar malo vremena na terenu sigurno će dati sve od sebe. Ovakve utakmice je najlakše i najlepše igrati, jer mi nemamo nikakvu presiju, od nas se ocekuje samo da damo svoj maksimum", rekao je Milutinović. Utakmica Crvena zvezda - Trentino igra se u sredu od 20 sati u dvorani Šumice.
