> Izvor: B92
> Datum: nedelja 1.04.2012.  
> Rubrika: sport_odbojka
> Naslov: WL: Radnički - Vojvodina (19h)
> Članak:

Odbojkaši Radničkog i Vojvodine sastaju se u nedelju od 19 časova u odlučujućoj petoj utakmici polufinalne serije Viner štediše lige.
U prva četiri duela oba tima zabeležila su po dva trijumfa, pa će o prvom finalisti odlučiti majstorica u Kragujevcu.
Radnički je dobio prvu i treću utakmicu pa je u četvrtak imao prvu meč loptu za plasman u finale. Kragujevčani su čak bili na samo dva poena od finala, ali Vojvodina je uspela da slavi sa 3:2 i izbori peti meč.
"Nema tu puno priče, videli ste šta se sve događalo u prve četiri utakmice i logično je da i u majstorici očekujemo jedan dug i do kraja neizvestan meč. Odlučivaće ponovo poen, dva, kao i do sada. Važno je dobro otvoriti utakmicu, stvoriti prednost, ne samo rezultatsku, već i psihološku", rekao je trener Radničkog Dejan Matić. Sa druge strane, Novosađani su čini se napokon ponovo napravili tim koji je spreman da osvoji titulu. "Igra može i mora da se popravi, da bude kvalitetnija u svim elementima. Treba da budemo malo mirniji i koncentrisaniji, posebno u završnicama, da manje grešimo. Ponavljam, Radnički igra jako dobro, ali imamo i mi kvalitet, imamo i dobra rešenja na klupi", istakao je Nikola Salatić trener Vojvodine.
