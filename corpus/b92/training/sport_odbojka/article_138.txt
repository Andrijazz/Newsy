> Izvor: B92
> Datum: petak 4.05.2012.  
> Rubrika: sport_odbojka
> Naslov: Nikolić preuzeo odbojkaše Zvezde
> Članak:

Doskorašnji pomoćni trener odbojkaša Crvene zvezde Duško Nikolić od naredne sezone biće šef stručnog štaba ’crveno-belih’.
Nikolić je na klupi Zvezde nasledio dosadašnjeg mentora Željka Bulatovića, kojem je na kraju sezone istekao ugovor.
Bulatović je Zvezdu predvodio deset godina i za to vreme tim je osvojio tri titule šampiona Srbije, i dva trofeja u Kupu Srbije, a Nikolić je u većini njih učestvovao, ili kao igrač ili kao pomoćni trener.
Bulatović karijeru nastavlja u ruskoj Omički iz Omska, gde će biti član stručnog štaba na čijem čelu je Zoran Terzić, selektor ženske reprezentacije Srbije. Njegov naslednik, Nikolić, je karijeru završio baš u dresu Zvezde, osvajanjem titule 2008. godine, a tada je preuzeo funkciju Bulatovićevog pomoćnika, a za dobro obavljen posao nagrađen je mestom šefa stručnog štaba od naredne sezone, u kojoj će  juriti devetu titulu. Tokom igračke karijere, Nikolić je osim za Zvezdu igrao i za Mladost iz Lučana, Partizan, Milicionar, Mladi radnik, Budvansku rivijeru i belgijski Prefakses Menenu.
