> Izvor: B92
> Datum: nedelja 10.03.2013.  
> Rubrika: sport_odbojka
> Naslov: WL: Zvezda sjajna protiv Kolubare
> Članak:

Odbojkašice Crvene zvezde pobedile su Kolubaru sa 3:0 i tako došle do vođstva od 1-0 u četvrtfinalnoj seriji Wiener Städtische Lige.
Pored aktuelnih šampionki, prednost pred revanš susrete imaju Spartak, Vizura i Jedinstvo, pošto su sve ekipe iskoristile prednost domaćeg terena.
Takođe u subotu, Jedinstvo je u Užicu pobedilo TENT sa 3:0, dok je prethodnih dana Spartak istim rezultatom bio bolji od Dinama, a Vizura sa 3:2 od Železničara.
Revanš mečevi igraju se u utorak i sredu na terenima poraženih ekipa. Plasman u polufinale izboriće ekipe koje prve stignu do dve pobede. Odbojkašice Crvene zvezde su četvrtfinalnu seriju protiv Lazarevčanki počele su vrlo dobro i slavile su već posle samo 71 minuta igre u "Šumicama". Iako je početak meča nagoveštavao dosta neizvesosti, na kraju nije bilo mnogo dilema. Znao je Ratko Pavličević šta je činiti njegovom timu, da je najpre potrebno zaustaviti najiskusniju Slađanu Bulić. Onog trenutka kad su  zaustavile upravo bivšu igračicu Crvene zvezde bilo im je mnogo lakše, i pored činjenice da su domaće igrale bez Jovane Stevanović. Kolubara je šansu da meč učini zanimljivijim, pa možda i učini nešto više, propustila još u prvom setu. Vodile su Lazarevčanke sa 18:14, potom i sa 21:17. Ipak, preokret je usledio odmah, Zvezda je povela sa 22:21, a potom je rutinski odigrala završnicu za 25:23. Skoro ceo drugi period meča protekao je u egal igri. Doduše, Zvezda je povela sa 11:7, ali su gošće poenima Bulićeve i Jovanovićeve stigle do izjednačenja (11:11). Takav odnos snaga je potrajao sve do 19:19, a onda je sa dva asa Milovićeve, Zvezda došla do vođstva. U završnici istakle su se Kecmanova i Milovićeva koje su blokovima Zvezdi donosile poene, sve do 25:23. U trećem i poslednjem setu Kolubara je totalno ispala iz ritma. Gošće su dosta grešile u ovom periodu što je Zvezdi samo bio vetar u leđa kako bi utakmicu mirno privele kraju. Crvena zvezda - Kolubara 3:0 (25:23, 25:23, 25:18) Crvena zvezda: Budrović 6, Popović 9, Bjelica 15, Kecman 12, Lukić 5, Milović 9, Pušić (libero), Vojnić-Purčar 1, Čanak, Marinković, Simić, Dragutinović. Trener: Ratko Pavličević. Kolubara: Lakušić 2, Gajić 6, Brković 5, Terzić 4, Bulić 10, Jovanović 14, Zlatić (libero), Stojković, Stevanov, Jakovljević, Jegdić. Trener: Milan Sikimić. Maksimalno motivisane, željne revanša za oba ovosezonska poraza, odbojkašice Jedinstva savladale su TENT u Užicu i povele u četvrtfinalnoj seriji plej-ofa. Prva dva seta protekla su u apsolutnoj dominaciji domaćeg tima, a na idealne prijeme Kristina Češljar je sjajno razigravala Jelisavčićevu i Aleksićevu. Kad je bilo najteže, u trećem setu, stvar u svoje ruke preuzela je Vesna Tomašević-Petrić, koja je u tri seta stala na 20 poena. Jedinstvo - TENT 3:0 (25:19, 25:14, 27:25) Jedinstvo: Trivunić 5, Jelisavčić 11, Tomašević-Petrić 20, Aleksić 9, Češljar 5, Radović 4, Spasenić (libero), Sekulić, Tripković, Kutlešić, Marković (libero 2), Trajković. Trener: Saša Nedeljković. TENT: Mitrović 11, Vignjević 3, Misojčić 4, Dugić 3, Puzović 7, Stanimirović 8, Vukomanović (libero), Pilipović 3, Stevanović, Andrić 3, T. Jovičić (libero). Trener: Nikola Jerković.
