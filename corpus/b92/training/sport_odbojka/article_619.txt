> Izvor: B92
> Datum: petak 10.05.2013.  
> Rubrika: sport_odbojka
> Naslov: Juniori Srbije nastavili seriju
> Članak:

Muška juniorska odbojkaška reprezentacija zabeležila je i treću pobedu na turniru grupe D kvalifikacija za Svetsko prvenstvo u Arilju.
Srbija je u poslednjoj utakmici trećeg kola savladala Finsku sa 3:0, po setovima 25:18, 25:18 i 25:13, posle 98 minuta igre.
U ostalim mečevima kola, Španija je pobedila Slovačku sa 3:0, a Češka Hrvatsku sa 3:1. U sledećem kolu, u petak od 20 časova, naš tim igra sa Hrvatskom, koja je bez pobede.
Furiozno su izabranici Siniše Reljića počeli meč protiv Finske i poveli sa 7:1, odnosno 8:3, koliko je bilo na prvom tehničkom tajm-autu. Vratili su se Finci u meč i smanjili na 10:7, a Srbija odmah odreagovala i povela sa pet poena razlike - 13:8, pa 16:11, koliko je bilo na drugom tehničkom odmoru. Nastavili su juniori Srbije sa dobrom igrom i posle predaha i poveli sa 21:14, 23:16, da bi set okončali sa 25:18, za vođstvo od 1:0 u setovima. Početak drugog seta takođe je pripao juniorima Srbije, koji su poveli sa 5:2 i 8:3, da bi prednost uvećali na 13:9. Smanjila je Finska na 14:11, ali je na drugom tehničkom tajm-autu ponovo bilo pet poena razlike - 16:11. Održavala je Srbija razliku i vodila sa 18:13, 21:15 i 23:16, a set je završen identično kao prvi - 25:18 za 2:0 u setovima za Srbiju. Izjednačena borba se vodila na početku trećeg seta, pa je na prvom tehničkom tajm-autu bilo 8:7 za Finsku. Poveli su Finci sa 13:9, 15:12 i 16:13, koliko je bilo na drugom tehničkom odmoru, a zatim je Srbija smanjila na 17:16. Serijom 3:0, Finci stižu do 20:16, a Srbija prvo smanjuje na 21:18, a zatim i na 21:20. Usledila je igra poen za poen, da bi Finska stigla do tri set lopte, 24:21. Posle smeča, a zatim i as servisa Mihajla Stankovića, Srbija je smanjila na 24:23, a tada je Peka Lahtinen, trener Finske, zatražio 30 sekundi predaha. Uspeli su Finci da realizuju treću set loptu za 25:23 i smanjili vođstvo Srbije na 2:1 u setovima. Sve ono što su propustili u trećem setu, juniori Srbije su nadoknadili u četvrtom. Angažovanom i borbenom igrom, poveli su na početku seta sa 4:2, 6:3, pa 8:3. Još bolja igra je usledila posle prvog tehničkog tajm-auta, kada je Srbija serijom 7:2 povela sa 16:5 na drugom tehničkom odmoru. U finišu, Srbija je nastavila sa odličnom igrom do konačnih 25:13, za trijumf od 3:1. Plasman na Svetsko prvenstvo u konkurenciji juniora, koje će se odigrati od 22. avgusta do 1. septembra u Ankari i Izmiru, u Turskoj, izboriće pobednici četiri kvalifikacione grupe. Plasman na Svetsko prvenstvo do sada su izborili Turska, organizator, Italija, prvak Evrope 2012, Argentina, Brazil, Venecuela, Kina, Japan, Indija, Iran, SAD, Kanada, Meksiko, Egipat, Maroko, Ruanda i Tunis.
