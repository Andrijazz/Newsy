> Izvor: B92
> Datum: ponedeljak 29.10.2012.  
> Rubrika: sport_odbojka
> Naslov: Odbojkaši Zvezde pozivaju navijače
> Članak:

Odbojkaš Crvene zvezde Dušan Petković rekao je da se nada podršci publike u meču drugog kola Lige šampiona protiv poljskog Keđeržina.
Petković je ocenio da je Keđeržin jedan od najboljih timova u Evropi.
"Mislim da nismo razočarali protiv Trentina. Ako protiv Keđeržina ne ponovimo iste greške, možemo očekivati dobar meč. Imamo tu malu prednost, u vidu domaćeg terena i voleo bih da svakome bude teško da iz Šumica odnese bodove", rekao je korektor crveno-belih.
Zvezda je u prvom kolu poražena u Italiji od Trentina sa 3:0, a u utorak će u 20.00 igrati protiv Keđeržina. "Nisam bio srećan kada smo izvukli Poljake, ali šta je tu je, znali smo da nema lakih rivala u Ligi šampiona. Nema smisla obećavati bilo kakav rezultat, igramo bez opterećenja, nisu nam postavljeni nikakvi ciljevi u ovom takmičenju, osim dobre igre. Trudimo se da podižemo kvalitet naših partija", istakao je Petković. On je dodao da poljski klub ima "odlično pokrivene sve pozicije" i da će se, po njegovom mišljenju, plasirati medju četiri najbolja tima u Ligi šampiona ove sezone. "Dolazak Keđeržina, kao i ostalih rivala koji su u našoj grupi, je odlična prilika za ljude koji vole odbojku da gledaju kvalitetne timove. Iz Italije nosim lepa iskustva, kada smo igrali protiv Trentina, dvorana je bila ispunjena, gledaoci su napravili sjajan ambijent. Bilo bi lepo da i Zvezda može da računa na takvu podršku", zaključio je Petković. Crveno-beli se takmiče u Grupi C Lige šampiona, u kojoj posle prvog kola Trentino i Keđeržin imaju po tri boda, a francuski Tur i Zvezda su bez bodova.
