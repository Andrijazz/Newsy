> Izvor: B92
> Datum: ponedeljak 29.04.2013.  
> Rubrika: sport_odbojka
> Naslov: Desetorica odbojkaša na okupljanju
> Članak:

Srpski odbojkaši okupljanjem u beogradskom hotelu „M“ počeli su pripreme za ovogodišnje izdanje Svetske lige.
Odbojkaši će se okupljati u etapama u zavisnosti od obaveza igraća prema klubovima, odnosno mlađim selekcijama, kao i dogovora sa selektorom Igorom Kolakovićem o datumu priključenja pripremama.
Na samom okupljanju, Kolakoviću su se javili Mitić, Atanasijević, Petković, Vujić, Rašić, Lisinac, Ivović, Petrić, Mijailović i Stoilović. "Svetska liga je prvo takmičenje koje nas čeka. Zbog promene pravila teško je doći do finalnog turnira, i imamo nepogodnost što ćemo samo dva puta biti domaćini. Sistem je napravljen da bi povećao kvalitet jakih reprezentacija, a to nam pravi hendikep što ćemo teže doći do samog finiša. Posle nas čeka Evropsko prvenstvo, na kojem branimo zlato, i tu nas čeka puno obaveza i ambicija", rekao je Kolaković. Kolaković je najavio novi spisak za Evropsko prvenstvo u Danskoj i Poljskoj, a što se tiče izostanka Bojana Janića rekao je da je on još posle Olimpijskih igara najavio povlačenje iz reprezentacije.
Na Kolakovićevom spisku su: tehničari: Vlado Petković (Kaleh Mazandaran, Iran), Mihajlo Mitić (Crvena zvezda), Aleksa Brđović (Partizan) i Nikola Jovović (Fridrihshafen, Nemačka). korektori: Saša Starović (Lube Maćerata, Italija), Aleksandar Atanasijević (Skra Belhatov, Poljska), Dušan Petković (Crvena zvezda) i Milija Mrdak (Sidigas Atripalda, Italija). libera: Nikola Rosić (Fridrihshafen, Nemačka) i Filip Vujić (Crvena zvezda). blokeri: Dragan Stanković (Lube Maćerata, Italija), Marko Podraščanin (Lube Maćerata, Italija), Milan Rašić (ACH Volej, Slovenija), Srećko Lisinac (AZS Čestohova, Poljska) i Nemanja Radović (Radnički). primači: Miloš Nikić (Gubernija Nižnji Novgorod, Rusija), Nikola Kovačević (Aseko Rešovija Žešov, Poljska), Uroš Kovačević (Kaza Modena, Italija), Marko Ivović (Malije Mili Pjango Ankara, Turska), Nemanja Petrić (SIR Peruđa, Italija), Nikola Mijailović (Prefaksis Menen, Belgija) i Filip Stoilović (Crvena zvezda).
Srpski odbojkaši će 16. put igrati u renomiranom takmičenju u B grupi sa Rusijom, Italijom, Kubom, Nemačkom i Iranom. Srbija će Nemačku dočekati u dvorani "Čair" u Nišu, 29. i 30. juna, a Italiju u "Spensu", u Novom Sadu, 6. i 7. jula. U okviru prvog vikenda B grupe, Srbija će gostovati u Havani Kubi 8. i 9. juna. Tokom drugog vikenda, Srbija će igrati sa Rusijom u Kalinjingradu 14. i 15. juna, dok će u okviru trećeg vikenda gostovati Iranu 21. i 23. juna. U ovogodišnjem izdanju Svetske lige igraće 18 reprezentacija podeljenih u tri grupe, a odigraće se pet vikenda po jednokružnom bod sistemu. Finalni turnir će se odigrati od 17. do 21. jula u Mar del Plati, u Argentini. Plasman na završni turnir, pored organiozatora, Argentine, izboriće po dve reprezentacije iz A i B grupe, kao i pobednik C grupe. Na finalnom turniru će igrati šest selekcija podeljenih u dve grupe.
