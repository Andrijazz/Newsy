> Izvor: B92
> Datum: petak 13.09.2013.  
> Rubrika: sport_odbojka
> Naslov: EP: Srbija loša, Rusija u finalu
> Članak:

Srpske odbojkašice nisu uspele da se plasiraju u finale Evropskog prvenstva, čiji domaćini su Nemačka i Švajcarska, pošto su poražene od Rusije sa 3:0.
Ruskinje su do trijumfa došle sa 25:23, 25:19, 25:12, posle jednog sata i 11 minuta igre.
Izabranice Zorana Terzića tako su ostale bez šanse da brane titulu osvojenu pre dve godine u Beogradu, pa će u subotu od 17 časova igrati za treće mesto sa Belgijom. U finalu će se sastati Rusija i Nemačka.
Srpske odbojkašice su u polufinalu sa Rusijom prikazale bledu partiju i nijednog trenutka nisu uspele da priprete svojim rivalkama. U prvom setu su se koliko-toliko držale, a od tada im Ruskinje nisu dale ni najmanju šansu da im se približe. Najbolja među našim odbojkašicama bila je Jovana Brakočević sa 16 poena, Jelena Nikolić je dodala devet, a Milena Rašić sa šest. Ruskinje je predvodila Tatijana Košeleva, jedan manje je imala Julija Morozova, a po deset Aleksandra Pasijnkova, Natalija Območaeva i Anastasja Šlijahovaja. Tok meča: Ruskinje su odmah krenule ofanzivno i posle 1:1 osvojile naredna četiri poena (5:1). Ruske igračice su vršile veliki pritisak na našim primačima i bile su odlične u odbrani, pa su na prvom tehničkom tajm-autu vodile sa 8:5. Naše odbojkašice su potom zaigrale mnogo agresivnije, uhvatile Ruskinje u raskoraku i prišle na 10:9, a vrlo brzo i izjednačenja (12:12), a potom i vođstva (14:13). Od tada se igralo poen za poen, do grešaka srpskih odbojkašica, kada su Ruskinje došle do plus tri (21:18).
Srbija je uspela da uhvati prikjučak, stigavši do 22:21, posle čega je usledio ruski tajm-aut, a zatim su Ruskinje brzo stigle do seta rezultatom 25:23, za 26 minuta igre. U istom ritmu Ruskinje su nastavile i u drugom setu i samo su povećavale prednost, do maksimalnih plus sedam u dotadašnjem delu meča (15:8). Iako su naše odbojkašice nagoveštavale da mogu do prekreta, selekcija Rusije im to nije dozvolila i posle nekoliko minuta stigla je do 21:13. Evropske šampionke prišle su na šest poena zaostatka, ali su Ruskinje vrlo brzo došle do meč lopte (24:17). Prve dve izabranice Zorana Terzića su odbranile, ali treću nisu, pa je Rusija povela sa 2:0 u setovima sa 25:19. Ruskinje su odlično ušle i u treći set i nisu dale našem timu ni šansu da im se približi. Samo su povećavale prednost, u jednom trenutku su imale i devet poena prednosti (13:4) i tako naterale Terzića da vrši izmene. Priliku su dobile Bjelica i Veljkovićeva, to je donelo nekoliko poena timu Srbije, ali ništa više od toga, pa su Ruskinje dominantno nastavile, dobile treći set sa 25:12 i zasluženo se plasirale u finale.
