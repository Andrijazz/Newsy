> Izvor: B92
> Datum: petak 4.05.2012.  
> Rubrika: sport_odbojka
> Naslov: Kolaković: U London iz Sofije
> Članak:

Selektor srpskih odbojkaša Igor Kolaković rekao je da njegov tim želi na Olimpijske igre u Londonu već sa turnira u Sofiji.
Kolaković je rekao da evropski šampioni u Bugarskoj neće kalkulisati i razmišljati o narednoj šansi za London, koju bi naši odbojkaši mogli da imaju u Japanu.
"Nismo imali puno vremena za pripreme, ali svakako da idemo u Bugarsku sa razmišljanjem da tamo možemo da izborimo direktan plasman na Olimpijske igre. Očekujem da igrači daju sve od sebe, da poštujemo svaku loptu, svaki set i da ne razmišljamo o drugim i trećim šansama. To je jedini put i bez obzira na težinu turnira uveren sam da ćemo dati sve od sebe da napravimo željeni rezultat", rekao je Kolaković. Kapiten nacionalnog tima Bojan Janić istakao je da će se igrači boriti iz meča u meč i pokušati da se ne opterećuju konačnim rezultatom. "Želja nam je da budemo prvi i plasiramo se na Olimpijske igre. Biće teško, skupili smo se pre četiri nedelje, obavili dosta posla, neki igrači su došli ranije, neki kasnije, neki spremniji, neki manje. Idemo da se borimo iz meča u meč, da ne razmišljamo o krajnjem rezultatu i nadamo se najboljem", poručio je Janić. Dragan Stanković je zajedno sa Markom Podraščaninom poslednji završio sezonu, ali došao je veoma motivisan, kao šampion Italije.
"U dobroj smo takmičarskoj formi, ovde smo dodali malo fizičku spremu i očekujem da se narednih dana uigramo sa ekipom i nekim igračima sa kojima ranije nismo imali prilike da igramo", rekao je Stanković. Selektor Kolaković najavio je da će spisak putnika za Sofiju saopštiti u nedelju, dan pre polaska u glavni grad Bugarske. Srbija će igrati u A grupi turnira sa Bugarskom, Španijom i Slovenijom, dok će u B grupi igrati Italija, Nemačka, Finska i Slovačka. Prvi meč Srbija će 9. maja protiv Bugarske od 19.45 časova po našem vremenu, dan kasnije sledi duel sa Španijom od 16.30, a poslednji rival biće 11. maja selekcija Slovenije 13.30. Plasman na Olimpijske igre u Londonu izboriće samo pobednik turnira. Bojan Janić je bio gost B92 i intervju sa njim možete da pročitate u rubrici .
