> Izvor: B92
> Datum: četvrtak 5.04.2012.  
> Rubrika: sport_odbojka
> Naslov: WL: Crvena zvezda - Vojvodina (18h)
> Članak:

Prva finalna utakmica Wiener Städtische lige za odbojkaše, između Crvene zvezde i Vojvodine, igra se od 18 časova u dvorani Sportskog centra „Šumice“.
Beogradski ’crveno-beli’ su zahvaljujući prvom mestu u regularnom delu sezone izborili prednost domaćeg parketa.
Druga utakmica igra se takođe u „Šumicama“ u nedelju u isto vreme, pre selidbe u Novi Sad, gde je treći meč zakazan za četvrtak, 12. april.
Eventualni četvrti meč biće odigran takođe u Novom Sadu, dok bi moguća majstorica bila na programu 19. aprila u Beogradu. "Bilo bi lepo da pored Superkupa osvojimo i titulu, ali do nje moramo mi sami da dođemo igrama na terenu. Neće nam je niko pokloniti. Sve što je do sada bilo moramo da zaboravimo i okrenemo se ovome što nas sada očekuje. Ekipe su dosta ujednačene, ali iskustvo je ipak na strani Vojvodine jer imaju Andirju Gerića", rekao je kapiten Crvene zvezde Mihajlo Mitić. Posle osvojenog Kupa, odbojkaši Vojvodine žele trofej i u prvenstvu. "Posle iscrpljujućih mečeva u polufinalu smo pokušali ekspresno da se odmorimo i sve raspoložive snage usmerimo ka finalu. Kada smo već došli u situaciju da se borimo za duplu krunu, učinićemo sve da to i ostvarimo", rekao je trener Novosađana Nikola Salatić.
Zanimljivo je da će se beogradski i novosadski  boriti prvi put za titulu još od sezone 1997/1998, kada je Vojvodina slavila. Zvezda će igrati za svoju osmu titulu, prvu od 2008, a Vojvodina za 14. Novosađani su, inače, svoju poslednju titulu osvojili pre tačno pet godina, a upravo izabranici Željka Bulatovića su ih godinu dana kasnije nasledili na mestu šampiona. I Zvezda i Vojvodina su do plasmana u finale došle posle pet utakmica u polufinalnoj seriji, a u obe su viđeni sjajni preokreti. Beograđani su gubili sa 2-0 u seriji od Partizana, a na kraju su slavili, dok je u seriji sa Novosađanima, Radnički imao prednost od 2-1, čak i vođstvo od 2:0 u petoj utakmici, ali je Vojvodina prošla dalje. Dan pre muškaraca, u sredu, počinje i finalna serija za odbojkašice u kojoj će se za titulu boriti Crvena zvezda i Spartak. Prvi meč na programu je u "Šumicama" od 18 časova, drugi na istom mestu u subotu od 20, dok se serija naredne srede, 11. aprila, seli u Suboticu.
