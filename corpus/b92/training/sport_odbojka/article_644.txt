> Izvor: B92
> Datum: subota 8.06.2013.  
> Rubrika: sport_odbojka
> Naslov: SL: Srbija odlično počela na Kubi
> Članak:

Odbojkaška reprezentacija Srbije pobedom je počela takmičenje u Svetskoj ligi, savladala je Kubu sa 3:1 (25:17, 25:21, 21:25, 25:20) na gostovanju.
Selektor Igor Kolaković zadovoljan je igrom svojih izabranika pred 10.000 navijača u Sijudad Deportivo dvorani u Havani.
"Ovo je veoma važna pobeda za nas. Prvo, zato što je prva utakmica u Svetskoj ligi, a onda i zato što smo pobedili u Havani pred prepunim gledalištem. Nije bilo lako, uprkos onome što rezultat pokazuje", rekao je Kolaković posle meča.
Srbiju je predvodio Aleksandar Atanasijević sa 23 poena, dok je 21 osvojio Nikola Kovačević. Najbolji kod domaćina bili su Jordan Biset i Lasaro Fundora sa po 13 poena. Srbija drugu utakmicu protiv Kube igra u nedelju rano ujutru po srednjeevropskom vremenu, od 02.40, takođe u Havani. "Drugi meč je nova priča. Biće mnogo teže nego sada. Ovaj mladi tim Kube ima neki pritisak pred svojim navijačima, a očekujem da će biti manji, i očekujem težak meč", rekao je Kolaković. Početak prvog meča meča doneo je vođstvo Srbije od 2:0 i 3:1, da bi Kuba povela sa 4:3, a Srbija sa dva vezana poena stigla do 5:4, odnosno 8:7 na prvom tehničkom tajm-autu. Igralo se zatim poen za poen do 11:11, kada je Srbija serijom 6:0 stigla do nedostižnih 17:11. Smanjili su Kubanci na 17:13 i 18:14, ali je Srbija sa nova tri poena povela sa 21:14. Imala je Srbija sedam set lopti, 24:17, a već prvu je realizovao Marko Ivović, debitant u reprezentaciji Srbije, as servisom za konačnih 25:17 i vođstvo od 1:0 u setovima. I u drugom setu je Srbija povela sa 2:0, pa 4:2, da bi Kuba izjednačila na 4:4 i od tada se igralo poen za poen. Na prvom tehničkom odmoru bilo je 8:7 za Kubu, da bi zatim Srbija povela sa 9:8, pa 11:9 i 14:10, kada je selektor Kube, Blekvud zatražio tajm-aut. Na drugom tethičkom tajm-autu bilo je 16:12 za Srbiju, a potom i 17:13. Smanjila je Kuba na 17:15, a Srbija sa dva uzastopna poena stigla do četiri poena prednosti, 19:15. Imala je Srbija četri set lopte, 24:20 i iskoristila je drugu za konačnih 25:21 i vođstvo od 2:0 u setovima. Srbija je odlično počela i treći set i povela sa 3:1, 7:3, pa 8:5, koliko je bilo na prvom tehničkom tajm-autu. Usledila je neverovatna serija Kubanaca od 6:0 i vođstvo od 11:8, pa 14:10 i 16:12 na drugom tehničkom odmoru. Vodila je Kuba sa 18:12 i 19:13, pa 21:15, da bi Srbija smanjila na 21:18, odnosno 21:19 posle tajm - auta Kube. Ipak, Kubanci su stigli do četiri set lopte, 24:20 i iskoristili su drugu za 25:21 i 2:1 u setovima za Srbiju. Kuba je povela na početku četvrtog seta sa 2:0, a Srbija odmah izjednačila, da bi se potom igralo poen za poen. Vodila je Srbija sa 8:7, pa 9:7. Izejdnačila je Kuba na 9:9, a Srbija zatim povela sa 11:9, pa 13:10 i 17:11. Povela je Srbija sa 19:12, kada je Blekvud iskoristio i drugi tajm-aut. Vodila je Srbija sa 20:13, a Kubanci smanjili na 20:15. Čak sedam meč lopti je imala Srbija - 24:17, a pošto nije realizovala prve tri, Kolaković je zatražio tajm - aut. Iskorsitila je Srbija četvrtu meč loptu za konačnih 25:20 i trijumf od 3:1. Pobede u prvim mečevima ostvarili su još Rusija i Italija u našoj grupi, Brazil, Argentina i Bugarska u grupi A, a Kanada u grupi C.
