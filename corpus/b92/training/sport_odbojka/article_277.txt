> Izvor: B92
> Datum: nedelja 24.06.2012.  
> Rubrika: sport_odbojka
> Naslov: Odbojkašice se oprostile pobedom
> Članak:

Odbojkašice Srbije ostvarile su prvu pobedu u trećem vikendu Gran prija na Tajlandu, pošto su bile bolje od Argentine 3:0 (25:16, 25:22, 26:24).
Najbefikasnija u srpskom timu bila je Bjelica sa 15 osvojenih poena, 12 je osvojila Maleševićeva, a 11 Vesovićeva. Najbolja u Argentini bila je Fresko sa 12 poena.
Bilans srpskih odbojkašica na kraju Gran prija iznosi tri pobede i šest poraza, dok je Argentina uz Kineski Tajpehjedina završila takmičenje bez pobede (svih devet poraza).
Podmlađena reprezentacija Srbije, ipak, se pobedom oprostila od 20. izdanja Gran pri takmičenja u kojem je učestvovalo 16 selekcija. Posle poraza od Amerikanki i reprezentacije Tajlanda u prethodna dva dana, oslabljeni tim koji je igrao u Bangkoku, uspeo je da da savlada sve teškoće sa kojim se suočavao i bar donekle opravda rejting koji srpska ženska odbojka uživa u svetu. Da bi opravdala ulogu apsolutnog favorita u duelu sa Argentinom srpskim odbojkašicama bilo je potrebno 76 minuta. Utakmica je trajala nešto duže nego što se očekivalo jer su Argentinke uložile maksimum truda ne bi li ostvarile bar jednu pobedu u ovogodišnjem ciklusu. Na njihovu žalost želja im se nije ostvarila jer je i Srbija želela isto. Na finalnom turniru 20. Gran prija, koji će biti održan od 27. juna do 6. jula u Ningbou (Kina), učestvovaće šest reprezentacija. Kina kao domaćin i pet najuspešnijih posle tri odigrana vikenda. To su za sada SAD, Turska i Tajland. Srbija: Lazarević, Živković (4), Malešević (12), Molnar, Vesović (11), Bjelica (15), Ninković (7), Stevanović (6), Starović, Blagojević i Mihajlović. Argentina: Gaido, Fernandes (6), Nižetić (6), Fresko (12), Riso, Sosa (7), Boskaći (4), Karloto, Buskets (6), Kuratola i Kastiljone (3).
