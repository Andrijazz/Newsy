> Izvor: B92
> Datum: petak 14.06.2013.  
> Rubrika: sport_odbojka
> Naslov: Kolaković: Uopšte nisam zadovoljan
> Članak:

Selektor odbojkaša Srbije Igor Kolaković rekao je da nije zadovoljan igrom ekipe u porazu od Rusije u prvoj utakmici drugog vikenda Svetske lige 
od Rusije.
"Što se naše igre tiče, utakmica kao da nam se završila posle prvog seta u kom smo uspeli da uspostavimo ravnotežu igre, pre svega u odbrani servisa. Posle toga smo pali u prijemu na šta su se nadovezale loše situacije u napadu. Druga dva seta smo poprilično loše odigrali i kompletno gledano ne možemo da budemo zadovoljni", 
rekao je Kolaković.
Odbojkaši Srbije izgubili su u prvoj utakmici drugog vikenda Svetske lige od Rusije sa 3:0, a Kolaković je rekao da nema velike razlike između ekipa. "Analiziraćemo ovaj meč i igrači će videti da ne postoji tolika razlika u kvalitetu. Moramo da popravimo neke elementarne stvari, kao što su servis i prijem. Ne smemo da uđemo u kontraritam i pričamo o nekim drugim stvarima kada naša igra ne funkcioniše", dodao je selektor Srbije. Srednji bloker reprezentacije Srbije Marko Podraščanin istakao je da je prekretnica današnjeg duela bio prvi set, koji su "orlovi" izgubili nakon preokreta Rusije. "Ne znam da li je put ostavio traga na nas ili smo bili previše opušteni, ali smo odigrali neuporedivo slabije nego na Kubi. Da smo dobili prvi set ko zna šta bi bilo. Prvenstveno treba da popravimo prijem i uz malo više energije u subotu možemo da se nadamo boljem rezultatu", rekao je Podraščanin. Reprezentacija Srbije odigraće u subotu od 17.00 drugi meč protiv Rusije.
