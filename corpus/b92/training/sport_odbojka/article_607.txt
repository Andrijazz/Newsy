> Izvor: B92
> Datum: petak 26.04.2013.  
> Rubrika: sport_odbojka
> Naslov: Titula Zvezdi, savršena sezona OKCZ
> Članak:

Odbojkašice Crvene zvezde osvojile su titulu šampiona Srbije pobedom u majstorici nad ekipom Spartaka 3:1 (19:25, 25:14, 25:20, 25:14).
Crveno-bele su tako za 103 minuta stigle do 27. titule šampiona, četvrte u nizu.
Odbojkaški klub Crvena zvezda tako je okončao savršenu sezonu, u kojoj je osvojio svih pet trofeja – triplu krunu u muškoj i duplu krunu u ženskoj konkurenciji, gde nema superkupa. Do sada to nije uspelo nikome.
Za razliku od muškaraca, koji su za godinu dana na domaćoj sceni doživeli samo jedan poraz, devojke su izgubile tri puta. Zanimljivo je da je u obe konkurenciji beogradski klub gubio od Spartaka (jedini neuspeh muškaraca i dva poraza devojaka u plej ofu), a jednu pobedu nad ženskom ekipom izborilo je i Jedinstvo. Zvezdin ženski tim je već dvaput u istoriji osvajao po 4 uzastopne titule, poslednji put je niz trajao od sezone 1968/69 do 1971/72. U poslednje četiri godine Zvezdi je pripalo svih osam trofeja. Subotičanke su priliku za prvi naslov propustile na svom terenu u četvrtoj utakmici, ali su i u pretom meču dobile prvi set.
Od samog starta Spartak je igrao odlično, brzo stekao 6 poena prednosti i dobio set upravo tom razlikom - 19:25. Zvezda se odmah probudila, povela sa 8:2, 10:3, pa 18:11, posle čega su rutinski stigle do izjednačenja - 25:14. U trećem setu Zvezda je pobegla u dva navrata na pet poena, ali se Spartak vratio do 18:16 i ponovo 21:19. Završnica je pripala domaćem timu - 25:20. Do sredine četvrtog seta Spartak se držao, ali je razlika počela da raste pred drugi tehnički tajm-aut, a posle njega otpor je potpuno stao do nedostižnih 21:9. Set je završen rezultatom 25:13. Meč je prošao bez televizijskog prenosa, jer je vlasnik prava u tom terminu imao druge sadržaje.
