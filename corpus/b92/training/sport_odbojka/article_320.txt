> Izvor: B92
> Datum: utorak 17.07.2012.  
> Rubrika: sport_odbojka
> Naslov: Terzić: Neće zavisiti samo od nas
> Članak:

Selektor ženske odbojkaške reprezentacije Srbije Zoran Terzić rekao je da njegov tim na Olimpijskim igrama u Londonu želi da pruži maksimum.
Terzić je dodao da će krajnji plasman u velikoj meri zavisiti i od rivalki.
"Igramo u grupi u kojoj definitivno ni na jednoj utakmici nismo favoriti. Ekipe su po rejtingu i sastavu tu negde, neke malo iznad nas, i teško je definisati cilj, a da ne bude neuspeh. Najvažnije je da probamo da idemo iz meča u meč, korak po korak, a dokle ćemo stići ne zavisi samo od nas".
"Ja se iskreno nadam da ćemo ovoga puta pružiti naš makismimum, što u Pekingu nije bio slučaj", rekao je Terzić Tanjugu posle jednog od poslednjih treninga uoči polaska u glavni grad Velike Britanije. On je dodao da su devojke poslednjih dana vredno radile, iako je dobru atmosferu poremetila situacija sa povredama Jovane Brakočević i Tijane Malešević. "Najzad smo imali jedan period da treniramo, bez putovanja, utakmica i dobro smo ga iskoristili, da se oporavimo, popravimo neke stvari u igri i da tamo odigramo najbolje što možemo", istakao je Terzić.
Prema njegovim rečima, povrede Brakočević i Malešević su otežale situaciju, ali kako je naveo, one će sigurno biti u timu za London. "Putovaće i igraće, u to nema sumnje. E, sad, koliko će taj oporavak biti dugačak, koliko će biti spremne, to je u ovom trenutku teško reći". Terzić je rekao da nema dilema oko konačnog sastava. "Opet povrede remete taj plan, ali 12-13 igračica se zna, to su one koje su ponele najveći teret ovog leta i tu neće biti pomeranja. Znamo šta nas čeka u Londonu, nema nekog uzbuđenja, jer su većini od nas ovo druge Igre. Prošli put u Pekingu devojke su više razmišljale o propratnim stvarima, šta će biti u selu, koga će tamo da sretnu itd. Sada su koncentrisane na ono na šta i treba da budu, na same utakmice i to je najvažnije", zaključio je Terzić. Odbojkašice Srbije će na Olimpijskim igrama igrati u B grupi zajedno sa selekcijama Kine, Južne Koreje, Turske, SAD i Brazila, a plasman u četvrtfinale izboriće po četiri tima iz obe grupe.
