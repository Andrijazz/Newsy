> Izvor: B92
> Datum: sreda 11.04.2012.  
> Rubrika: sport_odbojka
> Naslov: Đerisilo u timu za Gran Pri
> Članak:

Selektor srpskih odbojkašica Zoran Terzić saopštio je širi spisak od 20 igračica za ovogodišnje izdanje Gran Prija, a na njemu se nalazi i Ivana Đerisilo.
Đerisilo već dugo nije igrala za naš nacionalni tim, a nije se našla ni na spisku igračica na koje selektor računa za kvalifikacije za Olimpijske igre u Londonu.
Pre godinu i po dana Đerisilo je rekla da je razlog njenog neigranja za reprezentaciju upravo Terzić, a tada je kao razlog istakla svoju lošu igru pored njega i nepoštovanja nje kao osobe. Na spisku su:tehničari: Maja Ognjenović (Modena), Ana Antonijević (Kan) i Bojana Živković (Volero Cirih). korektori: Jovana Brakočević (JT Marvelous), Sanja Starović (Rabita Baku) i Ana Bjelica (Crvena zvezda). libera: Suzana Ćebić (Zul) i Silvija Popović (Rabita Baku). blokeri: Nataša Krsmanović (Rabita Baku), Milena Rašić (Kan), Nađa Ninković (Volero Cirih), Stefana Veljković (Asistel Novara) i Jovana Stevanović (Crvena zvezda). primači: Jelena Nikolić (Vakifbank Istanbul), Brižitka Molnar (NEC Redrokets), Jovana Vesović (Konstanca), Tijana Malešević (Volero Cirih), Ivana Đerisilo (Urbino), Ana Lazarević (Vizura) i Jelena Blagojević (Urbino). Takmičenje u Gran Priju sastoji se od tri vikenda i finalnog turnira. Srpske odbojkašice će tokom prvog vikenda, od 8. do 10. juna, igrati u Lođu, u Poljskoj, sa Poljskom, Italijom i Brazilom. Selekcija Srbije drugi put u istoriji igraće na tom takmičenju, a prvi put u istoriji će biti organizator turnira drugog vikenda. Srbija će biti domaćin turnira drugog vikenda, od 15. do 17. juna, a pored Srbije u dvorani "Pionir" u Beogradu igraće Kuba, Turska i Argentina. Seniorke Srbije će tokom trećeg vikenda, od 22. do 24. juna igrati u Bangkoku, sa domaćinom turnira Tajlandom, SAD i Argentinom. 16. učesnik jubilarnog Gran Prija biće pobednik dvomeča Alžir - Kineski Tajpeh, koji će se odigrati 27. i 28. aprila u Oranu, u Alžiru. Alžir će zameniti Keniju, kao predstavnik Afrike, a ukupni pobednik, posle dva odigrana meča, igraće u Gran Priju. Ningbo će treći put u istoriji biti domaćin finalnog turnira, od 27. juna do 1. jula. Pored domaćina, Kine, na finalnom turniru će igrati i pet najuspešnijih reprezentacija po završetku trećeg vikenda. Šest selekcija će biti svrstane u dve grupe, a po dve najbolje će izboriti plasman u polufinale.
