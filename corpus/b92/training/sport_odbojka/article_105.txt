> Izvor: B92
> Datum: nedelja 8.04.2012.  
> Rubrika: sport_odbojka
> Naslov: Zvezda za meč loptu, Voša za brejk
> Članak:

Odbojkaši Crvene zvezde i Vojvodine u nedelju od 18 časova u dvorani Sportskog centra “Šumice” igraju drugi meč finalne serije Wiener Städtische lige.
Beogradski ‘crveno-beli’ trenutno vode sa 1-0 u seriji, pošto su u četvrtak, u prvoj utakmici finala, slavili sa 3:0 u setovima.
"Bili smo izuzetno koncentrisani tokom prvog meča i strpljivi do samog kraja. Mislim da je prvi set odlučio pobednika. Dobili smo ga na razliku, pošto smo spasili nekoliko set lopti i posle toga je psihološka prednost prešla na našu stranu", rekao je Lazar Koprivica, jedan od najboljih igrača Zvezde ove sezone. Bivši juniorski reprezentativac Srbije pozvao je publiku da dođe u što većem broju u "Šumice". "Imali smo sjajnu podršku u prvom meču i atmosfera je bila baš onakva kakvu smo priželjkivali. Voleo bih i zbog naših najvernijih navijača da ove sezone titulu vratimo u naše vitrine", dodao je Koprivica. Ono što nisu uspeli u prvoj utakmici finala plej-ofa, prvotimci Vojvodine pokušaće da ostvare u drugom beogradskom duelu sa Crvenom zvezdom. To je brejk, a samim tim i izjednačenje u seriji, koje im donosi garantovana dva meča u Novom Sadu. "Dobro smo počeli prvi meč, ali smo ga završili bez dovoljno borbe, želje i volje, kao da nismo bili na terenu. Tu smo pokvarili utisak, a kada se pogleda statistika, to je bila kvalitetna utakmica. Nama je u završnicama nedostajala koncentracija, sigurnost, upornost i veća hrabrost. Time smo dobijali utakmice u polufinalu, posebno petu u Kragujevcu", rekao je Marko Ivović, prvi napadač Vojvodine. Posle nedelje utakmice, finalna serija se narednog četvrtka seli u Novi Sad.
