> Izvor: B92
> Datum: utorak 30.10.2012.  
> Rubrika: sport_odbojka
> Naslov: LŠ: Zvezdašice u Poljskoj
> Članak:

Kapiten odbojkašica Crvene zvezde Ana Bjelica obećala je da će se njen tim boriti i dati maksimum u meču 2. kola Lige šampiona protiv poljske Fakro Mušine.
Igračice i stručni štab Crvene zvezde dobro poznaju protivnika, jer poljski tim već treću sezonu zaredom igra u grupi sa srpskim šampionkama.
"Teško izlazimo na kraj sa njihovim srednjacima, prošle godine nismo uspele da zaustavimo ni korektora, a važan je podatak da smo mi tada imali prilično iskusniji tim."
"Sada zaista ne mogu da dam bilo kakve prognoze. Mogu samo da obećam da ćemo se boriti i dati 120 odsto svojih mogućnosti. Kada tako odigramo niko nam ništa ne može zameriti, čak i kada gubimo", rekla je Bjelica. Crveno-bele su prošle sezone osvojile samo jedan set protiv poljskog predstavnika. "Izgleda da žreb baš voli da nas ukršta kad treću godinu igramo protiv njih. Ipak, u našem slučaju to uopšte nije olakšavajuća okolnost, jer smo u ranijim mečevima protiv Mušine imale loše rezultate. Nikako nam ne odgovara njihov sistem igre. Radi se o vrlo kvalitetnom timu, iako su menjali sastav u odnosu na prošlu godinu, ponovo su jaki i daleko iskusniji od naše ekipe" istakla je Bjelica. U prvom kolu crveno-bele su u Šumicama izgubile od Lokomotive iz Bakua sa 3:2, dok je istim rezultatom Fakro Mušina poražena u Moskvi od Dinama. Utakmica Fakro Mušina - Crvena zvezda igra se od 18 sati u Poljskoj.
