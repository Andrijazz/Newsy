> Izvor: B92
> Datum: utorak 29.05.2012.  
> Rubrika: sport_odbojka
> Naslov: Bez nameštanja na Japan – Srbija
> Članak:

Svetska odbojkaška federacija odbacila je navode Tajlanda da je u meču poslednjeg kola kvalifikacija žena za OI bilo nameštanja u duelu između Srbije i Japana.
Srbija je pobedila u tom meču u nedelju u Tokiju sa 3:2 posle preokreta, a takav rezultat je omogućio da se obe ekipe nađu na turniru u Londonu.
Ishod meča nije odgovarao Tajlandu, koji bi u slučaju bilo kog drugog rezultata prvi put učestvovao sa ženskim timom na Igrama.
FIVB je saopštila da je kontrolni komitet istražio navode tajlandske federacije, ali da je utvrdio da nije bilo nepravilnosti, tj. da meč nije bio namešten.
