> Izvor: B92
> Datum: petak 29.06.2012.  
> Rubrika: sport_odbojka
> Naslov: Kolaković: Prvo četvrtfinale
> Članak:

Selektor muške odbojkaške reprezentacije Srbije Igor Kolaković rekao je da je jako teško davati bilo kakve prognoze uoči Olimpijskih igara u Londonu.
On smatra da plasman u četvrtfinale, za početak, zvuči kao realna ambicija.
"Za nas je veliki uspeh da se nalazimo među 12 najboljih reprezentacija na svetu i mislim da je to dobra polazna osnova. Interesuje nas četvrtfinale i eventualni prolaz u borbu za medalje. Svaka druga obećanja bila bi nerealna, jer nemamo iskustvo, ali imamo ambiciju i volju".
On je dodao da će srpskom timu biti potreban kontinuitet dobrih igara za prolazak u drugu fazu takmičenja. "U odnosu na prethodnu generaciju ova reprezentacija je stabilnija kada je kolektiv u pitanju, nemamo vedete, momci su toga svesni i odlično nadopunjuju jedni druge. Tako je bilo na kvalifkacionom turniru u Japanu, a verujem da će ta atmosfera da se produži i na olimpijski turnir", poručio je Kolaković. Srbija će na Olimpijskim igrama igrati u B grupi sa Brazilom, Rusijom, SAD, Nemačkom i Tunisom, a plasman u četvrtfinale izboriće najbolje četiri selekcije.
