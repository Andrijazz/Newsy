> Izvor: B92
> Datum: utorak 17.01.2012.  
> Rubrika: sport_odbojka
> Naslov: LŠ: Šesti poraz odbojkašica Zvezde
> Članak:

Odbojkašice Crvene zvezde porazom su završile učešće u Ligi šampiona.
"Crveno-bele" su u Beogradu, u poslednjem šestom kolu E grupe, izgubile od poljske ekipe Fakro Mušina sa 3:1 (25:15, 25:15, 24:26, 25:17).
Utakmica je odigrana u dvorani "Šumice" pred oko 2.000 gledalaca, a sudili su Filip Verk (Francuska) i Nikos Evgeniju (Kipar).
Crvena zvezda nije uspela da izbegne šesti poraz u elitnom klupskom takmičenju. Pružile su izabranice trenera Ratka Pavličevića snažan otpor favorizovanoj Fakro Mušini, ali to je bilo dovoljno samo za osvajanje drugog seta u ovogodišnjem izdanju Lige šampiona. Odbojkašice "crveno-belih" će u nastavku sezone igrati u čelendž rundi Kupa CEV, drugog po snazi klupskog takmičenja. Njihov protivnik biće poznat nakon četvrtfinalnih mečeva u Kupu CEV, a utakmice čelendž runde na programu su 17. februara i 2. marta. Rezultati poslednjeg 6. kola E grupe Lige šampiona: Crvena zvezda - Fakro Mušina 1:3 (15:25, 15:25, 26:24, 17:25) Dinamo Moskva - Skavolini 3:0 (26:24, 25:18, 25:20) Tabela: Dinamo Moskva 13 bodova, Skavolini 12, Fakro Mušina 11, Crvena zvezda 0
