> Izvor: B92
> Datum: sreda 23.05.2012.  
> Rubrika: sport_odbojka
> Naslov: OI: Odlična igra i pobeda Srbije
> Članak:

Odbojkašice Srbije pobedile su Kubu sa 3:0 (25:21, 25:23, 25:19) u četvrtom kolu kvalifikacija za Olimpijske igre u Londonu.
Sledi dan pauze, a naša selekcija naredni meč igra u petak sa prvoplasiranom Rusijom.
Ekipa Zorana Terzića sa Kubom je pružila najbolju partiju u dosadašnjem toku turnira u Tokiju, manje oscilacije viđene su jedino polovinom drugog seta, ali je Srbija u ostatku meča bila superiorna i zasluženo je slavila.
Naše odbojkašice bolje su počele meč i stvorile su tri poena viška, ali su se Kubanke veoma brzo vratile u igru (13:13). Ipak, na drugom tehničkom tajm-autu Srbija je imala dva poena prednosti, a posle bloka Maleševićeve naš tim prvi put je stekao četiri poena prednosti (19:15). Odlićnim servisom Veljkovićeve Srbija je stigla do 22:17, pa je bez većih problema privela prvi set kraju - 25:21.
Maja Ognjenović je odličnim servisima donela tri poena suficita Srbiji već na startu drugog seta, a u istom stilu nastavilo se i u narednom periodu. Naše odbojkašice bile su sjajne u odbrani, nisu davale Kubankama da vežu nekoliko poena, a posle  Ognjenovićeve bilo je 16:10 na drugom tehničkom tajm-autu. Usledio je veliki pad u igri Srbije, i Kubanke su zaigrale bolje i na kratko poremetile prijem rivalki, pa su uspele da smanje na 17:16. Brakočevićeva je sa nekoliko mudrih poteza održala Srbiju u vođstvu, sigurna je bila je i Stefana Veljković, pa su naše zadržale prednosti i okončale set poenom Nataše Krsmanović - 25:23. Ispostavilo se da su Kubanke u drugom setu bile najbliže osvajanju seta, pošto je ekipa Zorana Terzića odigrala briljantno treći set. Servis je odlično funkcionisao, prednost od tri poena stvorena je pre drugog tehničkog tajm-auta, a u završnici seta samo je povećana. Meč je okončan napadom Vesovićeve za konačnih 25:19 i 3-0 u setovima.
Najbolje u našem timu bile su Jovana Brakočević i Nataša Krsmanović sa po 11 osvojenih poena, Tijana Malešević i Stefana Veljković osvojile su po 9, a Maja Ognjenović 7. Kvalifikacije za OI, četvrto kolo: Rusija - Peru 3:0 (25:17, 25:16, 25:9) Tajland - Kineski Tajpeh 3:0 (25:16, 25:18, 25:20) Srbija - Kuba 3:0 (25:21, 25:23, 25:19) Južna Koreja - Japan (25:18, 22:25, 25:17, 25:13) Tabela: 1. Rusija 4-0 (12:0) 12 2. Japan 3-1 (10:3) 9 3. Srbija 3-1 (10:4) 9 4. Južna Koreja 2-2 (7:7) 6 5. Tajland 2-2 (6:6) 6 6. Kuba 1-3 (3:9) 3 7. Peru 1-3 (3:9) 3 8. Kineski Tajpeh 0-4 (0:12) 0 Plasman na Olimpijske igre obezbediće tri prvoplasirane ekipe, kao i najbolja selekcija Azije. Ukoliko se među tri prvoplasirana tima nađe i jedan iz Azije, na OI će ići i naredna najbolje plasirana selekcija iz Azije.
