> Izvor: B92
> Datum: utorak 5.06.2012.  
> Rubrika: sport_odbojka
> Naslov: Srbija ponovo ubedljiva u Japanu
> Članak:

Odbojkaška reprezentacija Srbije pobedila je Kinu sa 3:0 (25:15, 25:13, 25:21) u trećoj utakmici na kvalifikacionom turniru za Olimpijske igre u Londonu.
Najefikasniji bili su Miloš Nikić sa 13, te Nikola Kovačević, Marko Podraščanin i Saša Starović sa po 11 poena.
Tim Igora Kolakovića je sada prvi na tabeli u Tokiju sa maksimalnih devet bodova, a narednu utakmicu odigraće u sredu (06:30h), a rival će biti Australija.
"Kenguri" takođe imaju maksimalan učinak, a u utorak ujutru pobedili su selekciju Irana sa 3:1. Srbiji su preostali još mečevi sa Portorikom, Iranom i Venecuelom. Plasman na Olimpijske igre u Londonu obezbediće pobednik turnira i najbolji tim iz Azije. Ukoliko najbolji bude azijski tim, priključiće mu se još jedna selekcija sa najvećeg kontinenta. Odlično je Srbija počela utakmicu i povela sa 4:0, a zatim sa 7:2, odnosno 8:3 na prvom tehničkom tajm-autu. Povela je Srbija sa 10:4, Kina smanjila na 10:6, a Srbija uzvratila sa dva vezana poena za 12:6. Vodili su izabranici Igora Kolakovića sa 12:7, a zatim povećali prednost na 15:7.
Na drugom tehničkom tajm-autu bilo je 16:8 za Srbiju. Do kraja, Srbija je preciznom i dobrom igrom povećavala razliku do konačnih 25:15 i 1-0 u setovima. Na početku drugog seta Srbija je povela sa 3:1 i 4:2, a Kina izjednačila na 4:4. Usledila je serija 3:0 Srbije i vođstvo od 7:4, odnosno 8:5 na prvom tehničkom tajm-autu. Nastavili su izabranici Igora Kolakovića sa odličnom igrom i poveli sa 9:4, 12:6, pa 16:7 na drugom tehničkom odmoru. Egzibicionom i izuzetno kvalitetnom igrom, Srbija je Kini do kraja seta prepustila samo još šest poena za konačnih 25:13 i 2:0 u setovima. Početak trećeg seta pripao je Srbiji, koja je povela sa 4:0 i 6:1. Kina je smanjila na 6:3, a na prvom tehničkom tajm-autu bilo je 8:4 za Srbiju. Vodila je Srbija sa 9:4, a Kina smanjila na 9:7, da bi se potom nastavila igra poen za poen. Imala je Srbija tri poena prednosti pri rezultatu 14:11, a na drugom tehničkom odmoru bilo je 16:13.
I posle predaha se nastavila izjednačena igra, da bi Kina, kod vođstva Srbije 20:16, osvojila uzastopna poena, smanjila na 20:19 i primorala Igora Kolakovića da zatraži tajm-aut. Posle predaha, nastavljena je igra poen za poen, da bi Srbija, kod vođstva 23:21, uz izvaredne servise Mitića, stigla do konačnih 25:21 i 3:0 u setovima. Srbija: N. Kovačević (11), U. Kovačević, Janić, Petković (1), Stanković (4), Nikić (13), Mitić (1), Rašić (5), Atanasijević (6), Starović (9), Podraščanin (11), Rosić. Treneri: Igor Kolaković I Željko Bulatović. Kina: Bijan (5), Juan (3), Džang (12), Lijang, Džong (7), Cui, Đijao (1), Čen (4), Ju (2), Šen (1), Li, Ren. Treneri: Đijanan Žu I Guočen Vang Ćije.
