> Izvor: B92
> Datum: subota 27.07.2013.  
> Rubrika: sport_odbojka
> Naslov: Terzić: Gran pri priprema za EP
> Članak:

Selektor odbojkašica Srbije Zoran Terzić rekao je da će njegova ekipa takmičenje na Gran priju iskoristiti kao nastavak priprema za EP u Nemačkoj i Švajcarskoj.
"Zadovoljan sam kako su odbojkašice obavile dosadašnje pripreme, a ceo Gran pri će poslužiti kao nastavak priprema za Evropsko prvenstvo. Ekipa trenutno nije u pravoj formi, ali ipak očekujem dobre rezultate", rekao je Terzić na konferenciji za novinare u Beogradu.
Odbojkašice Srbije će prvog vikenda Gran prija, od 2. do 4. avgusta, igrati u Dominikanskoj Republici gde će im rivali, pored domaće ekipe, biti Češka i Portoriko. "Do sada smo više 'radili glavom' i obraćali pažnju na stvari koje bi mogle biti problematične. U Dominikanskoj Republici će biti tesko, čekaju nas domaćin koji nas je već pobedjivao, Češka koja je osvojila Evroligu, kao i Portoriko, koji važi za autsajdera", rekao je on. Korektor reprezentacije Srbije Jovana Brakočević rekla je da njena ekipa uvek teži najboljim rezultatima. "Daćemo sve od sebe da se nadjemo medju najboljima, sve ostalo je nebitno. Trudićemo se da pobedimo sve protivnike. Biće teško ako se plasiramo na završni turnir, da se iz Japana vratimo u Evropu, jer ćemo imati samo par dana pred EP, ali to ne mzoze da bude alibi. Nećemo dozvoliti da nas išta poljulja", rekla je ona. Srednji bloker Nataša Krsmanović rekla je da ne razmišlja o završnom turniru Gran prija u Japanu. "Ne razmišljam o završnom turniru, ali ako budemo dobro igrale rezultat neće izostati. Ići ćemo vikend po vikend, utakmicu po utakmicu", rekla je ona. Tehničar Maja Ognjenović rekla je da se nada najboljem i pored teškog rasporeda. "Neće biti lako na Dominikanskoj Republici pošto ćemo igrati tri utakmice za tri dana. Imamo sreću što ćemo drugog vikenda igrati u Beogradu, ali već posle toga putujemo u Kinu, a možda i na završni turnir u Japan. Tako ćemo imati svega nekoliko dana pred početak EP. Ja se ipak nadam najboljem", rekla je ona. Tokom drugog vikenda Gran prija, od 9. do 11. avgusta Srbija će u Beogradu igrati protiv Holandije, Alžira i SAD, dok će poslednjeg vikenda u kineskom Vuhanu, od 16. do 18. avgusta, igrati protiv domaće ekipe, Poljske i Argentine. Finalni turnir Gran prija održaće se u japanskom gradu Saporo od 28. avgusta do 1. septembra.
