> Izvor: B92
> Datum: sreda 13.03.2013.  
> Rubrika: sport_odbojka
> Naslov: WL: Zvezda i Vizura u polufinalu
> Članak:

Odbojkašice Crvene zvezde i Vizure izborile su plasman u polufinale Wiener Städtische lige, dok je TENT izborio majstoricu protiv Jedinstva.
’Crveno-bele’ su sa 3:2 slavile protiv Kolubare u Lazarevcu u drugom meču polufinala, istim rezultatom Vizura je pobedila Železničar, dok je TENT na svom terenu došao do trijumfa sa 3:0.
Još u utorak, plasman u polufinale izborio je Spartak, koji je u drugom susretu, odigranom u Pančevu, bio bolji od Dinama. Teškom mukom Crvena zvezda je slavila protiv Kolubare u Lazarevcu i na taj način se plasirala u polufinale plej-ofa posle samo dva odigrana meča. Kolubara je drugi put u sezoni na svom terenu namučila aktuelnog šampiona, ali je ponovo poražena sa 3:2. Izgledalo je da će Beograđanke lako pokoriti Lazarevac. Mnogo bolje je Crvena zvezda igrala od rivala u prva dva seta. Doduše, do polovine prvog domaće su imale i minimalnu prednost (16:15), ali su tada posustale. Zvezda je preokrenula (21:18), a potom dozvolila rivalu da osvoji još samo jedan poen sa 25:19. U drugom periodu gošće su kontrolisale rezultat u čitavom njegovom toku. Imala je Zvezda po četiri poena viška na drugom tehničkom tajm-autu (16:12), potom i u završnici (21:17), što je bilo dovoljno da se nešto kasnije duplira prednost sa 25:19. Tek tada je Kolubara odigrala onako kako ume. Razgoropadila se Slađana Bulić, ogromnu podršku imala je u Mariji Jovanović, što je bilo dovoljno da u naredna dva seta Lazarevčanke dominiraju i čak uspeju da izjednače. Oba ova perioda dobile su domaće sa po 25:19. O pobedniku je odlučivao taj-brejk. Bolje su počele domaće, povele sa 5:4 i tu su stale. Zvezda je to znala da iskoristi, vezala je osam poena u nizu (12:5) i praktično rešila sve dileme. Nešto kasnije , i kad su svi mislili da je to već kraj seta, pri rezultatu 23:19, dogodio se preokret, gošće su uspele čak da povedu sa 25:24 i dođu do set lopte. Ipak, domaće nisu kažnjene, uz odličan servis dobile su nekako prvi period igre - 27:25. Drugi set Užičanke će vrlo brzo zaboraviti, TENT je imao u jednom trenutku i devet poena prednosti, a potom su lako duplirale prednost domaće sa 25:19. U trećem periodu od gotovog umalo veresija za Obrenovčanke. Vodio je TENT sa 16:10, potom i 21:14, ali su Užičanke u završnici došle do izjednačenja (23:23). Ipak, ostale su tada gošće da osvoje naredna dva poena i da završe susret u svoju korist sa 25:23. TENT - Jedinstvo (Užice) 3:0 (27:25, 25:19, 25:23) TENT: Pilipović 6, Mitrović 16, Vignjević 4, Andrić 9, Puzović 11, Stanimirović 13, Vukomanović (libero), Misojčić, Dugić, Ćeranić, Jovičić (libero 2), Stevanović. Trener: Nikola Jerković. Jedinstvo: Trivunić 15, Jelisavčić 2, Tomašević-Petrić 20, Aleksić 7, Češljar 5, Radović 4, Spasenić (libero), Tripković 1, Kutlešić, Marković (libero), Sekulić, Trajković. Trener: Saša Nedeljković.
