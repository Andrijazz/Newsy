> Izvor: B92
> Datum: ponedeljak 17.12.2012.  
> Rubrika: sport_odbojka
> Naslov: Mladen Majdak prešao u Turkoan
> Članak:

Odbojkaš Mladen Majdak napustio je ekipu Novog Pazara i do kraja sezone nastupaće u francuskom prvoligašu Turkoanu.
"Finansijska kriza je ozbiljno uzdrmala svetsku odbojku i dosta vrhunskih igrača trenutno nema angažman. Mnogi klubovi imaju manje budžete, ugašeni su neki veliki timovi, tako da sam veoma zadovoljan uslovima koje sam dobio", rekao je Majdak radiju Sto plus.
Ovaj levoruki korektor je već igrao u Francuskoj, pošto je od 2008. do 2011. godine bio član Sen Kentana. "Radi se o jednoj od najkvalitetnijih evropskih liga: Turkoan je na 12. mestu u konkurenciji 14 ekipa. Imao sam još nekoliko ponuda, pre svega iz Azije, ali mi nisu bile previše interesantne. Mora se razmišljati dugoročno", kazao je 31-godišnji odbojkaš. Majdak je prošle sezone bio član ruskog Tjumenja, a ranije je igrao i za Budvansku Rivijeru, Budućnost iz Podgorice, italijansku Ankonu, turski Erdemir, grčki Aris i Al Arabi iz Kuvajta. On je ove sezone sa Novim Pazarom zabeležio svih 10 pobeda u Prvoj ligi i još tri u Kupu Srbije, pa taj tim ozbiljno konkuriše za Superligu i završnicu najmasovnijeg takmičenja. "Dogovor je bio da igram za matični klub dok ne stigne prava ponuda. Bio sam tu posle deceniju i po, imali smo sjajnu atmosferu. Pazarcima predstoji derbi sa Jedinstvom u Staroj Pazovi i međusobni dueli ta dva tima mogu biti odlučujući", ocenio je Majdak. Posle njegovog odlaska, za Novi Pazar će na poziciji korektora igrati Radosav Dojčilović i Kemal Šećeragić. "Momci koje predvode trener Radoslav Milić i bivši reprezentativac Hamza Zatrić mogu mnogo i bez mene. Biću svim srcem uz njih. Ostaju dva vrsna korektora, kao i još nekoliko igrača sa superligaškim iskustvom", rekao je Majdak. Mladen Majdak je bio reprezentativac Jugoslavije, Srbije i Crne Gore i na kraju Crne Gore, ali ga u poslednje dve godine nema u dresu sa državnim grbom.
