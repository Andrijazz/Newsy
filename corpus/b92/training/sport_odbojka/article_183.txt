> Izvor: B92
> Datum: sreda 23.05.2012.  
> Rubrika: sport_odbojka
> Naslov: Atanasijević: Neophodne sve pobede
> Članak:

Korektor srpske reprezentacije Aleksandar Atanasijević rekao je da naš tim mora da pobedi sve protivnike na turniru interkontinentalnih kvalifikacija za OI.
Odbojkaši će od 1. do 10. juna u Japanu igrati protiv domaćina, Koreje, Kine, Australije, Portorika, Irana i Venecuele, a plasman na OI izboriće samo pobednik i najbolja azijska selekcija. 

Prvu utakmicu na turniru u Tokiju Srbija igra 1. juna od 12 časova protiv reprezentacije Japana.
"Rivali nisu poznati, njihov stil igre nam ne odgovara, dosta se razlikuje od evropskog, ali ako želimo na Olimpijske igre znamo šta nam je činiti. Ulog je veliki i moramo da pobedimo sve utakmice ukoliko želimo da se nađemo u Londonu", rekao je Atanasijević. Atanasijević i Uroš Kovačević istakli su se nedavno u meču Svetske lige protiv Japana, kada su ušli sa klupe i inicirali preokret srpkog tima. "Prošlo je deset dana od kako smo u Japnu, lakše je, navikli smo se na vremensku razliku. Zadovoljan sam trenutnom formom, mislim da možemo još dosta toga da uradimo i da ćemo naredni turnir za OI dočekati spremni", dodao je Atanasijević.
