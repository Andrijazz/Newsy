> Izvor: B92
> Datum: nedelja 14.10.2012.  
> Rubrika: sport_odbojka
> Naslov: Finalisti EP idu direktano na SP
> Članak:

Finalisti Evropskog prvenstva 2013. u obe konkurencije izboriće direktan plasman na SP 2014. saopštilio je Odbojkaški savez Srbije.
Prvenstvo sveta u odbojci za žene igra će se u Italiji, dok će muškarci igrati u Poljskoj.
Iz Evrope (CEV) će na SP 2014. u konkurenciji odbojkašica igrati deset selekcija, uključujući i Italiju, organizatora prvenstva, a u konkurenciji odbojkaša, na SP 2014. igraće devet reprezentacija, uključujući i Poljsku domaćina šampionata.
Evropska odbojkaška konfederacija, CEV, saopštila je sistem takmičenja u kvalifikacijama, u kojima će nastupiti 30 reprezentacija u ženskoj i 34 selekcije u muškoj konkurenciji. Direktan plasman u treću rundu kvalifikacija izborilo je po 13 selekcija u obe konkurencije. Srbija je, u konkurenciji odbojkašica, uz Tursku, Nemačku, Poljsku, Rusiju, Holandiju, Češku, Bugarsku, Francusku, Španiju, Rumuniju, Azerbejdžan i Hrvatsku, već obezbedila plasman u treću rundu kvalifikacija. Srpski odbojkaši takođe su obezbedili plasman u treću rundu kvalifikacija, a uz njih su to još Rusija, Bugarska, Italija, Nemačka, Francuska, Finska, Slovačka, Španija, Turska, Portugalija, Češka i Holandija. U drugoj rundi kvalifikacija igraće 16 reprezentacija podeljenih u četiri grupe u konkurenciji odbojkašica, odnosno 20 selekcija podeljenih u četiri grupe u konkurenciji odbojkaša. Druga runda kvalifikacija za SP 2014. odigraće se od 23. do 26. maja 2013. Plasman u treću rundu kvalifikacija, u obe konkurencije, izboriće 7 do 9 reprezentacija, u zavisnosti od rezultata na EP 2013. Treća runda kvalifikacija za SP 2014. odigraće se od 15. do 18. maja 2014. i u obe konkurencije će igrati 20 reprezentacija podeljenih u pet grupa. Plasman na SP 2014. u konkurenciji odbojkašica iz treće runde kvalifikacija izboriće pet pobednika grupa, kao i dve najbolje drugoplasirane selekcije, dok će u konkurenciji odbojkaša iz treće runde kvalifikacija takođe ići pet pobednika grupa, kao i najbolja drugoplasirana reprezentacija.
