> Izvor: B92
> Datum: sreda 12.06.2013.  
> Rubrika: sport_odbojka
> Naslov: Terzić: Gran pri uvod za EP
> Članak:

Selektor odbojkaške reprezentacije Srbije Zoran Terzić rekao je da reprezentaciju obavezuju dobri rezultati, ali da nije pod velikim pritiskom uoči Gran prija.
Evropske šampionke, reprezentativke Srbije, okupile su se u Beogradu povodom početka priprema za ovogodišnje takmičenje u Gran Priju.
"Kao svake godine, s jedne strane nema pritiska, ali s druge strane, prethodni rezultati nas obavezuju da moramo da napravimo dobar rezultat i da dobro igramo na Gran priju da bismo i na Evropskom prvenstvu pokazali pravo lice".
"Tamo ćemo pokušati, ne da odbranimo zlato, ali da budemo blizu toga i napravimo pravi rezultat", rekao je Zoran Terzić. Odbojkašice će se pripremati u Beogradu do 24. juna, kada će otputovati na Kranjsku Goru, odakle će se 9. jula vratiti u Beograd do polaska u Dominikansku republiku. U gradu Santo Domingo Srbija će prvog vikenda Gran prija, od 2. do 4. avgusta, igrati protiv domaće selekcije, Portorika i Češke. "Sigurno će ova godina biti puno teža, očekivanja su velika i među nama i među onima koji prate žensku odbojku. Nadam se da će igračice biti zdrave, da neće biti problema kao prošle godne. Ako bude tako, treba očekivati dobre rezultate", rekao je Terzić. Reprezentativka Srbije Suzana Ćebić rekla je da je prioritet ekipe Evropsko prvenstvo u Nemačkoj i Austriji, ali da će pokušati da odigra što bolje u Gran priju. Reprezentacija Srbije biće organizator F grupe drugog vikenda, od 9. do 11. avgusta, kada će biti domaćin selekcijama SAD, Holandije i Alžira. Maja Ognjenović rekla je da je zadovoljna što su, posle teške sezone, reprezentativke imale više vremena da se odmore, ali nije želela da prognozira rezultate ekipe na predstojećim takmičenjima. "Čeka nas naporno leto jer ćemo opet igrati Gran pri i EP na kome treba da se pokažemo u najboljem svetlu. Nerealno je prognozirati, poznato je da smo šampionke Evrope. To je bio fenomenalan uspeh, ne kažem da ne možemo da ga ponovimo, ali tek smo se okupile, moramo da prođemo pripreme", rekla je Ognjenovićeva. "Svi smo imali teške sezone, ima sitnih povreda, ali radujem se što smo se okupile. Sa velikom željom i entuzijazmom ćemo ući u reprezentativnu sezonu, dati svoj maksimum i videćemo za koliko će to biti dovoljno", dodala je ona. Tokom trećeg vikenda reprezentacija Srbije će igrati u N grupi u Vuhanu, od 16. do 18. avgusta, sa Kinom, Poljskom i Argentinom. Završni turnir održaće se od 28. avgusta do 1. septembra u Saporou, u Japanu, a pored domaćina učestvovaće pet najboljih selekcija posle interkontinentalnog dela takmičenja. "Daćemo sve od sebe, imamo dovoljno vremena da obavimo sve pripreme, bazične, tehničke i da se uigramo. Veliki sam optimista, sve devojke su nasmejane i odmorne. Sigurno ćemo dati svoj maksimum ovog leta", rekla je Jovana Brakočević.
