> Izvor: B92
> Datum: subota 18.02.2012.  
> Rubrika: sport_odbojka
> Naslov: Odbojkašice kreću u borbu za Kup
> Članak:

Finalni turnir 46. Kupa Srbije u konkurenciji odbojkašica biće održan ovog vikenda u dvorani Sportsko rekreativnog centra „Kolubara“ u Lazarevcu.
U subotu će se u prvom polufinalu, od 17 časova, sastati Crvena zvezda i Vizura, dok je duel NIS Spartaka iz Subotice i Kolubare, domaćina turnira, zakazan za 19.30.
Pobednici tih duela sastaće se u finalu u nedelju od 18 časova.
Titulu osvojenu prošle godine brane odbojkašice Crvene zvezde, a upravo one su i glavne favoritkinje za novi trofej. Ipak, pošto ove sezone nisu toliko dominantne kao prethodnih godina, sigurno je da neće imati lak posao na putu do odbrane titule, a najveća opasnost preti im od Spartaka. Na Finalnom turniru 46. Kupa Srbije za odbojkašice sudiće međunarodne sudije Dragutin Ćuk, Nenad Davidović i Vladimir Simonović, i Stanislava Simić, kandidat za međunarodnog sudiju. Raspored finalnog turnira Kupa: subota, 18. februar Crvena zvezda - Vizura 17.00 NIS Spartak - Kolubara 19.30 nedelja, 19. februar finale 18.00
