> Izvor: B92
> Datum: subota 23.06.2012.  
> Rubrika: sport_odbojka
> Naslov: Odbojkašice poražene i od Tajlanda
> Članak:

Odbojkašice Srbije izgubile su i od selekcije Tajlanda sa 3:1 (12:25, 25:16, 25:19, 25:21), u meču drugog kola trećeg vikenda Gran prija.
Selekciji Srbije to je šesti poraz u ovom takmičenju, drugi u Bangkoku, a zabeležila je i dve pobede.
Srpske odbojkašice će u nedelju, takođe u Bangkoku, igrati protiv Argentine. Taj meč počinje u 8.50 po našem vremenu.
Naše odbojkašice u petak su izgubile od SAD-a. Izabranice Branka Kovačevića fantastično odigrale prvi set, a zatim dozvolile domaćinu da nametne svoj stil igre i na kraju zasluženo slavi posle četiri seta, iako je, čini se, najpravednije bilo da pobednik bude odlučen u taj-breku. Odlično je Srbija počela meč i povela sa 5:0, da bi Tajland smanjio, prvo na 5:3, a zatim i na 6:5. Ipak, na prvom tehničkom tajm-autu bilo je 8:5 za Srbiju. Nastavak je doneo još bolju igru izabranica Branka Kovačevića, koje su povele sa 12:7 i 15:8, odnosno 16:10 na drugom tehničkom odmoru. Finiš je bio izvanredan, jer je Srbija do kraja seta domaćinu prepustila samo dva poena, relaizovala prvu set loptu za konačnih 25:12 i vođstvo od 1:0 u setovima. Tajland je poveo na početku drugog seta sa 4:1, a Srbija smanjila na 4:3, da bi na prvom tehinčkom tajm-autu bilo 8:4 za Tajlanđanke. Poveo je domaćin sa 12:6 i nastavio da povećava razliku, 14:7, 16:8. Smanjila je Srbija na 17:10, a Tajland serijom 3:0 stigao do 20:10. Vodio je Tajland sa 22:12, a Srbija serijom 4:0 stigla do 22:16. Na kraju, bilo je 25:16 za Tajland za izjednačenje na 1:1 u setovima. Treći set je počeo vođstvom Tajlanda od 5:1, odnosno 8:4 na prvom tehničkom tajm-autu. Vodio je Tajland sa 10:5, pa 12:5, da bi Srbija smanjila na 12:7, a domaćin poveo sa 14:7. Ponovo je Srbija smanjila, ovoga puta na 14:10, a na drugom tehničkom odmoru bilo je 16:11 za Tajlanđanke. Imao je Tajland prednost od 17:13, pa 20:15, a Srbija je smanjila na 20:17. Finiš je pripao domaćinu, koji je drugi set dobio sa 25:19 i poveo sa 2:1 u setovima. Od početka četvrtog seta vodila se izjednačena borba. Na prvom tehničkom tajm-autu bilo je 8:7 za Tajland. Posle duge pauze, Srbija je povela sa 13:12, pa je domaćin zatražio 30 sekundi odmora. Nastavila je Srbija sa dobrom igrom, pa je vodila sa 15:12, da bi Tajland smanjio razliku, pa je bilo 16:14 za Srbiju na drugom tehničkom tajm-autu. Serijom 4:0, Tajland je došao do prednosti od 18:16, pa je Branko Kovačević zatražio tajm-aut. Vodio je Tajland sa 19:16, a Srbija smanjila na 19:18. Izjednačenje je usledilo na 21:21, da bi Tajland sa dva vezana poena stigao do 23:21. Posle tajm-auta Srbije, Tajland je došao do 24:21, realizovao prvu za konačnih 25:21 i 3:1 u setovima.
