> Izvor: B92
> Datum: sreda 31.10.2012.  
> Rubrika: sport_odbojka
> Naslov: Zvezdin ubedljiv poraz u Poljskoj
> Članak:

Odbojkašice Crvene zvezde poražene su u poljskoj Mušini meč drugog kola Lige šampiona od ekipe Bank BPS Fakro Mušina.
Klub sa padina Karpata savladao je beogradski tim u tri seta - 25:13, 25:15, 25:15, za samo sat igre.
Zvezda posle dva kola ima jedan bod, zarađen protiv Lokomotive iz Bakua prošle nedelje, u porazu 3:2. Lokomotiva je pobedila Dinamo iz Moskve 3:0 i vodi sa pet bodova, Mušina ima četiri, pošto je u prvom kolu minimalno izgubila od Dinama. Moskovljanke su na dva boda.
U prvom setu Poljakinje su bile potpuno dominantne, stigle su do dvocifrene razlike i dobile set 25:13. Drugi set počeo je bolje za Zvezdu, koja je vodila 4:2, ali su domaće odbojkašice preokrenule na 6:5, a zatim je beogradski tim potpuno izgubio igru, pa je poljski tim stigao čak do 20:8. Posle tajm auta Zvezda je vezala tri poena, a set je izgubila 25:15. u trećem setu poljski tim je ponovo stekao sigurnu prednost, koja je ravnomerno rasla i ponovo stigla do 25:15. Sledeći rival šampionki Srbije biće Dinamo iz Moskve.
