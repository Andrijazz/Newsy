> Izvor: B92
> Datum: utorak 18.09.2012.  
> Rubrika: sport_odbojka
> Naslov: Škripi i među srpskim odbojkašima
> Članak:

Srpski odbojkaši pre godinu dana osvojili su u Beču titulu evropskih šampiona, a junak te pobede Miloš Terzić sada otkriva da nije sve tako idealno u timu.
Terzić je as poenom tog 18. septembra 2011. godine doneo Srbiji trijumf nad Italijom sa 3:1, a ove godine, iako se očekivalo, nije bio u timu za Olimpijske igre u Londonu. U razgovoru za „Sportski žurnal“ otkrio je da je to posledica toga što je odlučio da se povuče iz nacionalnog tima zbog sukoba sa pojedinim saigračima.
"Nije mi krivo jer sam doneo tu odluku. Imao sam nekih privatnih problema i nisam mogao da nađem zajednički jezik sa nekim od igrača i smatrao sam u tom trenutku da je najbolje za mene, a i za ekipu, pre svega zbog atmosfere pred Olimpijske igre, da se povučem. Nisam mogao da izdržim psihički, da ne budem grub i kažem, ta potcenjivanja od strane saigrača. To svojim ponašanjem ove četiri godine u reprezentaciji nisam zaslužio i neću da dozvolim da mi se neko tako obraća", rekao je Terzić. Celog leta se pričalo da Terzić nije u timu zbog povrede, ali on kaže da to nije istina. "Eto, ovo je prava istina. Emotivac sam i takve stvari me pogađaju. I ja sam čovek od krvi i mesa", naglasio je Terzić. Vraćajući se na Beč i titulu evropskog šampiona, Terzić ističe da mu je to jedan od najlepših trenutaka karijere. "Taj trenutak ću pamtiti celog života. Osvajanje zlata je nešto posebno ali činjenica da sam jednim delom ja doprineo pobedi je stvarno nešto veliko. Često, kada imam neki problem ili kada sam psihički u nokdaunu, pogledam snimak te utakmice i nekako se vratim u normalu", rekao je Terzić, koji trenutno igra za rumunsku Kostancu.
