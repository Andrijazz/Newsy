> Izvor: B92
> Datum: petak 21.06.2013.  
> Rubrika: sport_odbojka
> Naslov: Subotica čeka Belgijanke
> Članak:

Drugi turnir grupe B Evropske lige za odbojkašice igra se ovog vikenda u Subotici.
Srbija se u petak uveče sastaje sa Belgijom u duelu dva tima koja su tokom prvog vikenda u Belgiji pokazala najviše.
Biće to prilika da naša selekcija uzvrati Belgijankama za poraz u prvom meču. Pored te dve selekcije, u Subotici će igrati još Nemačka i Izrael.
Hert VandeBruk, trener Belgije, istakao je da je iznenađen prvom pozicijom svog tima i najavio dobre igre u Subotici. Đovani Gvideti, trener Nemačke, objasnio je da će u Subotici igrati pet igračica koje nisu igrale na turniru u Belgiji, kao i da se nada da će Nemačka iz meča u meč igrati sve bolje. Ari Selindžer, trener Izraela, kaže da će njegov tim u Subotici igrati u oslabljenom sastavu, ali da će probati da na svakoj utakmici osvoji po jedan set. Aleksandar Vladisavljev, prvi trener seniorki Srbije u Evropskoj ligi 2013, naveo je da je cilj Srbije plasman na finalni turnir i da će pred domaćim navijačima naše odbojkašice Srbije nastojati da ostvare sve tri pobede. Srbija i Belgija igraju u petak od 20.15, a i ostala dva meča naš tim igra u istom terminu, u subotu sa Izraelom i nedelju sa Nemačkom.
