> Izvor: B92
> Datum: ponedeljak 16.04.2012.  
> Rubrika: sport_odbojka
> Naslov: Odbojkaške selekcije kreću ka OI
> Članak:

Ženska i muška odbojkaška reprezentacija Srbije počinju u Beogradu pripreme za kvalifikacione turnire za plasman na Olimpijske igre u Londonu.
Obe selekcije su 2011. završile velikim uspehom, osvajanjem titule šampiona Evrope, ali u odbojci taj trofej ne vodi direktno na OI.
Odbojkaši će od 8. do 13. maja učestvovati na kvalifikacionom olimpijskom turniru u Sofiji, a odbojkašice od 1. do 6. maja na olimpijskom kvalifikacionom turniru u Ankari. Direktno na igre vodi ih samo osvajanje prvog mesta.
Žene će se u Ankari boriti sa Rusijom, Poljskom, Holandijom, Nemačkom, Hrvatskom, Turskom i Bugarskom. Muškarcima će rivali biti Bugarska, Španija, Slovenija, Nemačka, Italija, Finska i Slovačka. Ukoliko naše selekcije ne izbore prvo mesto, imaće još po jednu šansu na svetskim kvalifikacijama u Tokiju (19-27. maj za žene, 1-10. jun za muškarce). Predsednik Odbojkaškog saveza Srbije Aleksandar Boričić istakao je da će 2012. biti godina izazova, posle sjajne prethodne godine. "Ne možemo da osvojimo više medalja nego 2011, jer ima manje takmičenja. Program je mnogo naporniji. Naš zadatak je da se obe reprezentacije, kao i u Pekingu 2008, plasiraju na Olimpijske igre", rekao je Boričić na konferenciji za novinare. Kapiten ženske reprezentacije Jelena Nikolić izjavila je da je većina igračica tek završila takmičenje i da za dve nedelje ne može da bude u vrhunskoj formi. "Ako se ne plasiramo na prvom turniru, imamo još jednu šansu. Nadam se da ćemo uspeti da se kvalifikujemo na Olimpijske igre", rekla je Nikolićeva. Selektor ženske reprezentacije Zoran Terzić ocenio je da devojke znaju kakve ih pripreme očekuju. "Nadam se da ćemo uspeti da odigramo dobro. Sa željom i entuzijazmom možemo da dodjemo do cilja", rekao je Terzić i dodao će takmičenje u Turskoj biti veoma teško "praktično kao evropsko prvenstvo".
Kapiten muške odbojkaške reprezentacije Bojan Janić smatra da će naredni turnir biti veoma kvalitetan. "Raspored je težak, ali ne smemo da se žalimo. Nadam se da se niko neće povrediti. Nekima je ovo poslednja šansa da učestvuju na Olimpijske igre, a znamo šta one znače u životu sportista", rekao je Janić. Selektor odbojkaša Igor Kolaković kaže da ga, kao i mnogo puta do sada, zanima samo prvo naredno takmičenje. "Biće teško doći do Olimpijskih igara. Svi će dati sve od sebe. Ovo je veliki izazov i velika šansa za mladu reprezentaciju. U ovom trenutku nema iskusnih igrača u ekipi", rekao je Kolaković. On je dodao da će svi igrači biti na okupu do 25. aprila. "Nemamo vremena za pripreme i to moramo da nadoknadimo velikom željom i kolektivnošću", zaključio je Kolaković.
