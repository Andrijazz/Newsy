> Izvor: B92
> Datum: ponedeljak 15.10.2012.  
> Rubrika: sport_odbojka
> Naslov: Odbojkaši saznali protivnike na EP
> Članak:

Odbojkaši Srbije igraće sledeće godine na Evropskom prvenstvu u Grupi C protiv Finske i Holandije, kao i sa pobednikom duela Hrvatska - Slovenija.
Reprezentacija Srbije će tako započeti odbranu titule šampiona Starog kontinenta, koju je osvojila pobedivši Italiju sa 3:1 u finalu u Beču.
Dvomeč koji igraju Hrvatska i Slovenija igraće se 1. i 8. juna sledeće godine.
Muška odbojkaška reprezentacija Srbije odigraće prvu utakmicu C grupe prvenstva Evrope 2013. u Herningu, u Danskoj, sa pobednikom dvomeča 3. runde kvalifikacija Hrvatska - Slovenija, prvog dana prvenstva 20. septembra. Srbija će u 2. kolu C grupe igrati 21. septembra protiv Holandije, a u poslednjem, 3. kolu 22. septembra protiv Finske, potvrdio je nacionalni odbojkaški savez. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Grčka ili Belgija. Iz treće runde kvalifikacija plasman na EP 2013. izboriće pobednici plej - of utakmica. U 3. rundi kvalifikacija sastaju se Hrvatska - Slovenija, Grčka - Belgija i Turska - Letonija. Utakmice 3. runde kvalifikacija na programu su 1. i 8. juna sledeće godine, a pobednici će izboriti učešće na EP. Po pravilima CEV, ukoliko ekipe ostvare po jednu pobedu o ukupnom pobedniku će odlučiti "zlatni set". Žrebom su odredjeni sastavi grupa za 28. kontinentalno prvenstvo 2013, koje zajednički organizuju Danska i Poljska. A grupa (Odenze, Danska): Danska, Italija, Belorusija, pobednik duela Grčka - Belgija. B grupa (Gdanjsk, Poljska): Poljska, Slovačka, Francuska, pobednik duela Turska - Letonija. C grupa (Herning, Danska): Srbija, Finska, Holandija, pobednik duela Hrvatska - Slovenija. D grupa (Gdinja, Poljska): Rusija, Bugarska, Nemačka i Češka.
