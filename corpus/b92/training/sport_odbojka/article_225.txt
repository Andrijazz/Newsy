> Izvor: B92
> Datum: nedelja 10.06.2012.  
> Rubrika: sport_odbojka
> Naslov: Odbojkaši maksimalni u Tokiju
> Članak:

Srpski odbojkaši završili su turnir Interkontinentalnih kvalifikacija u Tokiju sa maksimalnim učinkom od sedam pobeda, uz samo jedan izgubljeni set.
Srbija je poslednjem, sedmom kolu, savladala Venecuelu sa 3:0, po setovima 25:14, 25:13 i 25:23, posle 63 minuta igre.
Izabranici Igora Kolakovića su plasman na Olimpijske igre u Londonu obezbedili još u subotu, kolo pre kraja, pobedom nad Iranom, a protiv Venecuele su zabeležili šestu maksimalnu pobedu u Tokiju.
Početak meča obeležila je izjednačena igra, pa je na prvom tehničkom tajm-autu bilo 8:7 za Srbiju. Usledilo je vođstvo od 11:9, pa 16:10 na drugom tehničkom odmoru. Finiš je pripao Srbiji, koja je posle 16:11, na servis Janića, stvorila devet poena viška, 20:11. Na kraju bilo je 25:14 i 1:0 u setovima. U drugom setu, Srbija je povela sa 5:0, 6:2 i 8:4, a zatim sa 12:6, 15:7 i 16:8, koliko je bilo na drugom tehničkom tajm-autu. Vodila je Srbija sa 20:9, a set završila realizacijom druge set lopte za konačnih 25:13 i 2:0 u setovima.
Posle lako dobijena prva dva seta, Srbija je u trećem imala nešto teži posao. Od početka se igralo poen za poen, pa je na prvom tehničkom odmoru bilo 8:7 za Srbiju, a na drugom, posle naizmeničnog vođstva obe ekipe, 16:15 za Veneceuelu. Povela je Srbija ponovo sa 18:17, ali se nastavilo sa velikom borbom za svaki poen. U finišu, Srbija je stigla do meč lopte, koju je iskoristila za konačnih 25:23 i 3:0 u setovima. Seniori Srbije iz Tokija putuju u Santo Domingo, u Dominikansku Republiku, gde će narednog vikenda igrati utakmice drugog vikenda A grupe Svetske lige. Kuba će biti domaćin turnira u Santo Domingu na osnovu odluke FIVB, s obzirom da nije završeno renoviranje dvorane u Havani.
