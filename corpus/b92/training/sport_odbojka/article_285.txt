> Izvor: B92
> Datum: četvrtak 28.06.2012.  
> Rubrika: sport_odbojka
> Naslov: Atanasijević: Naslediću Miljkovića
> Članak:

Aleksandar Atanasijević dobio je izuzetno težak zadatak – da učini da se izostanak Ivana Miljkovićau reprezentaciji oseti što manje.
Najbolji svetski odbojkaš povukao se iz nacionalnog tima posle evropske titule prošle godine.
Sada će Atanasijević, uz Sašu Starovića, imati odgovorni posao korektora ekipe, koja ima velike ambicije na OI u Londonu. Atanasijević, koji nastupa za poljski Belhatov, bio je najbolji igrač kadetskog SP, na kojem je Srbija bila prva, i najbolji poenter juniorskog SP, gde smo bili treći.
"Miljković je možda najbolji igrač svih vremena i teško ga je zameniti. Na meni i Staroviću je da se dopunjujemo i zajedničkim snagama probamo da nadomestimo taj nedostatak. Mislim da nam to za sada polazi za rukom i da ćemo na OI, kada bude bilo najpotrebnije, biti na njegovom nivou", rekao je Aleksandar Atanasijević za Tanjug. Mladi korektor je rekao da mu je velika čast što će biti medju 112 sportista koji predstavljaju Srbiju u Londonu. "Nije lako osvojiti medalju na OI, trudićemo se da igramo što bolje, da se borimo za svaku loptu i nadam se da ćemo se iz Londona vratiti uzdignute glave. Grupa nam je teška, mnogo jača nego ona sa kojom ukrštamo, tako da je najvažnije da udjemo u četvrtfinale, a posle je sve moguće. Odlučivaće jedna utakmica", dodao je Atanasijević. Srbija će igrati u B grupi sa Brazilom, Rusijom, SAD, Nemačkom i Tunisom, a plasman u četvrtfinale izboriće najbolje četiri selekcije. Odbojkaški turniri na Olimpijskim igrama biće održan u dvorani Erls Kort od 28. jula do 12. avgusta.
