> Izvor: B92
> Datum: subota 23.02.2013.  
> Rubrika: sport_odbojka
> Naslov: Pazarci zviždali himni Srbije
> Članak:

Navijači Novog Pazara, članovi grupa "Torcida" i "Ekstremi", zviždali su za vreme intoniranja himne "Bože pravde", uoči meča polufinala Kupa Srbije u odbojci.
Kada je završeno intoniranje himne navijači su skandirali ime fudbalera Fiorentine Adema Ljajića, koji je izbačen iz reprezentacije pošto nije hteo da peva himnu.
Incident se dogodio pred početak utakmice između Novog Pazara i Crvene zvezde. U finalu Kupa igraće "crveno-beli" i kragujevački Radnički.
Selektor Srbije Siniša Mihajlović odstranio je Adema Ljajića iz državnog tima u maju prošle godine nakon što uoči prijateljskog meča sa Španijom nije pevao himnu, uprkos potpisanom kodeksu ponašanja, koji nalaže da je pevanje himne obavezno.
