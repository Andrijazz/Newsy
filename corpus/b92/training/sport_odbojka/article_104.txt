> Izvor: B92
> Datum: nedelja 8.04.2012.  
> Rubrika: sport_odbojka
> Naslov: WL: Zvezda na korak od titule
> Članak:

Odbojkaši Crvene zvezde poveli su protiv Vojvodine sa 2-0 u finalnoj seriji Viner štediše lige.
U drugoj utakmici finala ekipa Željka Bulatovića pobedila je Novosađane sa 3:1, po setovima 25:19, 24:26, 25:17, 25:20, posle 102 minuta igre.
Zvezda je tako došla na korak od osme titule šampiona, pošto joj za to nedostaje još samo jedna pobeda. Prvu meč loptu beogradski crveno-beli imaće u četvrtak u Novom Sadu.
Zvezda je odlično počela drugi meč, dobila je prvi set relativno lako sa 25:19, a i u drugom je u većem delu imala prednost. Na drugom tehničkom tajm-autu beogradski crveno-beli imali su tri poena prednosti, ali Novosađani su uspeli da se vrate i izjednače na 16:16. Do kraja seta viđena je veoma izjednačena borba, ali je Zvezda konstantno bila u minimalnoj prednosti. To im je donelo i prvu set loptu (24:23), ali Novosađani su bili staloženi, dobili su tri vezana poena i izjednačili u setovima (26:24). Međutim, Zvezda se odmah podigla, iako je Vojvodina imala blagu psihološku prednost zbog načina na koji je dobila drugi set. U trećem nije bilo dileme od početka do kraja. Zvezda je vodila sa 9:3, 13:6 i do kraja je bez problema sačuvala tu prednost za 2-1 u setovima (25:17). I u četvrtom setu Beograđani su bili mnogo bolji. Ponovo su rano stekli prednost, koju su održavali sve do sredine seta (13:9). Vojvodina je uspela da se približi, u nekoliko navrata imala je i samo poen manje, ali odlučila je serija domaćina koji je od 16:15 dobio četiri vezana poena i tako prelomio meč u svoju korist.
