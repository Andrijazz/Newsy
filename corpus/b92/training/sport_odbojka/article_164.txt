> Izvor: B92
> Datum: utorak 15.05.2012.  
> Rubrika: sport_odbojka
> Naslov: Odbojkašice od subote u borbi za OI
> Članak:

Srpske odbojkašice od subote do 27. maja učestvovaće u Tokiju na turniru Interkontinentalnih kvalifikacija za Olimpijske igre u Londonu.
Na tom turniru olimpijske vize izboriće tri prvoplasirane selekcije, kao i najuspešnija selekcija iz Azije.
U Tokiju će, pored Srbije, iz Evrope igrati i Rusija, uz Japan, Koreju, Tajland, Kineski Tajpeh, Kubu i Peru.
Selekcija Srbije će takmičenje u Tokiju započeti u subotu od 4 časa po našem vremenu protiv Kineskog Tajpeha, dok će joj rival dan kasnije u istom terminu biti Tajland. Posle slobodnog dana, u utorak, 22. maja, u trećem kolu, Srbija će igrati protiv Koreje od 9 časova, a u četvrtom kolu, u sredu, 23. maja, protiv Kube u isto vreme. Četvrtak, 24. maj, je poslednji slobodan dan pred tri poslednja kola. Srbija će u petom kolu, u petak, 25. maja, igrati protiv Rusije od 6.30, u šestom kolu, u subotu, 26. maja, protiv Perua od 4 časa, a u poslednjem, sedmom kolu, u nedelju. 27. maja, protiv Japana od 12.05.
