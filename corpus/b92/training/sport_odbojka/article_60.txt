> Izvor: B92
> Datum: petak 2.03.2012.  
> Rubrika: sport_odbojka
> Naslov: Mitić i Arunović najbolji Zvezdaši
> Članak:

Reprezentativka Srbije u streljaštvu Zorana Arunović i odbojkaški reprezentativac Mihajlo Mitić proglašeni su za najbolje sportiste Crvene zvezde u 2011.
Priznanja su im uručena na svečanoj proslavi 67. rođendana Sportskog društva."
Velika mi je čast što sam ovakvo priznanje dobila na Zvezdin rođendan. Ova sezona je bila veoma uspešna, ali ja mogu bolje. Potpuno sam usredsređena na Olimpijske igre, još sve to deluje daleko, ali ja radim punom parom", rekla je Arunovićeva.
Odbojkaš Mihajlo Mitić sa reprezentacijom je osvojio evropsko zlato, baš kao i Arunovićeva. "Odigrali smo dobro ove sezone i jedino žalim što nismo stigli do trofeja u Kupu. Mnogo mi znači ovo priznanje, daće mi motiv da budem još bolji u narednom periodu", rekao je Mitić. Za najbolji klub izabran je odbojkaški klub, dok je nagradu za životno delo dobio Mića Jovanović, legenda fudbalskog kluba, dugogodišnji član omladinske škole, čovek koji ima člansku kartu sa brojem dva. Predsednik UO SD Crvena zvezda Alekasndar Boričić rekao je da su crveno-beli klubovi imali tešku godinu i da žive realan život Srbije. "Situacija nije sjajna, ali borimo se. Drago mi je da su svi sportisti radosni kada nastupaju za Zvezdu. Imali smo solidne uspehe, ako se finansijske prilike poboljšaju biće još bolje. Mlade asove ne možemo da zadržimo, zato u ovom trenutku ne igramo ozbiljniju ulogu na evro sceni", poručio je Boričić. Crvena zvezda je osnovana 4. marta 1945. godine u Beogradu.
