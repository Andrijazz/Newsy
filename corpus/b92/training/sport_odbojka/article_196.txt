> Izvor: B92
> Datum: utorak 29.05.2012.  
> Rubrika: sport_odbojka
> Naslov: Kolaković: Nismo favoriti u Japanu
> Članak:

Selektor muške odbojkaške reprezentacije Srbije Igor Kolaković izjavio je da njegovi igrači ne smeju da se opterećeuju ulogom favorita pred turnir u Tokiju.
Srpski odbojkaši učestvovaće na turniru interkontinentalnih kvalifikacija za Olimpijske igre koji je na programu od 1. do 10. juna u Japanu.
"Jesmo prvaci Evrope, ali znamo kako smo došli do toga. Ne smemo da razmišljamo kao da smo favoriti, iako smo na svetskoj rang listi najbolji", kaže Kolaković.
"Ne polazimo od stanovišta da smo favoriti, nego da smo reprezentacija koja želi da se nađe na Olimpijskim igrama. To je najveći mogući motiv za nas". Pored Japana i Srbije, na turniru u Tokiju za olimpijsku vizu boriće se i Australija, Venecuela, Portoriko, Kina, Iran i Južna Koreja, a plasman na Olimpijske igre izboriće pobednik i najbolja azijska ekipa. "Zna se kako smo teško igrali sa Japanom i Iranom, a i protiv ostalih reprezentacija moramo da igramo maksimalno. Biće teško, u deset dana nas očekuje sedam mečeva i potrebno nam je dosta dobrih igara da bismo bili prvi na ovom turniru", poručio je Kolaković. Kolakovićevi izabranici prvu utakmicu u Tokiju odigraće u petak 1. juna protiv selekcije Japana od 12.10 časova po srpskom vremenu.
