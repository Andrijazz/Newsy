> Izvor: B92
> Datum: subota 29.06.2013.  
> Rubrika: sport_odbojka
> Naslov: SL: Nemačka bolja od Srbije
> Članak:

Odbojkaška reprezentacija Srbije poražena je u hali Pionir od Nemačke sa 3:1 (25:20, 25:21, 21:25, 25:21), u prvoj utakmici četvrtog vikenda Svetske lige.
U domaćoj ekipi najefikasniji je bio Aleksandar Atanasijević sa 30 poena, dok je Nemanja Petrić upisao osam.
Na drugoj strani istakao se Denis Kaliberda sa 20 poena.
Srbija je ovaj meč igrala u mešovitom sastavu, pre svega jer su "orlovi" prethodne tri nedelje gostovali na tri različita kontinenta, pa je selektor Igor Kolaković odmarao nekoliko prvotimaca. Tokom prva dva seta Nemačka je bila bolji rival. Izabranici Vitala Hejnena su mirnom i preciznom igrom kontrolisali rezultat, pa su bili bezuspešni svi pokušaji Srbije da napravi preokret. U trećem setu se, kao i u prethodna dva, vodila rovovska borba za svaki poen, ali su ovoga puta strpljiviji bili izabranici Igora Kolakovića. Polako, ali sigurno lomili su otpor Nemaca, i posebno u završnici bili koncentrisani, što je im je donelo prednost od 19:14. Nisu posustali ni kada se Nemačka približila na 19:17. Naprotiv, tada su zaigrali još čvršće i rutinski priveli set kraju, za smanjenje prednosti Nemaca na 2:1 u setovima. Ipak, u četvrtom setu je Nemačka od početka zaigrala kao u prvom i drugom i kako je set odmicao bivala sve sigurnija. Na kraju, Nemci su zasluženo slavili sa 3:1, dok Srbiji preostaje da sutrašnjim trijumfom sačuva šanse za plasman na Finalni turnir. Drugi meč četvrtog vikenda između Srbije i Nemačke igra se u nedelju takođe u Pioniru od 20 časova. Srbija je ovim porazom pala na četvrto mesto u Grupi B sa 10 bodova, dok je Nemačka sada treća sa takođe 10 bodova, ali boljim set količnikom.
