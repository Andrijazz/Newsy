> Izvor: B92
> Datum: ponedeljak 16.01.2012.  
> Rubrika: sport_odbojka
> Naslov: LŠ: Zvezda igra za opstanak
> Članak:

Odbojkašice Crvene zvezde u utorak igraju protiv poljske Fakro Mušine u okviru šestog kola grupe E Lige šampiona.
U prvom međusobnom duelu Fakro Mušinak je ubedljivo slavila, a ukoliko pobede u drugom meču ’crveno-bele’ će osigurati mesto među 16 najboljih ekipa u Evropi.
Trener aktuelnih šampionki Srbije Ratko Pavličević spremio je tim za novi okršaj sa snažnim poljskim timom.
"Poljski tim je izuzetno kvalitetan, sastavljen od iskusnih igračica. Potrudićemo se da igramo bolje, nego u prvom meču u Poljskoj. Evidentno je da podižemo nivo igre, pružili smo bolje partije protiv Dinama i Skavolinija nego u prvim utakmicama. Mislim da delujemo kompaktnije, da igramo tečnije i da imamo manje propusta", rekao je Pavličević. Pavličević je istakao da nije razočaran ovosezonskim nastupom u Ligi šampiona. "U situaciji kada smo promenili i podmladili ekipu, nismo ni mogli da očekujemo drugačije. Prvi zadatak našeg kluba je da promoviše nove igračice, u tu svrhu je poslužila i Liga šampiona, kao veliki test za neiskusnu ekipu", ocenio je Pavličević. U slučaju poraza od Fakro Mušine, po završetku ligaškog dela Lige šampiona, Crvena zvezda ostaje na evrosceni, odnosno takmičiće se u čelendž rundi CEV Kupa. Utakmica Crvena zvezda - Fakro Mušina igra se u utorak od 18 časova u dvorani Sportskog centra "Šumice".
