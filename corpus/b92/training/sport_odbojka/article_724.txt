> Izvor: B92
> Datum: subota 3.08.2013.  
> Rubrika: sport_odbojka
> Naslov: GP: Odličan start odbojkašica
> Članak:

Srpske odbojkašice startovale su pobedom u ovogodišnjem izdanju Gran Prija, pošto su u Dominikanskoj republici slavile nad selekcijom domaćina sa 3:0.
Evropske šampionke su do trijumfa došle sa 25:13, 25:20, 25:16 po setovima, posle jednog sata i 15 minuta igre.
Najbolja u našem timu bila je Brankica Mihajlović sa 22 poena, dok je Jovana Brakočević dodala 16.
Narednu utakmicu izabranice Zorana Terzića igraju već od 20.30, a protivnice će im biti Čehinje. Prvakinje Evrope superiorno su počele takmičenje u Gran Priju. Izabranice Zorana Terzića su maksimalno pobedile Dominikansku Republiku, u meču u kojem se pitanje pobednika nije postavljalo nijednog trenutka. Početak meča obeležila je izjednačena igra, da bi Srbija na prvom tehničkom tajm-autu imala jedan poen prednosti - 8:7. Između dva tajm-auta, Srbija je povećala razliku, pa je na drugom tehničkom odmoru bilo 16:9. Vodila je Srbija u finišu sa čak 21:10, a set je završila sa 25:13. U drugom setu viđen je još bolji početak Srbije, koja je na prvom tehničkom odmoru vodila sa 8:4, a na drugom sa 16:13. Za razliku od prvog seta, Dominikanke su uspevale da zadrže rezultatski priključak, pa su smanjile prednost Srbije na 21:19. Od tog trenutka, Srbija je serijom 4:1 završila set sa 25:20 za vođstvo od 2:0. I u trećem setu su prvakinje Evrope bile maksimalno angažovane od starta, pa su imale prednost od 8:3, odnosno 16:10 na odmorima. U finišu, Srbija je vodila sa 21:14 i rutinski je zavšila set i meč sa 25:16.
