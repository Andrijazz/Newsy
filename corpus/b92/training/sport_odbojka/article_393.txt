> Izvor: B92
> Datum: ponedeljak 22.10.2012.  
> Rubrika: sport_odbojka
> Naslov: LŠ: Zvezdašice za napredak
> Članak:

Trener odbojkašica Crvene zvezde Ratko Pavličević rekao je pred početak sezone u Ligi šampiona da je to takmičenje šansa da njegova ekipa napreduje.
’Crveno-bele’ u prvom kolu elitnog takmičenja igraju sa azerbejdžanskom Lokomotivom.
"U Ligi šampiona nema lakih protivnika, u tom takmičenju se pružaju velike mogućnosti i to su sve dobro sastavljene ekipe. Mi smo mlada, ali perspektivna ekipa. Prošle godine smo osetili igranje evropskih utakmica i ovo nam pruža šansu da nadogradimo našu igru i napredujemo", rekao je Pavličević. Pored Lokomotive, sa Zvezdom se u Grupi F nalaze ruski Dinamo iz Moskve i poljska Mušina. "Moramo da budemo koncentrisani jer će se svaka greška u ovom takmičenju duplo naplaćivati. Mojoj ekipi su potrebne ovakve utakmice, jer svaki poen je prilika da se pobedi, ali nije realno da pobeđujemo, iako smo motivisani", naglasio je Pavličević. Pavličević je istakao da će u prvom kolu protiv Lokomotive iz Bakua biti teško, ali da će samim tim biti slađe ako pobede. "Lokomotiva nije nepoznanica. Biće teško, ali samim tim će biti slađe ako pobedimo. Verujem da ćemo se dobro pripremiti za taj meč. Uveren sam da u nekim segmentima možemo da igramo egal i to svakako možemo da iskoristimo", istakao je trener .
