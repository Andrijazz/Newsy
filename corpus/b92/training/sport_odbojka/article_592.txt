> Izvor: B92
> Datum: četvrtak 18.04.2013.  
> Rubrika: sport_odbojka
> Naslov: Srbima nova titula u Sloveniji
> Članak:

Odbojkaši ACH Voleja, predvođeni srpskim reprezentativcima Milanom Rašićem i Borislavom Petrovićem, osvojili su desetu titulu prvaka Slovenije.
ACH Volej je u četvrtoj utakmici finala plej-ofa savladao Kalcit iz Kamnika sa 3:0, po setovima 25:21, 25:19 i 25:13, i tako sa 3-1 u pobedama osvojio titulu prvaka Slovenije.
U prvoj utakmici, ACH Volej je pobedio sa 3:0, Kalcit Kamnik je potom uzvratio sa 3:2, da bi Rašić, Petrović i njihovi saigrači u trećem meču bili bolji sa 3:1.
ACH Volej je titulom prvaka Slovenije osvojio treći trofej u 2013, pošto je prethodno osvojio pehar pobednika Kupa Slovenije i titulu pobednika MEVZA lige.
Ove nedelje titulom su se okitila i trojica srpskih obojkaša koji brane boje Tomis Konstance u Rumuniji. Tomis Konstanca, za koju igraju Miloš Terzić, Marko Samardžić i Mladen Bojović, osvojila je četvrtu titulu prvaka Rumunije, pošto je u finalnoj seriji plej-ofa sa 3-0 u pobedama savladala Univerzitateu iz Krajove. U prvoj utakmici Tomis Konstanca je pobedila sa 3:0, u drugoj sa 3:1, a u trećoj sa 3:2. Tomis Konstanca je titule prvaka Rumunije osvajala još 2007, 2008. i 2009.
