> Izvor: B92
> Datum: nedelja 14.07.2013.  
> Rubrika: sport_odbojka
> Naslov: Nešovićeva: Da budem bliža Srbiji
> Članak:

Srpska odbojkašica Ivana Nešović potpisala je ugovor sa ekipom Čanakale, debitantom u turskom elitnom šampionatu.
Nešovićeva je prošle sezone branila boje japanskog Denso Airibiza iz Nišio Sitija, a pre toga je godinu dana provela u Južnoj Koreji, igrajući za Seongnam.
“Posle Japana sam želela da budem bliža Srbiji, zato je i moj izbor pao na Tursku. Njihova liga će svakako biti veliki izazov za mene. U pitanju je jedno od najjačih takmičenja na Starom kontinentu".
"Čanakale je izuzetno ambiciozan klub i vrlo brzo smo se dogovorili oko saradnje. Očekujem uspešnu sezonu u kojoj ćemo i klub, ali i ja napredovati u svakom smislu", rekla je Nešovićeva. Nešovićeva je ovog leta imala ponude još nekoliko evropskih klubova, kao i iz Brazila, ali se na kraju odlučila za Čanakale. Srpska odbojkašica će se novoj ekipi priključiti u septembru kada počinju pripreme, a do tada će individualno raditi u Beogradu. Pre dvogodišnjeg boravka u Aziji, Nešovićeva je igrala za Crvenu zvezdu i italijanske Asistel i Soverato.
