> Izvor: B92
> Datum: petak 25.05.2012.  
> Rubrika: sport_odbojka
> Naslov: Terzić: Meč sa Japanom odlučuje
> Članak:

Selektor odbojkašica Srbije Zoran Terzić je posle poraza od Rusije izjavio da će direktan duel protiv Japana najverovatnije odlučivati o plasmanu na OI.
Srbija je poražena pd Rusije sa 3:1, u subotu u 4 sata po našem vremenu igra protiv Perua, dok je duel sa Japankama na programu u nedelju od 12 časova.
"Nije bilo agresivnosti u prva dva seta i kad je tako protiv Ruskinja malo ko ima šansu. Posle toga bilo je mnogo bolje, uzeli smo set, možda mogli i neki bod, ali Rusija je snažnom završnicom uspela da dobije."
"Okrećemo se narednom meču protiv Perua, važno je da dobijemo i ostanemo u igri, jer će najverovatnije duel sa Japankama u poslednjem kolu odlučivati o našoj sudbini", rekao je Terzić. Korektor Srbije Jovana Brakočević istakla je da je meč protiv Ruskinja odlučilo "mrtvilo" u prva dva seta. "Kasno smo se probudile, uzele jedan set, ali nedovoljno za kontinuitet. Nadamo se pobedi protiv Perua i daćemo sve od sebe da se kvalifikujemo", poručila je ona. Jovana Vesović je dodala da nema objašnjenje za greške u prva dva seta. "Krenule smo usporeno, kasnije je sve to bilo bolje, ali Ruskinje su uspele da iskontrolišu meč. Borićemo se do kraja da izborimo plasman u London", poručila je Vesovićeva. Nataša Krsmanović je istakla da je rezultat protiv Rusije mogao da bude drugačiji. "Moglo je da bude i drugačije, da smo imale više sreće, hrabrosti ili čega već. Poklonile smo im četvrti set. Nije planirano da izgubimo, ali mislim da su jače od nas. Zavisimo od drugih rezultata, ali još se ništa ne zna, osim da je Rusija sigurna", zaključila je Krsmanovićeva..
