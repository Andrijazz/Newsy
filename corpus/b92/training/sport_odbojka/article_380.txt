> Izvor: B92
> Datum: subota 13.10.2012.  
> Rubrika: sport_odbojka
> Naslov: WL: Preokret Zvezde protiv Ribnice
> Članak:

Odbojkaši Crvene zvezde pobedili su Ribnicu sa 3:1 u drugom meču prvog kola Wiener Städtische lige i tako trijumfalno krenuliu odbranu titule.
Beograđani su prilično lako izgubili prvi set, ali je potom usledio potpuni preokret, pa su puleni Duška Nikolića osvojili sva tri boda protiv opasnih Kraljevčana.
Opterećeni povredom startnog korektora i potencijalnog reprezentativca Dušana Petkovića, sa prinudnim rešenjem Jakovljevićem, ’crveno-beli’ se nisu najbolje snašli na početku meča.
Sa druge strane, silno motivisani Kraljevčani, sa odličnom realizacijom napada i fantastičnim blokom, lako su došli do prednosti, pa su na drugom obaveznom predahu imali tri poena viška (16:13). Lako su tu prednost sačuvali i uvećali do kraja seta za 25:16. Ipak, Crvena zvezda je zaigrala mnogo bolje u nastavku meča. Istrpeo je Nikolić svoje izabranike, nije ništa menjao i to mu se višestruko isplatilo. U naredna dva seta domaći su bili više nego ubedljivi, smirili su Kraljevčane, kod kojih je odskočio mladi korektor Radović. Ipak, on nije mogao sam. U četvrtom setu je bilo prilično uzbudljivo, iako je Zvezda kontrolisala i igru i rezultat. Crveno-beli su imali poen viška na prvom tehničkom tajm-autu (8:7), dva na drugom (16:14), a u samoj završnici bili su čvršćih nerava za 25:21. Bolji od ostalih kod pobednika bili su Koprivica i Jakovljević sa po 18 poena, dvocifren je bio još srednjak Ćelić sa 11. Sa druge strane, Radović se zaustavio na 25 poena, a Radević i Januzović na po deset.
