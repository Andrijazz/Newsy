> Izvor: B92
> Datum: petak 12.10.2012.  
> Rubrika: sport_odbojka
> Naslov: Finalisti EP u finalu SP 2014.
> Članak:

Finalisti Evropskog prvenstva naredne godine u odbojci u obe konkurencije izboriće direktan plasman na Svetska prvenstva 2014. godine.
Svetski sampionat za odbojkašice biće održan u Italiji, dok će Poljska biti domaćin prvenstva za odbojkaše.
Iz Evrope će na Svetskom prvenstvu 2014. u konkurenciji odbojkašica igrati deset selekcija, uključujući i domaćina Italiju, a u konkurenciji odbojkaša devet reprezentacija, uključujući i domaćina Poljsku.
Evropska odbojkaška konfederacija saopštila je sistem takmičenja u kvalifikacijama, u kojima će nastupiti 30 reprezentacija u ženskoj i 34 selekcije u muškoj konkurenciji. Direktan plasman u treću rundu kvalifikacija izborilo je po 13 selekcija u obe konkurencije. U konkurenciji odbojkašica plasman su izborili Srbija, Turska, Nemačka, Poljska, Rusija, Holandija, Češka, Bugarska, Francuska, Španija, Rumunija, Azerbejdžan i Hrvatska, a u konkurenciji odbojkaša Srbija, Rusija, Bugarska, Italija, Nemačka, Francuska, Finska, Slovačka, Španija, Turska, Portugalija, Češka i Holandija. Treća runda kvalifikacija za Svetsko prvenstvo 2014. odigraće se od 15. do 18. maja 2014. i u obe konkurencije će igrati 20 reprezentacija podeljenih u pet grupa. Plasman na šampionat u konkurenciji odbojkašica iz treće runde kvalifikacija izboriće pet pobednika grupa, kao i dve najbolje drugoplasirane selekcije, dok će u konkurenciji odbojkaša plasman izboriti pet pobednika grupa, kao i najbolja drugoplasirana reprezentacija.
