> Izvor: B92
> Datum: subota 9.06.2012.  
> Rubrika: sport_odbojka
> Naslov: Odbojkašice bolje i od Španije
> Članak:

Ženska B odbojkaška reprezentacija Srbije savladala je Španiju sa 3:1 (25:14, 25:15, 22:25, 25:20) u drugoj utakmici drugog vikenda A grupe Evrolige.
Posle ove pobede izabranice Ratka Pavličevića su ubedljvo prve na tabeli sa pet pobeda iz isto toliko utakmica.
Srbiju u Budimpešti predstavlja drugi tim, jer selekcija koju predvodi selektor Zoran Terzić učestvuje na Gran priju u Lođu.
Srpske odbojkašice su potpuno dominirale, u svim segmentima igre, i prepustile Španiji 14, odnosno 15 poena u prva dva seta. Kao da je veoma lako i brzo vođstvo na trenutak dovelo do opuštanja u redovima Srbije, pa je Španija to iskoristila i dobila treći set sa 25:22 i smanjila na 2:1 u setovima. U četvrtom setu, Srbija je vodila od početka i uspešno održavala prednost do konačnih 25:20 i 3:1 u setovima. Utakmicu u dvorani Sportmaks posmatralo je 100 gledalaca, a sudili su Vlastimil Kovar iz Češke i Danica Viktorini Liza iz Slovačke. Srbija: Lazarević (13), Rakić, Radenković (3), Bjelica(22), Ninković (11), Stevanović, Rosić, Buša, Mirković, Čikiriz, Savić, Lukić. Španija: Gomes, Garido, Koljar (20), Koreja (10), Sančes, Aranda, Bonilja (11), Paljda, Gonsales (5), Delgado (12), Dijas, Bedmar (4). Srbija je u petak u prvoj utakmici drugog vikenda A grupe, savladala Rumuniju sa 3:0, po setovima 25:18, 25:22 i 25:20, posle 83 minuta igre. Naredni meč u Evroligi Srbija igra u nedelju od 19 sati protiv selekcije domaćina Mađarske.
