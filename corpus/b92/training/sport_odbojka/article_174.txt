> Izvor: B92
> Datum: nedelja 20.05.2012.  
> Rubrika: sport_odbojka
> Naslov: Terzić: Još uvek nije strašno
> Članak:

Selektor srpskih odbojkašica Zoran Terzić rekao je posle poraza od Tajlanda da naš tim još nije u teškoj situaciji i da ima šansu za vizu za Olimpijske igre.
Selekcija Srbije protekle noći zabeležila je šokantan poraz u drugom kolu kvalifikacija za London, koje se igraju u Tokiju, pošto je izgubila sa 3:0 od Tajlanda.
"Nije još uvek ništa strašno, jedan poraz ne rešava ništa, ali samo u slučaju da igru podignemo na malo viši nivo i zabeležimo pobedu protiv Koreje, da se vratimo u igru, što se plasmana na Olimpijske igre u tiče. U slučaju da dobijemo sledeću utakmicu, onda bi sve bilo otvoreno i naše šanse bi bile izvesne", rekao je Terzić. Terzić je istakao da igrom kakve su njegove izabranice pokazale protiv Tajlanda teško je bilo očekivati bilo šta drugo osim poraza. "Ovakvim načinom igre kakav smo sada imali bilo je vrlo teško očekivati povoljan rezultat protiv ekipe kao što je Tajland. Totalno smo neagresivno igrali na servisu i u napadu, Tajland je dosta dobro, bez obzira na nedostatak u visini, zatvorio naše srednje blokere, krajnji napadači to nisu uspeli da iskoriste na pravi način, da neke lagane lopte realizuju i onda smo ulazili u veliki problem. Jednostavno, vrlo teško smo osvajali poene, napad je bio slab, automatski kada se dođe u tu situaciju da se protiv njih igra svaki poen dugačko i da se lopta više puta prebacuje preko mreže, oni su tu u prednosti", naglasio je Terzić. Ponedeljak je slobodan dan za srpske odbojkašice, koje naredni meč igraju u utorak protiv Koreje.
