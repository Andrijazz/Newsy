> Izvor: B92
> Datum: ponedeljak 11.03.2013.  
> Rubrika: sport_odbojka
> Naslov: Brakočevićeva: Još nisam došla sebi
> Članak:

Odbojkašica turskog Vakifbanka Jovana Brakočević rekla je u ponedeljak da još nije došla sebi od osvajanja Lige šampiona, kao i da joj čestitke i dalje stižu.
"Slavili smo do kasno, još sam pod utiscima. Baš sam uzbuđena, proživljavam ponovo polufinale i finale i vraćam film", rekla je Brakočevićeva agenciji Beta.
Njen Vakifbank je pobedio Rabitu Baku sa 3:0 u finalu završnog turnira u Istanbulu, ali je ona istakla da utakmica nije bila laka kao što rezultat nagoveštava.
"Nama je delovalo da je Rabita ušla malo stegnuto u meč, a mi smo to iskoristili da ih stegnemo još više...Uspevali smo i da im čitamo sistem igre. Ukratko, uspeli smo da ih nadigramo, ali rezultat od 3:0 ne govori da je utakmica bila laka. Bila je teška i puna emocija", objasnila je reprezentativka Srbije. Liga šampiona je elitno klupsko takmičenje, a Brakočevićeva je proglašena za najkorisniju igračicu (MVP) završnog turnira. "Trofej mi mnogo znači, to je najprestižnije takmičenje za klubove. Presrećna sam i što sam član ovog kluba. A što se tiče MVP priznanja, na tome mogu samo da zahvalim saigračicama i treneru što su me podržavali i pomogli", rekla je Brakočevićeva. O klupskoj budućnosti još ne može da priča, ali je rekla da čestitke samo stižu. "Još mi stižu čestitke, još mi zvoni telefon, pune su mi liste i na Fejsbuku i na Tviteru, ne mogu da postignem da odgovorim. Kada sam ušla juče u svlačionicu i videla koliko imam propuštenih poziva i poruka, ma fenomenalno", zaključila je Jovana Brakočević.
