> Izvor: B92
> Datum: subota 19.05.2012.  
> Rubrika: sport_odbojka
> Naslov: Terzić: Može još bolje
> Članak:

Selektor odbojkašica Srbije Zoran Terzić rekao je da, uprkos maksimalnoj pobedi nad Tajpehom, ekipa može da odigra još bolje u nastavku kvalifikacija za OI.
"Ne možemo da budemo potpuno zadovoljni. Ipak, normalno je da bude oscilacija, s obzirom da je ovo prva utakmica na turniru. Još nismo završili period adaptacije. Ipak, ovo je bilo dovoljno za Kineski Tajpeh, oni nisu na nivou ostalih timova. Najvažnija je ubedljiva pobeda. Idemo dalje, nadamo se da će biti još ovakvih rezultata", rekao je Terzić posle meča u Tokiju.
Utakmicu drugog kola reprezentacija Srbije igra od četiri sata ujutru po našem vremenu protiv Tajlanda. "Tačno je da smo pobedile sa 3:0, ali nije sve bilo kako bi trebalo da bude. Nadam se da će sutra biti bolje i da ćemo zabeležiti još ubedljiviju pobedu", kazala je odbojkašica Srbije Stefana Veljković Plasman na OI sa ovog turnira obezbediće tri prvoplasirana tima, plus najbolja azijska reprezentacija. Ukoliko jedno od prva tri mesta zauzme neka od azijskih selekcija, plasman na Igre u Londonu izboriće i naredna najbolja reprezentacija iz Azije. "Drago mi je da smo krenuli sa pobedom. To dosta znači zbog samopouzdanja za naredne mečeve. Sutra nas čeka teška utakmica, nadam se da ćemo još popraviti našu igru", zaključila je Suzana Ćebić.
