> Izvor: B92
> Datum: nedelja 24.06.2012.  
> Rubrika: sport_odbojka
> Naslov: Nikić: Pobeda je najvažnija
> Članak:

Posle pobede nad Japanom u okviru trećeg vikenda Svetske lige srpski odbojkaši su ocenili da nisu igrali na očekivanom nivou, ali da je pobeda najvažnija.
Izabranici Igora Kolakovića su pobedili Japan sa 3:2 i sada imaju skor od pet trijumfa i četiri poraza pred poslednji vikend, koji se igra u Novom Sadu.
"Zadovoljni smo pobedom, nismo blistali, ali nam trijumf znači dosta, posebno za igrače koji su prvi put sa nama i koji su na ovom turniru izneli najveći teret. Sada idemo u Novi Sad gde ćemo pokušati da zabeležimo pobede i tražimo što bolji plasman u grupi", rekao je Miloš Nikić. Tehničar Mihajlo Mitić je istakao da je utakmica protiv Japana bila jedna od najtežih u njegovoj karijeri. "Ovo je bila jedna od težih utakmica u mom životu. Dosta je bitno što smo uspeli da izađemo kao pobednici. U onim setovima koje smo igrali strpljivo i pametno dobili smo, a u onima u kojima smo srljali smo izgubili. Japanci su jako strpljiva i uporna ekipa i zato su nam uzeli dva seta", istakao je Mitić. Korektor Saša Starović rekao je da je bilo mnogo oscilacija u igri reprezentacije Srbije. "Reprezentacija Japana je neugodan protivnik sa kojom se uvek treba igrati 100 odsto. Nismo očekivali da će danas tako dobro da počnu, nismo uspeli da dođemo do svoje igre, mnogo je bilo oscilacija. Osećao se umor, dosta utakmica za kratak period, ali uspeli smo da osvojimo dva boda i vraćamo se kući sa pobedom", rekao je Starović. Aleksandar Atanasijević je rekao da se njegova ekipa sada okreće predstojećem vikendu Svetske lige koji se igra u Novom Sadu. "Najvažnija je pobeda. Nismo igrali sjajno, ja nisam odigrao na očekivanom nivou. Pokazali smo da i kada gubimo možemo da se vratimo u meč. Okrećemo se turniru u Novom Sadu bez obzira da li imamo ili nemamo šanse da odemo na finalni turnir. Najbitnije je da pobeđujemo", rekao je Atanasijević. Četvrti vikend grupe A Svetske lige igraće se od 28. do 30. juna u hali "Spens" u Novom Sadu.
