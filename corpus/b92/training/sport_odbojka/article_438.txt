> Izvor: B92
> Datum: četvrtak 29.11.2012.  
> Rubrika: sport_odbojka
> Naslov: Podvig Novog Pazara u Kupu Srbije
> Članak:

Odbojkaši Novog Pazara plasirali su se u četvrtfinale Kupa Srbije posle pobede nad Mladim radnikom sa 3:2 (23:25, 24:26, 25:21, 25:20, 15:13).
Novopazarce je do pobede predvodio Mladen Majdak sa 34 poena, dok je Hamza Zatrić dodao 23. Najbolji kod Požarevljana bili su Petar Petrović sa 19 i Nikola Munćan sa 12 poena.
Trener novopazarskih odbojkaša Radoslav Milić ocenio je da je u dalju fazu Kupa prošao kvalitetniji sastav, koji je do pobede došao uz veliku podršku navijača.
"Mislim da smo bili bolji, iako je Mladi radnik treći u elitnoj Superligi, dok smo mi vodeći u rangu niže. Nismo se predavali ni posle 0:2, zaigrali smo mnogo bolje i u sjajnom odbojkaškom ambijentu došli do pobede", rekao je Milić radiju Sto plus. "Mislim da smo potvrdili da imamo sjajnu ekipu, sasatavljenu uglavnom od igrača koji su ovde i ponikli, pa zaslužujemo veću podršku od svih struktura u Novom Pazaru", dodao je Milić. Trener Požarevljana Dragan Bonić rekao je da mu je žao što je njegov tim ispao iz Kupa Srbije posle ubedljivog vodjstva. "Nismo uspeli da ponovimo prošlosezonski rezultat, kada smo igrali finale ovog takmičenja. Ušli smo u loš ritam posle vodjstva od 2:0 i domaćin je, uz veliku podršku navijača, to uspeo da iskoristi. Okrećemo se obavezama u prvenstvu", kazao je Bonić. Utakmicu izmedju Novog Pazara u Mladog radnika pratilo je oko 600 gledalaca u dvorani Pendik.
