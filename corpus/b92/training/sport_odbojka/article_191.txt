> Izvor: B92
> Datum: subota 26.05.2012.  
> Rubrika: sport_odbojka
> Naslov: Terzić: Nadamo se Londonu
> Članak:

Selektor srpskih odbojkašica Zoran Terzić rekao je da se nada da izgubljeni set protiv Perua neće pokvariti planove našeg tima za plasman na Olimpijske igre.
Selekcija Srbije u pretposlednjem kolu kvalifikacionog turnira u Tokiju pobedila Peru sa 3:1, a u nedelju igra odlučujući meč po pitanju vize za London protiv Japana.
"Očigledno je da su nam od starta utakmice misli bile usmerene ka duelu protiv Japana, zato nismo odigrali sjajno. Da li zbog toga ili ranog termina, devojke nisu bilie koncentrisane 100 odsto. Pobeda je važna i nadam se da izgubljeni set neće predstavljati problem", rekao je posle meča Terzić. Terzić je prokomentarisao i odlučujući meč koji je pred našim odbojkašicama. "Japanke su veoma požrtvovane u odbrani, moraćemo da budemo strpljivi i maksimalno agresivni, posebno u servisu i napadu ako želimo da im pariramo na željeni način. Nadam se da ćemo se plasirati na Olimpijske igre", dodao je Terzić.
Srednji bloker Milena Rašić rekla je da je nacionalni tim zabeležio važnu pobedu protiv Perua i tako ostao u trci za odlazak na Olimpijske igre. "U trećem setu je došlo do opuštanja i pada koncentracije, ali drago mi je da smo se vratile. Sutra nas protiv Japana očekuje definitivno najbitnija utakmica. Propustile smo dve šanse za odlazak na Olimpijske, nadam se da će u nedelju biti sve u redu", rekla je Rašićeva. Optimista pred duel sa Japanom je i Tijana Malešević. "Odigrali smo meč sa dosta oscilacija, pala nam je koncentracija u trećem setu, ali najbitnija su tri boda. Protiv Japana će biti teško, igraju na svom terenu, pred domaćom publikom i punom dvoranom. Pobedili smo ih prošle godine na Svetskom kupu i sve nada polažemo u taj meč da dobijemo sa 3:1 ili 3:0", zaključila je Maleševićeva.
