> Izvor: B92
> Datum: nedelja 27.05.2012.  
> Rubrika: sport_odbojka
> Naslov: Terzić: Igraćemo bolje u Londonu
> Članak:

Selektor ženske odbojkaške reprezentacije Srbije Zoran Terzić rekao je da je plasman na Olimpijske igre u Londonu jedan od većih uspeha u istoriji.
Srbija je u poslednjem kolu interkontinentalnih kvalifikacija u Tokiju savladala Japan sa 3:2 i drugi put uzastopno igraće na Olimpijskim igrama.
"Ovo je jedan od većih uspeha ženske odbojke, ne zbog rezultata, nego zbog svega što se desavalo, vremena za pripreme i gomile problema vezano za sastav", rekao je Zoran Terzić.
Selektor srpskih odbojkašica se nada da će u Srbija u jačem sastavu bolje igrati u Londonu. "Problemu su za ovu ekipu postali normalni, nadam se da će tako biti i u budućnosti, pre svega da će nam se priključiti sve igračice i da ćemo sa jačom konkurencijom i zdravi dočekati OI. Nadam se i mnogo boljim partijama u Londonu, nego što je to slučaj bio ovde". Terzić je dodao da utakmica sa Japankama očekivano nije bila kvalitetna, zbog velikog uloga koji je nosila. "Utakmica nije bila na nivou ove dve dobre reprezentacije, jer su bodovi bili preko potrebni. Japan je pravio neke greške koje njima nisu svojstvene, ali ne posle osvajanja drugog seta koji ih je odveo na OI, nego i pre toga. Nismo bili opušteni, ali ova reprezentacija ima ogroman motiv, fanatstičnu atmosferu, devojke nisu odustajale i to je uslovilo da dobijemo utakmicu".
Jovana Brakočević je istakla da je Srbija pružila fantastičnu partiju, iako je možda delovalo da to sve ide "na mišiće". "S obzirom na sve ovo je bilo na zadovoljavajućem nivou. Presrećna sam što idemo u London, ova generacija to zaslužuje i dokazali smo to ovom pobedom". Kapiten Maja Ognjenović kaže da je plasmanom u London urađena velika stvar. "Teška utakmica, pre svega zbog pritiska, jer smo znale da moramo da dobijemo. U prvom i trećem setu bilo je određenih problema, ali sreća sam što smo uspele, pa makar i kroz pet setova. Ponosna sam na ekipu koja je iznela cele ove kvalifiakcije". Stefana Veljković je plasmanom u London ostvarila veliki san. "Bile smo ukočene, ali dobile smo na iskustvo i zasluženo idemo na Olimpijske igre. Ostvarile smo san svakog sportiste i još ne verujemo". Olimpijske igre u Londonu na programu su od 27. jula do 12. avgusta.
