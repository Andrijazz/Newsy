> Izvor: B92
> Datum: petak 6.01.2012.  
> Rubrika: sport_odbojka
> Naslov: Ognjenovićeva debituje za Modenu
> Članak:

Odbojkaški klub Univerzal Volejbol Modena i zvanično je predstavio svoje novo pojačanje Maju Ognjenović.
Ognjenovićeva je veliko pojačanje za ekipu trenera Kukarina, a potpisala je ugovor do kraja sezone. Za Modenu će debitovati 9. januara.
Prvakinja Evrope i jedan od najboljih tehničara na svetu, posle nastupa u grčkom Olimpijakosu, italijanskom Jeziju i kratke epizode u Dinamu iz Pančeva obukla je ’crno-beli’ dres italijanske Modene.
"Želim prvo da se zahvalim Rinu i Davidu Astaritu što su me doveli u Modenu. Mislim da je Liu Jo dobar tim, sa dobrim igračicama i srećna sam što mogu da pomognem. Tek sam stigla i nisam imala puno vremena da se upoznam sa saigračima, ali prvi utisci su mi lepi i veoma sam srećna i zadovoljna. Želim da pomognem timu da unapredi svoju igru u drugom delu sezone i evropskim takmičenjima. Volela bih da ostanem u Italiji i ako mi se ukaže mogućnost sigurno će tako i biti, ja obećavam da ću dati sve od sebe ", rekla je Ognjenović. Dobrodošlicu srpskoj odbojkašici prvi je poželeo predsednik kluba Rino Astarita. "Želim da poželim dobrodošlicu ovoj velikoj sportistkinji. Juče sam je video prvi put i rekao joj da sam Božić proveo gledajući finale Evropskog prvenstva između Srbije i Nemačke. Drago mi je da je MVP Evropskog prvenstva deo našeg tima i nadam se da ćemo zajedno osvojiti titulu. Ekipa je sad u punoj snazi, one su tigrice, siguran sam da je tehničko osoblje odradilo odličan posao i da smo spremni za drugi deo sezone i Kup Italije. Mislim da odbojkašku publiku u Modeni čeka mnogo uzbuđenja ove sezone", rekao je Astarita. Maji Ognjenović trener Đozepe Kukarini poznat je od ranije, kao i saigračice Marinkovićeva i Ranieri sa kojima je igrala u Jeziju, dok su joj Pagi, Baraca i Aguero poznate iz reprezentacije Italije.
