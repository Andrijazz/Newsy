> Izvor: B92
> Datum: utorak 4.06.2013.  
> Rubrika: sport_odbojka
> Naslov: Kolaković: Kubanci uvek opasni
> Članak:

Selektor srpskih odbojkaša Igor Kolaković rekao je da će njegovi izabranici učiniti sve da iznenade Kubu na startu takmičenja u Svetskoj ligi.
Elitno takmičenje startuje predstojećeg vikenda, a naš tim će u subotu i nedelju rano ujutro igrati mečeve sa Kubom u Havani u okviru grupe B.
Pored Kube, Srbija će igrati u grupi sa Italijom, Rusijom, Iranom i Nemačkom.
"Čekaju nas veoma važne utakmice, igramo protiv reprezentacije koja je sigurno u odnosu na prošlogodišnji sastav oslabljena, ali je opet tim koja ima strahovit potencijal, pre svega u fizičkom smislu. Kubanci su uvek opasni, bez obzira u kom sastavu nastupa. Posebno u Havani igraju motivisano, ali mislim da je to izazov i za sve nas, da prikažemo sve ono što nas krasi. Iskreno se nadam da ćemo na Kubi, bez obzira na dug put, prikazati dobre partije. Nadamo se pobedi, koja bi nam mogućila da se upustimo u borbu za prolaz na finalni turnir", rekao je Kolaković. Sa Kolakovićem se složio jedan od najiskusnijih srpskih reprezentativaca Dragan Stanković. "Kuba je ekipa koja svake godine promeni nekoliko igrača iz prve postave i uvek je konkurent za podijum u nekom takmičenju. Znamo šta nas čeka, daćemo sve od sebe. Polazimo od sebe, ako budemo vodili računa šta mi radimo nećemo imati problema, a valjda će to biti dovoljno za neku pobedu. Daćemo 100 odsto svojih mogućnosti i svaka utakmica nam je bitna", naglasio je Stanković. Prva utakmica između Kube i Srbije igra se u subotu od 2.40 po srednjeevropskom vremenu, dok je druga na programu dan kasnije u istom terminu.
