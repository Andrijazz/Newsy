> Izvor: B92
> Datum: petak 28.06.2013.  
> Rubrika: sport_odbojka
> Naslov: SL: Srbiji bod protiv Belgije
> Članak:

Srpske odbojkašice pretrpele su četvrti poraz u grupi B Evropske lige, pošto su u prvom kolu trećeg turnira poražene od Belgije u Hamburgu.
Srbija je od Belgije poražena sa 3:2, po setovima 21:18, 18:21, 18:21, 21:14 i 15:13, posle 97 minuta igre.
Srbija je odigrala sigurno svoju najbolju partiju protiv Belgije u ovogodišnjoj Evropskoj ligi, ali je to u ovom trenutku bilo dovoljno samo za jedan bod. Belgija je zabeležila sedmu uzastopnu pobedu i jedina je neporažena ekipa u Evropskoj ligi.
Na početku utakmice se vodila izjednačena borba u kojoj su se ekipe smenjivale u vođstvu. Na startu je vodila Srbija, a posle 6:6 Belgija prelazi u vođstvo. Na tehničkom tajm-autu bilo je 12:11 za Srbiju, da bi Belgijanke posle 13:13 osvojile dva uzastopna poena za 15:13. Održavala je Belgija razliku do 17:16, kada je serijom 3:0 stigla do 20:16. Smanjila je Srbija na 20:18, ali su Belgijanke iskoristile treću set loptu za konačnih 21:18 i vođstvo od 1:0. Vodila je Srbija na početku drugog seta sa 2:0 i 3:1, a Belgija je izjednačila na 3:3. Uzvratila je Srbija sa 3:0 i povela sa 6:3, a zatim i 9:5. Na tehničkom tajm-autu Srbija je imala pet poena viška - 12:7. Uspevala je Srbija da održi razliku do 16:12, kada su Belgijanke smanjile na 16:14. Zatražio je Vladisavljev tajm-aut, a Srbija posle 17:14 povela i sa 19:16, a zatim i 20:17. Iskoristila je Srbija drugu set loptu za konačnih 21:18 i izjednačenje na 1:1 u setovima. Treći set je obeležila igra poen za poen gotovo do sredine seta. Naime bilo je 9:9, kada je Srbija osvojila dva vezana poena i povela sa 11:9. Vodila je Srbija sa dva poena razlike do 14:12, kada je uspela da stigne do tri poena viška - 15:12. Vodila je zatim Srbija sa 16:13, a Belgija serijom 4:0 preokrenula rezultat i povela sa 17:16. Posle tajm-auta Vladisavljeva, Srbija je povela sa 19:17 serijom 3:0, a zatim od 19:18 sa dva uzastopna poena dobila set sa 21:18 za vođstvo od 2:1 u setovima. Izjednačeno je bilo na početku četvrtog seta do 2:2, kada su Belgijanke uspele da se rezultatski odvoje i povedu sa 6:2. Smanjila je Srbija na 6:4, a Belgija zatim povećala prednost na 10:5. Smanjila je Srbija, prvo na 10:7, a zatim i na 11:9, a na tehničkom odmoru je bilo 12:9 za Belgiju. Usledila je mnogo bolja igra Belgije, koja je povela sa 16:10, 18:12 i 19:14, da bi set završila sa 21:14 za izjednačenje na 2:2 u setovima. Povela je Srbija u petom setu sa 3:0, 5:2 i 6:3. Smanjila je Belgija na 6:5, a zatim i izjednačila na 7:7. Na promenu strana Srbija je otišla sa vođstvom od 8:7. Usledila je žestoka borba za svaki poen i igralo se izjednačeno do 13:13, kada je Belgija sa dva vezana poena stigla do konačnih 15:13 za trijumf od 3:2. Srbija u subotu od 17 časova igra protiv Izraela.
