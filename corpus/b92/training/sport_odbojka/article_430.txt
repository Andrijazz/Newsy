> Izvor: B92
> Datum: utorak 20.11.2012.  
> Rubrika: sport_odbojka
> Naslov: LŠ: Zvezda gostuje Turu
> Članak:

Odbojkaši Crvene zvezde u sredu putuju u Francusku gde će protiv Tura dan kasnije odigrati utakmicu četvrtog kola Grupe C Lige šampiona.
Francuski predstavnik je pre sedam dana bio uspešniji od ‘crveno-belih’, a Duško Nikolić, trener Crvene zvezde, nada se da će njegovi izabranici u revanšu pružiti bolju partiju.
"Imali smo šanse da namučimo Francuze u prvom meču ali ih nismo iskoristili. Ispostavilo se da sam ja verovao više od mojih igrača da možemo do boljeg rezultata. Kada se u takmičenju kakvo je Liga šampiona, naprave dve greške u ključnim trenucima, povratka nema, ne vredi da posle žalimo za propuštenim prilikama. U drugoj utakmici možemo samo da se nadamo da ćemo pružiti kvalitetniju partiju, manje grešiti", rekao je Nikolić. Nikolić se posebno osvrnuo na to što  nisu još uvek ispunili svoj cilj u elitnom takmičenju, a to je osvajanje bodova. "Pre početka Lige šampiona smo pretpostavljali da će biti teško osvojiti bodove, sada smo se uverili da je zaista tako. Ova ekipa Crvene zvezde je vrlo mlada timom. Ritam u kojem se sada nalazimo, kada se igraju dva meča nedeljno, uz putovanja, ne ostavlja vreme za kvalitetne treninge. A ova ekipa ne može da igra dobro bez treninga", istakao je Nikolić. Crvena zvezda će protiv Tura igrati u četvrtak, a utakmica počinje u 20.30.
