> Izvor: B92
> Datum: ponedeljak 3.12.2012.  
> Rubrika: sport_odbojka
> Naslov: LŠ: Zvezda protiv Poljaka
> Članak:

Odbojkaše i odbojkašice Crvene zvezde ove nedelje igraju mečeve petog kola Lige šampiona protiv poljskih klubova.
’Crveno-bele’ devojke u utorak u „Šumicama“ od 18 časova igraju protiv Fakro Mušine, dok momci dva dana kasnije u istom terminu gostuju ZAKSA Keđeržinu.
Trener odbojkašica Ratko Pavličević rekao je da će njegovim igračicama biti teško da igraju protiv Fakro Mušine, ali da želi da tim odigra dobro.
"Očigledno je da se forma podigla, ali uvek može bolje. Za to je, doduše, potrebno vreme, ali jake utakmice su najbolja škola. Poslednjih godina teško igramo sa Mušinom, da ne kažem slabo, jer je poljska odbojka na visokom, svetskom nivou", rekao je Pavličević. Zvezda je u prva četiri kola osvojila samo jedan bod, bez pobede, dok Mušina ima pobedu i tri poraza i ukupno pet bodova. "Mi smo mlađi tim i tehnički slabiji, ali gledamo da odigramo na visokom nivou, a za to nam je potrebna izuzetna motivacija, koju je nekad teško obnavljati. Želimo da dobro odigramo Ligu šampiona, ali nam ona nije prioritet kao njima", rekao je Pavličević. Trener odbojkaša Zvezde Duško Nikolić rekao je da njegovu ekipu očekuje težak zadatak na gostovanju poljskoj ekipi. "Znamo svi kakvoj ekipi idemo u goste. Odlični su, sjajno selektirani na svim nivoima. Rekao sam ranije da nisu slabiji od Trentina, kojem su uzeli set kod kuće, a svi protiv nas žele maksimalan rezultat za to najbolje treće mesto", rekao je Nikolić. Zvezda je izgubila sve četiri dosadašnje utakmice, u kojima nije osvojila nijedan set. U drugu fazu iz sedam grupa plasiraće se po dve prvoplasirane i najbolje trećeplasirane ekipe. "Očekujem da odigramo dobro i bolje nego u Francuskoj. Ranije smo padali i razgovarali smo o tome. To je na individualnom nivou. U Poljsku idemo da pokažemo da smo bolji od toga", rekao je Nikolić, "Ne mogu da obećam dobar rezultat. Šta je dobar rezultat? Samim tim što smo se plasirali u Ligu šampiona smo postigli dobar uspeh. Jasno je da sada nismo na tom nivou, a bićemo za godinu-dve, ali pitanje je koga ćemo moći da zadržimo do tada".
