> Izvor: B92
> Datum: sreda 13.06.2012.  
> Rubrika: sport_odbojka
> Naslov: "Gran pri je kvalitetno takmičenje"
> Članak:

Selektori ženskih reprezentacija koje će učestvovati na turniru Gran prija ocenili su da će to biti vrlo kvalitetno takmičenje i prilika da timovi odmere snage.
Turnir Gran prija igra se narednog vikenda u Beogradu, a učestvovaće selekcije Turske, Argentine, Kube i Srbije.
Trener Turkinja Marko Aurelio Mota istakao je da ima velika očekivanja na turniru u Beogradu.
"Imamo velika očekivanja, jer ako želite da se dobro pripremite za Olimpijske igre morate iskoristiti Gran pri i dati sve od sebe. Mi smo zadovoljni trenutnom formom, raspored je veoma gust, ali se nadamo boljoj igri", rekao je Mota. Selektor Argentine Orasio Bastip ocenio je da će biti zadovoljan ako njegov tim dođe do jednog trijumfa u vrlo jakoj konkurenciji. "Ovaj turnir nam znači jer tako stičemo neophodno internacionalno iskustvo. Cilj nam je da zabeležimo bar jednu pobedu, ali će to biti teško pošto su protivnici vrlo jaki", rekao je Bastip. Trener Kube Huan Karlos Gala smatra da je njegov tim u dobroj formi I da će iskoristiti mečeve u Beogradu da stekne iskustvo. "Mi smo prvi vikend Gran prija igrali dobro, ali ova grupa je mnogo teža. Renoviramo ekipu i ove utakmice su nam bitne za sledeći ciklus Olimpijskih igara", kaže Gala. Selektor odbojkašica Srbije Zoran Terzić rekao je da prestižno takmičenje kao što je Gran pri nikako ne može da bude samo priprema za Olimpijske igre. "Imamo odgovornost da odigramo najbolje, bez obzira što je olimpijska godina. Ovo je prestižno takmičenje, na kojem učestvuju najbolje ekipe", rekao je Terzić. Turnir Grupe H Gran prija igraće se u beogradskoj hali Pionir od 15. do 17. juna.
