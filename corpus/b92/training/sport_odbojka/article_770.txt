> Izvor: B92
> Datum: petak 6.09.2013.  
> Rubrika: sport_odbojka
> Naslov: EP: Srbija izgubila dobijen meč
> Članak:

Srpske odbojkašice poražene su od Bugarske sa 3:2 na startu Evropskog prvenstva u Nemačkoj i Švedskoj.
Evropske šampionke su poražene posle preokreta, sa 23:25, 13:25, 25:22, 30:28, 15:13, posle dva sata i 14 minuta igre u Šverinu.
Izabranice Zorana Terzića u drugom kolu igraju sa Češkom u subotu od 17 časova.
Posle velike borbe u prvom setu, naše odbojkašice odigrale su sjajno u drugom setu, a potom su pale. Prvo su dozvolile Bugarkama da priđu na 2:1 u setovima, da bi imale pet meč lopti u četvrtom setu, ali nisu uspele da ih realizuju. Bugarke su iskoristile taj pad i na kraju zasluženo slavile, a evropskim šampionkama za utehu je ostao jedan osvojen bod. Tok meča: Na samom početku meča igralo se poen za poen. Iako su naše odbojkašice prve uspele da dođu do dva poena prednosti, do tehničkog tajm-auta su Bugarke preokrenule, da bi srpski tim odmah odgovorio. Ni tada nije bilo osetnije prednosti, ali su je izabranice Zorana Terzića mirno čuvale i vrlo brzo došle do dve set lopte i iskoristile su drugu za 25:23. U drugom setu naše odbojkašice su od početka bile superiorne i samo su povećavale svoju prednost. Na drugom tehničkom tajm-autu ona je već bila dvocifrena (16:10), a u jednom trenutku i 14 razlike (24:10). Bugarke su tada pružile malo veći otpor, ali su samo odložile neizbežno, pošto su srpske odbojkašice osvojile set sa 25:13. Iako se očekivalo da će posle sjajnog drugog seta, Terzićeve izabranice lako i brzo završiti posao u trećem setu to se nije desilo. Posle dobrog početka seta, Bugarke su preuzele inicijativu i sve vreme održavale prednost. Naše odbojkašice su uspele da priđu u samom finišu, ali je selekcija Bugarske iskoristila prvu set loptu i smanjila na 2:1 u setovima sa 25:22. U četvrtom setu naše odbojkašice su od početka igrale odlično, održavale prednost i lako došle do pet meč lopti - 24:19. Ipak, tada je usledio neverovatan pad, Bugarke su se probudile i došle do izjednačenja. U igri poen za poen, naše su propustile svoje šanse, a Bugarke odigrale pametno i izjednačile na 2:2 u setovima sa 30:28. Treba pomenuti da je Srbija u tom setu ostala bez Brankice Mihajlović, koja je do tada igrala odlično, pošto ju je u borbi za loptu Jovana Brakočević udarila po licu. Mihajlovićeva je odmah napustila teren uz bolnu grimasu. U odlučujućem setu, Bugarke su od početka vodile i na kraju su održale svoju prednost. Taj set je obeležilo i nekoliko diskutabilnih sudijskih odluka, ali naše odbojkašice nisu mogle da im priprete.
