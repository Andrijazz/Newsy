> Izvor: B92
> Datum: četvrtak 27.12.2012.  
> Rubrika: sport_odbojka
> Naslov: Zatrić: Polufinale kupa realno
> Članak:

Odbojkaši Novog Pazara optimisti su pred revanš četvrtfinala Kupa Srbije sa Klekom.
Pazarci su prvu utakmicu dobili rezultatom 3:1.
Odbojkaš Novog Pazara Hamza Zatrić izjavio je da će njegov tim moći mirnije da uđe u revanš, jkoji se igra u petak, zbog dobrog rezultata iz prve utakmice.
"Dovoljna su nam dva seta za plasman na završni turnir, ali bićemo maksimalno koncentrisani i ići na pobedu. Rezultat iz prvog duela nam daje mogućnost da budemo opušteniji nego što bismo bili ako bi jurili prednost rivala", rekao je Zatrić radiju Sto plus. Zatrić je dodao i da očekuje veliku podršku publike u poslednjem odbojkaškom meču godine u Novom Pazaru. On je ocenio da su, osim Pazaraca, nadomak polufinala Kupa Srbije još Crvena zvezda, Radnički iz Kragujevca i Vojvodina. "Bilo bi lepo da se utakmica odigra u sjajnom ambijentu i pred velikim brojem gledalaca, jer je ovo istorijska šansa za nas. Učešće na finalnom turniru sa, verovatno, Crvenom zvezdom, Radničkim i Vojvodinom je šansa koja se ne sme propustiti", kazao je Zatrić. Utakmica četvrtfinala Kupa Srbije izmedju Novog Pazara i Kleka igraće se u petak u 19.00 u sportskoj dvorani Pendik.
