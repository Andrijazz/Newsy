> Izvor: B92
> Datum: ponedeljak 10.12.2012.  
> Rubrika: sport_odbojka
> Naslov: WL: Odbojkaši Zvezde nezaustavljivi
> Članak:

Odbojkaši Crvene zvezde nastavili su pobednički niz i u devetom kolu Wiener Städtische lige, pošto su slavili na gostovanju Radničkom u Kragujevcu.
’Crveno-beli’ su do devete pobede ove sezone došli sa 3:1, po setovima 25:19, 25:23, 20:25 i 25:21, posle jednog sata i 40 minuta.
Na taj način, izabranici Duška Nikolića su pokazali da sa pravom slove za prvog favorita ove sezone, a činjenica da su prvi deo ligaškog dela šampionata završili na ubedljivo prvoj poziciji sa čak 26 osvojenih od mogućih 27 bodova dovoljno govori u prilog tome. Zvezda je odlično počela susret, iako roviti kapiten Mihajlo Mitić nije bio u startnoj postavi, nametnula je jak ritam i najviše zahvaljujući fantastičnom servisu pravila razliku. Gosti su lako poveli sa 16:11, potom su samo održavali prednost sve do 25:19. U drugom setu ipak je viđen različit rasplet. Kragujevčani su uspostavili ravnotežu, čak su imali tri poena viška u završnici (21:18). Ipak, nisu uspeli da je sačuvaju, pa je Zvezda uz odličnu igru mladih primača Stoilovića i Koprivice, kao i korektora Petkovića preokrenula i prokrčila sebi put ka pobedi za 25:23. Još ranije trener Dejan Matić je zamenio dizače, umesto iskusnog Milana Ilića u prvom setu u igru je poslao Igora Jovanovića. To je rezultata dalo tek u trećem periodu. Radnički je uhvatio ritam, ponovo je prvi stigao do prednosti (16:11), koju ovoga puta nisu prokockali sa 25:20. Ipak, ispostavilo se da su time samo odložili poraz za još jedan set. Opet je Zvezda, ovoga puta uz odlične izmene Nikolića i uvođenje u igru Mitića i Milutinovića, preuzela konce igre u svoje ruke. Vrlo brzo su Beograđani stekli dobru prednost (16:13), koji su uvećali u završnici (21:15). Potom im je ostalo samo da mirno privedu meč kraju, a iskoristili su četvrtu meč loptu za 25:21. Radnički - Crvena zvezda 1:3 (19:25, 23:25, 25:20, 21:25) Radnički: Ćirović 11, N. Stevanović 10, Jovanović 2, Radović 14, Perović, Vulović, R. Stevanović 8, Ilić, Ivović, Čedić 21, Blagojević, Pantelić (libero). Trener: Dejan Matić. Crvena zvezda: Okolić 6, Perić 1, Stoilović 18, Gmitrović, Koprivica 12, Milutinović 3, Mitić, Petković 21, Brković, Ćelić 7, Buculjević 1, Vujić (libero). Trener: Duško Nikolić.
