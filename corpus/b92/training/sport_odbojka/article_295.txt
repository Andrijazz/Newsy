> Izvor: B92
> Datum: ponedeljak 2.07.2012.  
> Rubrika: sport_odbojka
> Naslov: Ćebićeva: Biće teško u Londonu
> Članak:

Libero ženske odbojkaške reprezentacije Suzana Ćebić rekla je da se nada da će ekipa moći da se bori za medalju na Olimpijskim igrama u Londonu.
Ćebićeva je, ipak, istakla da je teško bilo šta prognozirati zbog ozbiljnih problema sa povredama i promenama sastava.
"Svi bismo hteli da ponovimo uspehe od prošle godine, a to je definitivno jako teško ponoviti. Izašli smo iz napornih klupskih sezona i nismo imali vremena da se pripremimo još. Nadam se da ćemo da Londona da dođemo do prave forme i da ćemo imati bolji rezultat nego u Pekingu. Bila bih zadovoljna borbom za medalje, ali rano je da se priča o medaljama, pre svega što ne znam ni u kom sastavu ćemo igrati", rekla je Ćebićeva. Srpske odbojkašice su se prošle godine okitile titulom evropskih šampionki, a sa velikih takmičenja uglavnom dolaze sa medaljama. To je sve naviklo navijače na uspehe, tako da se javnost sada nada medalji iz Londona, uprkos jakoj konkurenciji. "Osećamo pritisak i svesne smo da svi očekuju da na svakom takmičenju osvajamo medalje, ali imamo problema sa ekipom i mnogo povreda. Naravno, to ne treba da bude alibi, iako je teško igrati svako takmičenje u drugom sastavu. Mi smo prošle godine od prvog do poslednjeg takmičenja igrale u istom sastavu, a za ovu se to ne može reći. Nažalost, nemamo vremena da dođemo do forme iz prošle godine, ali se nadam da ćemo popraviti igru u odnosu na Gran Pri i kvalifikacije za Olimpijske igre", naglasila je Ćebićeva. Sezona reprezentativnih nastupa usledila je posle napornih klupskih sezona, a pripreme su počele za neke skoro bez odmora. "Nisam se umorila od reprezentacije. Jeste, jako je naporno, a poslednjih šest godina nisam imala odmor. Svi očekuju leto za odmor, a nama je to uskraćeno. S druge strane, sigurna sam da niko od nas ne bi imao uspeha u odbojci da nije bilo reprezentacije. Atmosfera u ekipi je dobra i ne primećujem nikakvu napetost. Mogu da kažem da se dobro radi i da svi jedva čekamo da odemo u London", dodala je libero naše reprezentacije.
