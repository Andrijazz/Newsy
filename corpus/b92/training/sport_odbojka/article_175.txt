> Izvor: B92
> Datum: nedelja 20.05.2012.  
> Rubrika: sport_odbojka
> Naslov: Odbojkaši slavili protiv Japana
> Članak:

Srpski odbojkaši pobedili su Japan sa 3:2 u trećem kolu prvog turnira A grupe Svetske lige u Hamamacuu.
Izabranici Igora Kolakovića do trijumfa su došli sa 22:25, 25:21, 25:27, 25:19 i 15:12 po setovima.
Naša reprezentacija je tako prvi turnir ovogodišnje Svetske lige završila sa šest bodova i skorom od dve pobede i jednog poraza, pošto je izgubila od Rusije sa 3:2, a potom slavila protiv Kube sa 3:1.
Reprezentacija Srbije su protiv Japana imali šansu i da dođu do trijumfa i posle četiri seta, ali je Japan u završnici trećeg seta iskoristio šansu da dođe do vođstva od 2:1. Naš tim je tokom celog meča delovao kompaktno, a podatak da su svi igrači učestvovali u pobedi dovoljno govori da je kolektivna, ali i borbena i požrtvovana igra Srbije bila odlika u meču protiv Japana. Na početku prvog seta ekipe su se smenjivale u vođstvu, a na prvom tehničkom tajm-autu Srbija je vodila sa 8:7. Japan je preokrenuo rezultat i poveo sa 11:9, a Srbija potom izjednačila na 11:11. Ponovo su Japanci stigli do prednosti, pa je na drugom tehničkom odmoru bilo 16:14. Serijom 3:0, Japan stiže do pet poena prednosti za 19:14, pa 20:15, da bi Srbija smanjila na 20:17. Sa dva nova poena, Japan je ponovo imao pet poena viška za 22:17, a zatim i 24:18, da bi realizovao petu set loptu za 25:22 i 1:0 u setovima.
U drugom setu na samom početku igralo se poen za poen na početku drugog seta, da bi Srbija kod 4:4 serijom od 3:0 stigla do prednosti od tri poena, koliko je bilo i na prvom tehničkom tajm-autu. Srbija je potom povela sa 9:5, a Japan smanjio da 9:8. Usledila je serija Srbije od 3:1 za 12:9, da bi Japan smanjio na 14:13, ali je na drugom tehničkom odmoru bilo 16:13 za Srbiju. Imala je Srbija četiri poena prednosti od 17:13, ali je Japan serijom 3:0 smanjio razliku i primorao Kolakovića da zatraži tajm-aut. Novom serijom od tri vezana poena Japan stiže do vođstva od 19:17, koje je stekao neverovatnom serijom od šest uzastopnih poena. Posle drugog tajm-auta Igora Kolakovića, Srbija je osvojila tri uzastopna poena i povela sa 20:19. U finišu, Srbija je od 21:21, na servis Atanasijevića, stigla do 25:21 i izjednačenja na 1:1 u setovima. Treći set je doneo izjednačenu borbu, koja je viđena i prethodna dva, da bi na prvom tehničkom tajm-autu bilo 8:6 za Japan. Izjednačila je Srbija na 9:9, a Japan ponovo poveo sa 12:9, pa 14:10, da bi na drugom tehničkom odmoru bilo 16:13. Serijom od 4:0, Srbija je stigla do prednosti od 17:16, ali je Japan ponovo poveo sa 20:19. Uzvratila je Srbija sa dva vezana poena (21:20), pa se potom igralo poen za poen. Kod rezultata 23:23, sudije su poen dodelile Japanu, koji je tako stigao do set lopte, koju nije iskoristio. Srbija je zatim sa dva vezana poena stigla do prve set lopte, ali je nije iskoristila, da bi Japan uspeo da realizuje svoju drugu set loptu za 27:25 i vođstvo do 2:1 u setovima.
Japan je vodio na početku četvrtog seta sa 3:1 i održavao prednost do 5:3, kada je Srbija sa tri uzastopna poena preokrenula rezultat i povela sa 6:5, a na prvom tehničkom tajm-autu sa 8:6. Vodila je Srbija sa 10:7, pa 12:8 i tu prednost čuvala do 14:10, kada je Japan smanjio na 14:12. Na drugom tehničkom tajm-autu bilo je 16:14 za Srbiju. Posle odmora Srbija je povela sa 18:14, pa je Tecuja Ueta zatražio 30 sekundi predaha. As servisom Uroša Kovačevića, Srbija je povela sa 19:14, a potom sa 22:16, da bi na kraju bilo 25:19 i 2:2 u setovima. Igralo se poen za poen na početku petog seta, da bi Srbija od 3:3 stigla do 5:3, a zatim i do 7:4. Na promenu strana se otišlo sa vođstvom Srbije od 8:5. Vodila je Srbija sa 9:6, a Japan smanjio na 9:8. Kod vođstva 10:9, Srbija je sa dva uzastopna poena stigla do 12:9 i primorala Tecuju Uetu da zatraži tajm-aut. Uspešno je Srbija održavala razliku i iskoristila drugu meč loptu za konačnih 15:12 i 3:2 u setovima. Seniori Srbije će trenirati u Hamamacuu do 30. maja i polaska za Tokio, gde će igrati na turniru Interkontinetnalnih kvalifikacija za Olimpijske igre, od 1. do 10. juna. Naredni turnir A grupe Svetske lige biće održan od 15. do 17. juna u Santo Domingu, u Dominikanskoj Republici, gde će Kuba biti domaćin, jer nije završeno renoviranje dvorane u Havani.
