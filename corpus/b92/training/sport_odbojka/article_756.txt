> Izvor: B92
> Datum: subota 31.08.2013.  
> Rubrika: sport_odbojka
> Naslov: Terzić: Možemo do medalje
> Članak:

Selektor srpskih odbojkašica Zoran Terzić rekao je da je uprkos maksimalnom porazu od Brazila zadovoljan i da je ekipa spremna da osvoji bronzu u Gran Priju.
„S jedne strane smo zadovoljni, ali ostaje žal za nekim setom, bilo je prilike i da je bilo malo više koncentracije, mogli smo bar do dopunskog seta, možda i nešto više. Ipak, odmorili smo neke igrače za Italiju, utakmicu koja donosi odluku o trećem mestu na finalnom turniru i mislim da ćemo biti sposobnoi da odigramo na pravi način i da pobedimo“, rekao je Terzić.
Kapiten srpskog tima Jelena Nikolić istakla je da Brazilke u četvrtom kolu u Saporou nisu bile superiorne kao što to govori rezultat od 3:0. "Mogle smo dosta bolje, naročito u prvom setu, gde nismo uspeli da iskoristimo prednost. U drugom je već bilo slabije, ali nisu bili toliko supriorne koliko govori rezultat", poručila je Nikolićeva. Žal za prvim setom, u kojem je Srbija imala 8:4 i 16:13 naglasila je i Ana Bjelica. "Stvarno smo igrale dobro, ali mislim da je tu presudilo njihovo iskustvo i hrabrost u odlučujućim momentima. U drugom smo pali, pa smo se vratile u trećem, ali opet na kraju kada je trebalo da se prelomi nismo uspele", istakla je Bjelica. Srpske odbojkašice posle četiri odigrane utakmice imaju skor 2-2. Na startu turnira izgubile su od Kine, takođe sa 3:0, u drugom kolu savladale su SAD sa 3:1, a u trećem, reprezentaciju Japana sa 3:0. Poslednji meč na Gran priju, odlučujući u borbi za bronzanu medalju, srpske odbojkašice igraju u nedelju od 6.30 po našem vremenu sa Italijom.
