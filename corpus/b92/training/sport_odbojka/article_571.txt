> Izvor: B92
> Datum: ponedeljak 1.04.2013.  
> Rubrika: sport_odbojka
> Naslov: WL: Partizan i Zvezda za titulu
> Članak:

Odbojkaši Partizana Termoelektro plasirali su se u finale plej-of Viener štetiše lige, gde će im rival biti Crvena zvezda.
'Crno-beli' su pobedili Radnički u Kragujevcu sa 3:1 (25:23, 25:20, 24:26, 25:13) i sa ukupnih 3-1 u seriji izborili plasman u veliko finale.
Partizan je najveće iznenađenje drugog dela sezone. Ekipa kojoj je pretila borba za opstanak u ligi ušla je u plej-of sa sedmog mesta, a onda eliminisala drugoplasirani Đerdap.
Finale se igra takođe na tri pobede, Zvezda će imati prednost domaćeg terena, a serija počinje 11. aprila. 'Večiti' rivali odigrali su ove sezone dva meča u regularnom delu sezone i u oba navrata Zvezda je slavila sa 3-1. Aleksandar Minić predvodio je Partizan sa 23 osvojena poena, Marko Nikolić osvopjio je 17, a Ivan Steljić 11. Kod domaćina, dvocifren je bio samo Radović sa 18 poena. Prvi set u Kragujevcu trajao je 30 minuta, Partizan je imao prednost skoro sve vreme, na trenutke i veliku (15:10) ali je domaćin u finišu stigao do izjednačenja (22:22). Ipak, set su dobili 'crno-beli', 25:23. U drugom setu ekipa Radničkog držala se do drugog tehničkog tajm auta, Partizan je bio bolji u nastavku i sa 25:20 stigao do prednosti od 2:0 u setovima. Kragujevčani se međutim nisu predali. Imali su tokom celog trećeg seta vođstvo i na kraju su uz dosta problema ipak uspeli da smanje - 26:24. Četvrti set doneo je najmanje neizvesnosti. Partizan je od starta zaigrao sjajno, pa je već posle prvog tehničkog tajm-auta bilo jasno da će crno-beli u finale (8-4). Kragujevčani su uspeli da smanje na minus tri (11-8), ali to je bilo sve od njih. Do kraja meča na parketu Jezera postojala je samo jedna ekipa i Partizan je ubedljivo stigao do pobede - 25:13.
