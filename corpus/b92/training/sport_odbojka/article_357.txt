> Izvor: B92
> Datum: sreda 19.09.2012.  
> Rubrika: sport_odbojka
> Naslov: Kolaković: Čemu toliki publicitet
> Članak:

Selektor srpskih odbojkaša Igor Kolaković rekao je da je razgovarao sa Milošem Terzićem o problemima zbog kojih je napustio nacionalni tim.
Terzić je dan ranije u intervjuu za „Sportski žurnal“ rekao da nije igrao za Srbiju na Olimpijskim igrama u Londonu zbog sukoba sa nekim saigračima, dok se prethodno kao razlog njegovog izostanka iz tima pominjala povreda.
Kolaković u razgovoru za "Žurnal" nije želeo da da produbljuje tu temu. "Bio sam upoznat sa Miloševim problemom. Imao sam duboko intimne razgovore sa njim oko njegove problematike. Ne bih dao nikakav komentar na tu temu, jer bi bilo vrlo nekorektno i neprofesionalno sa moje strane i možda bi to moglo da izazove i nekakvu polemiku kojoj ovde nema mesta", rekao je Kolaković, "Ponavljam, uložio sam sve svoje mogućnosti da on ne doživi to tako dramatično. Neka ostane na tome da želim da zaštitim i njegovu, ali i privatnost ostalih igrača. Na kraju, to apsolutno nije toliko dramatično da bi dobilo toliki publicitet".
