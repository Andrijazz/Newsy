> Izvor: B92
> Datum: subota 17.08.2013.  
> Rubrika: sport_odbojka
> Naslov: GP: Odbojkašice na završnom turniru
> Članak:

Srpske odbojkašice plasirale su se na završni turnir Gran Prija, drugi put u istoriji tog takmičenja.
Izabranice Zorana Terzića su do tog uspeha došle trijumfom nad Argentinom sa 3:0, po setovima 25:12, 25:20 i 25:14, posle 69 minuta igre, u drugom kolu trećeg vikenda elitnog takmičenja, koji se igra u kineskom Vuhanu.
Naše odbojkašice su protiv Argentine odigrale odlično i nijednog trenutka nisu dozvolile protivnicama da ih ugroze. U poslednjem kolu u Vuhanu, evropske šampionke će u nedelju od 13.30 igrati sa selekcijom Kine za prvo mesto. S obzirom da je finalni turnir Gran Prija na programu od 28. avgusta do 1. septembra u japanskom Saporou, naša reprezentacija se neće vraćati u Srbiju, već će produžiti pravo za Japan. Seniorke Srbije boraviće u gradu Kagošimi do 26. avgusta, kada će otputovati za Saporo. Srbija - Argentina 3:0 (25:12, 25:20, 25:14) Srbija: Brakočević 17, Malagurski 2, Živković, Krsmanović 8, Malešević 1, Molnar 6, Mihajlović 8, Ognjenović 2, Bjelica, Ninković 10, Rašić 7, Ćebić (libero). Treneri: Zoran Terzić i Branko Kovačević. Argentina: Gaido (libero), Fernandes 3, Nizetič 6, Fresko 9, Aispurua 2, Sosa 8, Pinedo, Rizo (libero), Boskai, Busket, Kuratola 1, Kastiljone 4. Treneri: Giljermo Orduna i Huan Seramalera.
