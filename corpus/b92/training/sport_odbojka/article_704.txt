> Izvor: B92
> Datum: nedelja 7.07.2013.  
> Rubrika: sport_odbojka
> Naslov: Pobeda Srbije za kraj Svetske lige
> Članak:

Odbojkaši Srbije pobedili su Italiju sa 3:1(28:26, 17:25, 25:23, 25:19) u Novom Sadu, u poslednjem kolu Svetske lige.
Izabranicima Igora Kolakovića su za prolaz na Završni turnir, koji se igra u Argentini, bile potrebne dve pobede sa po 3:1 u setovima, ali su u subotu poraženi od iste ekipe sa 3:2.
Srbija je takmičenje B grupi završila sa po pet pobeda i poraza.
Najefikasniji u reprezentaciji Srbije bio je Saša Starović sa 18 poena, Uroš Kovačević imao je 15, Nemanja Petrić i Milan Rašić po 13, dok je Italiju predvodio Ivan Zajcev sa 19. Na početku meča Italija je povela sa 5:0, ali je Srbija uspela da se vrati u igru i izjednači na 9:9. Stekla je potom Italija tri poena prednosti, 14:11 i tu razliku uspešno čuvala do 19:16, kada je Srbija serijom 3:0 ponovo izjednačila ovoga puta na 19:19. Igralo se zatim poen za poen, da bi Srbija prvi put u setu povela sa 22:21. Ponovo se igralo žestoko za svaki poen, da bi konačno Srbija relizovala četvrtu set loptu za 28:26 i vođstvo od 1:0 u setovima. U drugom setu Italijani su bili superiorni od početka do kraja, pa je posle 25:17 usledilo izjednačenje na 1:1 u setovima. U trećem setu, Italija je dobro počela i vodila tokom većeg dela seta, ali su izabranici Igora Kolakovića postepeno smanjivali razliku i u finišu, kada je bilo najpotrebnije, uspeli da preokrenu rezultat i stignu do prve set lopte, koju je Atanasijević as servisom pretvorio u 25:23 i vođstvo Srbije od 2:1. U četvrtom setu, Srbija je vodila sa 8:3 i 16:13 na tehničkim tajm-autima, a Italija je uspela da smanji rezultat posle 18:14 na 19:16, pa 20:18. Usledio je furiozan završetak Srbije, koja je serijom 5:1 set okončala sa 25:19, a meč sa 3:1. Italija je obezbedila učešće na Finalnom turniru u Argentini, pošto je zbog boljeg poen količnika ispred Rusije, koju teoretski može da ugrozi jedino Nemačka sa dve pobede u Iranu.
