> Izvor: B92
> Datum: četvrtak 12.04.2012.  
> Rubrika: sport_odbojka
> Naslov: Šampionski ples Zvezde u Novom Sadu
> Članak:

Odbojkaši Crvene zvezde osvojili su osmu titulu šampiona u istoriji kluba pošto su i u trećem meču finalne serije Viner štediše lige bili bolji od Vojvodine.
Ekipa Željka Bulatovića je nakon dva trijumfa u Beogradu slavila i u Novom Sadu i to sa 3:0 (25:11, 25:18, 25:21) posle 75 minuta.
Crveno-belim odbojkašima to je drugi trofej u sezoni nakon osvojenog Superkupa, a prva titula posle 2008. godine.
Zvezda je tokom cele sezone bila najbolji tim u Srbiji, regularni deo završila je sa samo jednim porazom, a do finala je došla pošto je  i branioca titule Partizan izbacila nakon što je izgubila prva dva meča. Jedini kiks odbojkaši Crvene zvezde imali su u Kupu Srbije gde nisu stigli ni do završnog turnira.
U trećem meču finalne serije Zvezdu je predvodio Petković sa 18 osvojenih poena, dok je Stoilović osvojio 12. Kod domaćina, Ivović je osvojio 13 poena.
Ekipa Željka Bulatovića ušla je u meč mnogo bolje od Vojvodine. Zvezda je iz minuta u minut podizala razliku, pa je prvi set odlučen već posle nekoliko minuta. Sve je polazilo odbojkašima Zvezde za rukom, čak su u dva navrata do poena došli i as servisima i na kraju su do 1:0 došli veoma ubedljivo - 25:11.
I u drugom setu, koji je bio mnogo zanimljiviji od prvog, Zvezda je kontrolisala dešavanja na parketu. Ponovo su gostujući igrači bolje počeli, Vojvodina je uspela da uhvati priključak, ali u drugom delu seta nije bilo dileme i Zvezda je posle samo 47 minuta došla na set od osme titule šampiona (25:18).
Treći set bio je najzanimljiviji. Ponovo je Zvezda bolje počela i stekla ranu prednost, ali Novosađani se nisu predali, uspeli su da preokrenu i povedu sa 11:10. Međutim, tim Željka Bulatovića dobio je tri vezana poena, a set i meč prelomio je tek u samom finišu. Na kraju Zvezda je sasvim zasluženo došla do titule pošto je u tri finalna meča izgubila samo jedan set.
VOJVODINA NS SEME: N. Čubrilo, Martinović 4, Stefanović, Mirosavljević 3, Veselinović 9, Ivović 13, Vrban, Gerić, L. Čubrilo 5, Mrdak 8, M. Stanković, Kapur (libero). Trener: Nikola Salatić. CRVENA ZVEZDA: Okolić, Perić, Pajić, Stoilović 12, Koprivica 4, Milutinović 6, Jakovljević, Mitić 3, Petković 18, Ćelić 7, Buculjević, Vujić (libero). Trener: Željko Bulatović.
Otklonjene su i poslednje dileme oko toga koje će ekipe predstavljati Srbiju u Evropi. Prvak Crvena zvezda će igrati u Ligi šampiona, dok je Vojvodina NS seme kao aktuelni osvajač Kupa Srbije stekla pravo nastupa u drugom po rangu, CEV Kupu. U Čelendž kupu će igrati Radnički iz Kragujevca i Mladi radnik iz Požarevca. Partizan je kao petoplasirani tim izborio nastup u Kup Balkana. Iz lige je ispalo Jedinstvo iz Stare Pazove, a novi član elite je Spartak iz Subotice. Poslednji član Super lige biće poznat posle plej-auta, u seriji na tri pobede igraju Klek i Đerdap iz Kladova.
