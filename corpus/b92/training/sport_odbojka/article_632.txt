> Izvor: B92
> Datum: petak 24.05.2013.  
> Rubrika: sport_odbojka
> Naslov: Grbići primljeni u "Aleju slavnih"
> Članak:

Legendarni srpski odbojkaši, braća Vladimir i Nikola Grbić, na svečanoj ceremoniji u poljskom Miliču primljeni su u "Odbojkašku Aleju slavnih".
Pored braće Grbić, u "Odbojkašku Aleju slavnih" primljeni su i nekadašnji reprezentativac Italije Andrea Zorzi, kao i nekadašnji reprezentativac Brazila Žilberto Žiba.
Vladimir Grbić, potpredsednik Odbojkaškog saveza Srbije i član "Odbojkaške kuće slavnih", bio je najbolji igrač Evrope 2000. godine, a u dresu reprezentacije osvojio je ukupno 13 medalja: zlato i bronzu na Olimpijskim igrama, srebro na Svetskom prvenstvu, zlato, srebro i dve bronze na Evropskim prvenstvima, srebro i dve bronze u Svetskoj ligi i bronzane medalje na Svetskom Kupu, Svetskom kupu šampiona i Svetskom kupu izazivača.
Nikola Grbić, dugogodišnji kapiten reprezentacije i najbolji igrač Evrope 1997, osvojio je ukupno 18 medalja: zlato i bronzu na Olimpijskim igrama, srebro i bronzu na Svetskim prvenstvima, zlato, srebro i četiri bronze na Evropskim prvenstvima, tri srebra i dve bronze u Svetskoj ligi i bronzane medalje na Svetskom Kupu, Svetskom kupu šampiona i Svetskom kupu izazivača. Porodica Grbić je na Evropskim i Svetskim takmičenjima osvojila ukupno 32 medalje. Otac Vladimira i Nikole, Miloš Grbić, osvojio je prvu medalju u istoriji muške odbojke, bronzu na EP 1975. u Beogradu. Muška reprezentacija Srbije, aktuelni prvak Evrope, u okviru priprema za 24. Svetsku ligu 2013. odigraće u petak i subotu prijateljske utakmice protiv Poljske.
