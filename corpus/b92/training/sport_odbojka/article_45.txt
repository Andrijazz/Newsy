> Izvor: B92
> Datum: nedelja 19.02.2012.  
> Rubrika: sport_odbojka
> Naslov: Zvezdašice ubedljivo do 15. Kupa
> Članak:

Odbojkašice Crvene zvezde osvojile su 46. izdanje nacionalnog Kupa pošto su u finalu u Lazarevcu pobedile subotički Spartak sa 3:0 (25:21, 25:20, 25:13).
Zvezdašicama je to 15. trofej u Kupu u istoriji kluba, a treći uzastopno.
U finalnom duelu ekipa Ratka Pavličevića je još jednom pokazala da je trenutno bez premnca u Srbiji. Odbojkašice Spartaka su u prva dva seta pružile odličan otpor, ali na kraju je očigledan kvalitet šampionki Srbije ipak došao do izražaja.
Kapiten ekipe Ana Bjelica predvodila je crveno-bele u finalu sa 22 osvojena poena, a odlična je bila i Tamara Rakić sa 12. Kod Subotičanki najbolje su bile Aleksandra Cvetičanin i Adela Helić sa po 13 osvojenih poena.
Crvena zvezda je do 15. titule u Kupu stigla posle bolje igre tokom većeg dela meča. Ispostavilo se da je presudan bio prvi set, u kome su Subotičanke vodile, ali je Crvena zvezda u finišu preokrenula rezultat i prvi put povela sa 17:16. Dobijeni prvi set kao da je dao krila igračicama Crvene zvezde, a sa druge strane, Subotičanke do kraja nisu uspele da se vrate u pravi ritam. "Svaka titula nam mnogo znači, s obzirom da naš klub ima veliku tradiciju. Ono što je karakteristično za utakmicu, mislim da smo igrali dosta strpljivo, sa dosta tehnike i tako smo uspevali da se izvadimo iz nekih teških situacija. Na kraju, kada se lomilo, imali smo možda veće srce i više znanja tako da je to rezultiralo pobedom od 3:0", rekao je nakon meča Zvezdi trener Ratko Pavličević. Sa druge strane, trener Spartaka Damir Petković rekao je da mu je žao zbog načina na koji je njegov tim poražen. "Žao mi je što smo utakmicu izgubili na ovaj način. Moram da uputim sve čestitke mojoj ekipi, devojkama koje su uspele da prvo u jučerašnjem polufinalu iznesu breme favorita i dobiju utakmicu. Danas smo videli mnogo raspoloženiju Zvezdu u odnosu na jučerašnju utakmicu, a mi smo bili pomalo stegnuti. Držali smo se u prva dva seta do neke dve trećine, a onda smo padali u nekim slobodno mogu da kažem glupostima, u nekim sitnim taktičkim detaljima koje smo odrađivali loše. Ili smo pucali lopte u aut ili smo loše primali servis. U trećem setu je postojala samo jedna ekipa na terenu i ja još jednom čestitam ekipi Zvezde koja je i pre početka ovog turnira bila izraziti favorit."
CRVENA ZVEZDA: Budrović, Rakić 12, Popović 6, Radulović 4, Pušić (libero), Medarević, Bjelica 22, Kubura, Kecman 6, Valčić (libero), Lukić, Stevanović 4. Trener: Ratko Pavličević. NIS SPARTAK: Memišević (libero), Trnić 4, Cvetićanin 13, Helić 13, Vujčin 1, D. Radenković 3, K. Radenković, T. Matičć 3, Oluić, Mrdak 4, D. Matić. Trener: Damir Petković.
