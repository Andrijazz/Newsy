> Izvor: B92
> Datum: ponedeljak 25.03.2013.  
> Rubrika: sport_odbojka
> Naslov: WL: Partizan sa 2-0 u Kragujevac
> Članak:

Odbojkaši Partizana su se tokom sezone borili za opstanak, a sada su jednu pobedu od finala Viener štediše lige.
"Crno-beli" su u dramatičnom drugom duelu slavili protiv Radničkog posle pet setova borbe sa 3:2 (26:24, 19:25, 25:21, 23:25, 15:11).
Nakon dve pobede Partizana u Beogradu, serija se seli u Kragujevac, a Partizanu je potrebna jedna pobeda da bi se plasirao u finale. Treći meč, prvi u Kragujevcu igraće se 27. marta (18:00).
Partizan Termoelektro je slavio i u drugom meču polufinala protiv Radničkog, pa su sada crno-beli došli na samo korak od plasmana u veliko finale. Za razliku od prethodnog susreta, ovaj je igran u pet setova, ali je ponovo domaći tim zasluženo stigao do trijumfa. Možda meč i nije bio toliko kvalitetan, ali je bio prilično uzbudljiv. Partizan je bio za nijansu borbeniji, izgledalo je kao da više žele pobedu, dok je očigledno veći pritisak bio na gostujućem timu, koji je koliko će mu težak zadatak biti ako izgubi i drugi meč u Beogradu. Kragujevčani su u većem delu prvog seta držali prednost, sve do završnice. Partizan je topio razliku i tek pri rezultatu 21:20 prvi put poveo. Ipak, gosti su imali i dve vezane set lopte (24:22), ali je u finišu sjajnim blokovima Petar Nikolić doneo preokret - 26:24. U drugom periodu gosti nisu ponovili greške iz prvog. Poveli su sa 16:10, a razliku su održavali do kraja i do izjednačenja - 25:19. Možda i najkvalitetniji set u ovom meču bio je treći. Partizan je pokazao da sasvim zasluženo igra u polufinalu i da im je forma daleko bolja nego tokom ligaškog dela šampionata. Radnički na takvu igru uglavnom nije imao adekvatan odgovor, pa su crno-beli na oba tehnička tajm-auta imali po tri poena viška (8:5, 16:13), a u završnici i 21:17. Lako je Partizan ovaj deo igre priveo kraju - 25:21. Umalo da Radnički od gotovog napravi veresiju u četvrtom periodu. Vodili su gosti sa 16:11, a Partizan je u završnici stigao čak do izjednačenja. Ipak, za potpuni preokret crno-beli nisu imali snage, Kragujevčani su izborili taj-brek - 25:23. U petom setu domaći su mnogo bolje krenuli, pa su vrlo brzo stekli za ovaj period igre veliku razliku (5:1). Imao je Partizan tada malih problema sa prijemom, ali su i Kragujevčani dosta grešili, kad god je trebalo da uhvate priključak. Domaći su to iskoristili, pa su održali četiri poena viška (10:6), a potom i uspešno priveli meč kraju - 15:11. Naredni susret na programu je u Kragujevcu u četvrtak. Partizan: Minić 23, Popović, Pantić, Brđović 4, Palibrk 6, Steljić 16, M. Nikolić 19, Rajković (libero), Jokanović, Lopar, P. Nikolić 10, Jevtić (libero). Trener: Milan Đuričić. Radrnički: Ćirović 6, N. Stevanović 14, Jovanović 5, Radović 16, Perović 7, Vulović, R. Stevanović 6, Ilić 1, Ivović 4, Čedić 18, Blagojević 2, Pantelić (libero). Trener: Dejan Matić. U istoj situaciji je i Crvena zvezda koja vodi sa 2-0 u seriji protiv Vojvodine.
