> Izvor: B92
> Datum: subota 16.06.2012.  
> Rubrika: sport_odbojka
> Naslov: Terzić: Treba da nas je sramota
> Članak:

Selektor srpskih odbojkašica Zoran Terzić rekao je posle poraza od Kube sa 3:0 u setovima da sve u njegovoj reprezentaciji treba da bude sramota.
"Bez obzira što je protivnik odigrao fantastično, treba sve zajedno da nas bude sramota kako je to izgledalo. Moramo da počnemo mnogo bolje da radimo i drugačije pristupamo svakom treningu i utakmici, jer ćemo samo tako imati šansu da do početka Olimpijskih igara budemo u formi i nadamo se dobrim igrama", rekao je Terzić posle meča u hali Pionir.
On je istakao da je Srbija protiv Kube odigrala jedan od najlošijih mečeva u poslednjih nekoliko godina. "Ovo je najlošije izdanje u dužem periodu ove ekipe. Glupo je ponavljati kako smo umorni i imamo dosta povreda, ali to nema nikakve veze sa ovakvom utakmicu. Može kvalitet igre da ne bude na visokom nivou, ali neke stvari su nedopustive, pogotovo kada se igra protiv Kube", istakao je Terzić. Tehničar Maja Ognjenović kazala je da su Kubanke nadigrale njenu ekipu u svakom elementu igre. "Ovo je jedno od lošijih izdanja u poslednjem periodu. Glupo je tražiti opravdanje i razloge za to. Evidentan je umor i da naša forma nije u uzlaznoj putanji, ali se nadam da će uskoro biti. Protivnice su utakmicu od starta shvatile ozbiljno i u svemu nas nadigrale".
