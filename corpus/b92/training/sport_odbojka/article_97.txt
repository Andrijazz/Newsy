> Izvor: B92
> Datum: sreda 4.04.2012.  
> Rubrika: sport_odbojka
> Naslov: WL(ž): Počinje finalna serija (18h)
> Članak:

Odbojkašice Crvene zvezde i Spartaka počinju u sredu (18h) finalnu seriju Viner štediše lige.
Do titule će doći ekipa koja prva ostvari tri pobede, a prednost domaćeg terena ima Crvena zvezda koja je regularni deo sezone završila na prvom mestu.
„Velika je stvar što treću godinu za redom igramo finale, što je i bio naš cilj pre početka prvenstva. U finalu igramo protiv Spartaka iz Subotice, znamo kakva su ekipa i na kraju krajeva s njima smo igrali i finale Kupa gde smo izašli kao pobednici."
"Neće nam biti nimalo lako. Ipak, nadam se da ćemo nastaviti kontinuitet dobrih igara i da ćemo iskoristiti prednost domaćegterena što nam je donela prva pozicija", rekao je trener Zvezde Ratko Pavličević. Zvezda će u finalu biti znatno oslabljena jer neće igrati kapiten Ana Bjelica zbog bolesti, a kapitensku traku nosiće Tamara Rakić. Sa druge strane, trener Spartaka Damir Petković istakao je da je dobro što je njegov tim imao malo više vremena da se odmori pred početak finala. "Dobro nam je došao duži period jer najveći teret podosi prva postava. Nije tajna da nemamo dugačku klupu, da nemamo drugog dizača, pa nam je ovo vreme bilo dragoceno. Zvezdi dajem prednost u finalnoj seriji, možda i ne toliko zbog igračkog potencijala koliko zbog toga što su devojke navikle da se bore za titule i da osvajaju. Šansu Spartaka vidim u rasterećenoj igri, jer za razliku od polufinalne serije protiv Varadina, sada nemamo imperativ pobede", rekao je Petković.
