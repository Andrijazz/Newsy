> Izvor: B92
> Datum: četvrtak 11.04.2013.  
> Rubrika: sport_odbojka
> Naslov: EP: Srbija počinje odbranu titule
> Članak:

Muška odbojkaška kadetska reprezentacija Srbije počinje u petak utakmicom protiv Finske odbranu titule na Evropskom prvenstvu.
Šampionat Evrope održava se u Srbiji i Bosni i Hercegovini do 21. aprila.
Osim kadeta Srbije, u Beogradu u B grupi igraju još Bugarska, Turska, Rusija, Finska i Francuska. U Laktašima, u A grupi, igraju Bosna i Hercegovina, Italija, Poljska, Slovenija, Belgija i Austrija.
Plasman u polufinale izboriće po dve prvoplasirane selekcije iz obe grupe, dok će trećeplasirane i četvrtoplasirane reprezentacije igrati u razigravanju za plasman od 5. do 8. mesta. Šest prvoplasiranih selekcija izboriće plasman na prvenstvo sveta, od 27. juna do 7. jula u Tihuani i Meksikaliju, u Meksiku. Plasman na Evropski olimpijski festival mladih, koji se održava od 14. do 19. jula u Utrehtu, u Holandiji, izboriće prvih sedam reprezentacija. Reprezentacija Srbije igra protiv Finske u Sportskom centru Šumice u petak od 20 časova, a u sledećem kolu u subotu u istom terminu igra sa Francuskom.
