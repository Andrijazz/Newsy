> Izvor: B92
> Datum: nedelja 10.02.2013.  
> Rubrika: sport_odbojka
> Naslov: Četvrti kup u nizu za "crveno-bele"
> Članak:

Odbojkašice Crvene zvezde osvojile su kup Srbije pobedom nad ekipom Vizura Vol Art sa 3:1 (26:28, 25:19, 25:23, 25:23).
To je Zvezdi četvrti kup u nizu, a ukupno 16. u istoriji. Na taj način Zvezdašice su odbranile prvi trofej u sezoni.
Bilo je to 47. izdanje nacionalnog kupa. Ana Bjelica sa 22 poena i Jovana Stevanović sa 21, bile su najefikasnije u redovima osvajača kupa Srbije. Kod Vizure najefikasnija je bila Maja Savić sa 24. Meč je trajao 118 minuta.
Jovana Stevanović je donela Zvezdi odlučujući poen u trenutku kada su "crveno-bele" imale četiri meč lopte, a ostale samo na jednoj. Utakmicu u Hali sportova posmatralo je 1100 gledalaca, a sudili su Svetlana Zotović i Boris Kolarević. Aleksandar Boričić, predsednik OSS, predao je Ani Bjelici, kapitenu Crvene zvezde, pehar namenjen pobedniku Kupa Srbije. Medalje finalistkinjama dodelio je predsednik opštine Novi Beograd Aleksandar Šapić.
U prvom setu, Crvena zvezda je imala od početka prednost, koju je Vizura Vol Art sustigla u finišu. Imala je Crvena zvezda tri uzastopne set lopte, koje nije iskoristila, da bi Vizura Vol Art realizovala svoju prvu za 28:26 i vođstvo od 1:0 u setovima. Drugi set je u potpunosti pripao Crvenoj zvezdi, koja je rano stečenu prednost povećavala do konačnih 25:19 za izjednačenje na 1:1 u setovima. U trećem setu se vodila žestoka borba. Na početku je vodila Vizura Vol Art, da bi od sredine seta Crvena zvezda preuzela kontrolu igre i rezultata. Ipak, Vizura Vol Art je u finišu izjednačila na 21:21, pa je usledila igra poen za poen. Crvena zvezda je stigla do prve set lopte, koju je iskoristila za konačnih 25:23 i vođstvo od 2:1 u setovima. Četvrti set je počeo vođstvom Crvene zvezde, koja je prednost održavala do sredine seta, kada je Vizura Vol At uspela da izjednači i vrati se u igru. Ipak, u završnici je Crvena zvezda ponovo stigla do prednosti, koju je uspešno sačuvala do konačnih 25:23 i trijumf od 3:1.
