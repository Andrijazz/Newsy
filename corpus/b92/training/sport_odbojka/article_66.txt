> Izvor: B92
> Datum: četvrtak 8.03.2012.  
> Rubrika: sport_odbojka
> Naslov: Nagrade za odbojkašice i selektore
> Članak:

U restoranu Diva svečano su dodeljene nagrade “Ljudima godine 2011.” u tradicionalnom izboru magazina “The MEN”.
U kategoriji “Devojke za primer”, nagrada je pripala ženskoj seniorskoj reprezentaciji Srbije, a u kategoriji “Majstori sporta”, priznanja su dobili Zoran Terzić, selektor ženske odbojkaške reprezentacije Srbije i Igor Kolaković, selektor odbojkaške rprezentacije Srbije.
Ana Lazarević, reprezentativka Srbije, primila je nagradu koju je dobila ženska seniorska reprezentacija, dok je Vladimir Grbić, potpredsednik Odbojkaškog saveza Srbije, primio nagrade u ime Zorana Terzića i Igora Kolakovića, koji zbog obaveza u svojim klubovima nisu mogli da prisustvuju svečanosti. Pored Terzića i Kolakovića, nagradu "Majstori sporta" dobili su i Dejan Udovičić, selektor vaterpolista Srbije i Veselin Vuković, selektor srpskih rukometaša koji su osvojili srebrnu medalju na Evropskom prvenstvu.
