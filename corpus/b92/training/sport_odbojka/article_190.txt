> Izvor: B92
> Datum: subota 26.05.2012.  
> Rubrika: sport_odbojka
> Naslov: Pobeđen Peru, odluka u našim rukama
> Članak:

Ženska odbojkaška reprezentacija Srbije zadržala je izglede da se plasira na Olimpijske igre pobedom nad Peruom.
Srbija je u šestom kolu kvalifikacionog turnira u Tokiju savladala predstavnika Južne Amerike 3:1 (25:16, 25:18, 22:25 i 25:21).
Situacija je sada u rukama naših devojaka – pobeda nad Japanom od 3:0 ili 3:1 obezbeđuje im mesto u Londonu, nezavisno od ostalih rezultata. U svakom drugom raspletu Srbija zavisi od ostalih.
Utakmicu u dvorani Metropoliten posmatralo je 1000 gledalaca, a sudili su Tadaši Kacumata iz Japana i Peter Grunevegen iz Holandije. Srbija je u meču sa Peruom počela veoma dobro, a u prvom setu osim jedne mini-serije (od 3:6 do 6:6) Peruanke nisu bile ni blizu. U drugom setu se gotovo ponovila priča, s tim što je ovog puta peruanski tim malo ozbiljnije odigrao finiš, taman toliko da dođe do 18 poena. Treći set nije podsećao na prethodne - Peru je prvi put na meču stvorio razliku (5:2), a ekipe su tokom celog seta igrale na mahove. I Srpkinje i Peruanke imale su po nekoliko serija od 3-0 i 4-0, a posle 22:22 jednom takvom serijom Peru je okončao set. Osokoljene Južnoamerikanke pružile su jak otpor u četvrtom setu, čak su nekoliko puta i povele, a kada je izgledalo da se Srbija definitivno odlepljuje, one su smogle snage da priđu na 17:19. Ipak, naše devojke su zadržale koncentraciju i stigle do očekivane pobede. Trijumf je manje ubedljiv nego što se očekivalo, jer su Peruanke do ovog meča savladale nejaki Kineski Tajpeh (koji je do sada izgubio svih 15 setova), a ostalim rivalima nisu uzele ni set. Terzić je dosta rotirao, a najviše poena osvojila je Vesović (17), a čak šest devojaka nakupilo je osam i više poena. U peruanskom timu dominirale su Ortis sa 20 i Rueda sa 18 poena. Šesto kolo Srbija - Peru 3:1 (25:16, 25:18, 22:25 i 25:21) Kuba - Kineski Tajpeh Koreja - Tajland Rusija - Japan Tabela: 1. Rusija 5 5 0 15:1 15 2. Srbija 6 4 2 13:8 12 3. Japan 5 4 1 13:5 11 4. Tajland 5 3 2 9:6 9 5. Koreja 5 3 2 10:7 9 6. Kuba 5 1 4 5:12 4 7. Peru 6 1 5 4:13 3 8. Kineski Tajpeh 5 0 5 0:15 0 Poslednje kolo Kuba - Tajland 04,00 Rusija - Kineski Tajpeh 06,30 Koreja - Peru 09,00 Srbija - Japan 12,05 Po pravilima FIVB, plasman ekipa sa istim brojem bodova se određuje prvo na osnovu broja pobeda, zatim na osnovu set količnika, a ukoliko je i broj pobeda i set količnik identičan, na osnovu poen količnika. Plasman na Olimpijske igre u Londonu izboriće tri prvoplasirane selekcije, kao i najbolja reprezentacija iz Azije. Ukoliko jedno od prva tri mesta zauzme selekcija iz Azije, plasman na OI će izboriti i naredna najbolja reprezentacija iz Azije.
Posle jednog izgubljenog seta Srbije izvesno je da se Rusija kvalifikovala za Olimpijske igre, jer naša selekcija više ne može da ih prestigne. U najgorem slučaju (ako oba preostala meča završe sa po 0:3, a njihovi protivnici ostvare maksimalne moguće rezultate) Ruskinje bi mogle da ostanu iza Japana i boljeg iz okršaja Koreja - Tajland. Izglede za odlazak na Igre i dalje imaju još četiri reprezentacije. Problem za Srbiju je što mu četvrto mesto nije dovoljno, dok bi bilo koju od tri azijske ekipe i peto vodilo u London, ako bi naš tim ostao na poziciji četiri. Drugi problem je loš set količnik, jer u eventualnom krugu naša selekcija bi sasvim izvesno bila iza bilo kojeg od rivala. Svaka pobeda koja nosi tri boda učinila bi Srbiju sigurnom, a u slučaju da Rusija danas savlada Japan (bilo kojim rezultatom), u nedelju nam je dovoljna i pobeda 3:2. Sa pažnjom sada treba pratiti meč Koreje i Tajlanda, jer i taj duel može biti opasan po naš tim, ukoliko bi se sutrašnji meč sa Japanom završio 2:3. Svaki poraz od Japana sveo bi šanse Srbije na minimum, a poraz od 3:0 ili 3:1 i na teoriju, jer posle međusobnog duela Korejke i Tajlanđanke igraju sa timovima koji su odavno ostali bez izgleda, pa je za očekivati da zabeleže još po tri boda. Dobra stvar za Srbiju je što igra poslednji meč i već na početku devojke će znati koji im rezultat treba.
