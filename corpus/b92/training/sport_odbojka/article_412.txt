> Izvor: B92
> Datum: ponedeljak 5.11.2012.  
> Rubrika: sport_odbojka
> Naslov: Kup: Vojvodina gostuje u Mladenovcu
> Članak:

U beogradskom hotelu „M“ održan je žreb osmine finala Kupa Srbije u konkurenciji odbojkaša i odbojkašica.
Vojvodina NS Seme, aktuelni pobednik Kupa Srbije u muškoj konkurenciji gostovaće u Mladenovcu, Crvena zvezda u Staroj Pazovi protiv Jedinstva, a Mladi Radnik u Novom Pazaru.
Derbi osmine finala Kupa Srbije odigraće se u Kladovu, gde će se sastati članovi Wiener Stadtische lige, Đerdap i Ribnica iz Kraljeva.
Utakmice osmine finala Kupa Srbije u konkurenciji odbojkaša odigraće se 27. i 28. novembra. U osmini finala Kupa Srbije igraće se jedna utakmica, a pobednici će izboriti plasman u četvrtfinale. Kod odbojkašica, Crvena zvezda, aktuelni pobednik Kupa Srbije, gostovaće u Kosjeriću protiv Crnokose Artos, Student iz Niša će ugostiti Vizuru Vol Art, a Iton Srem Tempo iz Sremske Mitrovice dočekaće NIS Spartak iz Subotice. U duelima članova Wiener Stadtische Super lige, Jedinstvo će u Staroj Pazovi ugostiti Kolubaru iz Lazarevca, a Železničar u Lajkovcu Dinamo iz Pančeva. Utakmice osmine finala Kupa Srbije u konkurenciji odbojkašica odigraće se takođe 27. i 28. novembra, a pravila takmičenja su ista kao i za odbojkaše.
