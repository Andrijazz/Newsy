> Izvor: B92
> Datum: petak 12.10.2012.  
> Rubrika: sport_odbojka
> Naslov: WL: Triler na otvaranju u NS
> Članak:

Odbojkaši Radničkog pobedili su Vojvodinu 3:2 na otvaranju nove sezone Wiener Städtische lige u Novom Sadu.
U premijernom meču viđena je odlična odbojka, a čak 142 minuta igre dovoljno govori o tome koliko je uzbuđenja bilo u susretu Vojvodine i Radničkog.
Na kraju su do pobede došli Kragujevčani, a Novosađanima je za utehu ostao jedan bod.
Radnički je manje menjao u odnosu na prošlu sezonu, ima iskusniji tim, igrače sa dosta utakmica u nogama. S druge strane, mladi i potpuno renovirani tim Vojvodine, nije se najbolje snašao u prva dva seta. Domaći su ipak krenuli odlično, poveli sa 9:4, ali tu su i stali. Pao je prijem Novosađana, vrlo su brzo posustali, a gosti predvođeni iskusnim dizačem Milanom Ilićem i povratnikom u tim Vladimirom Čedićem, brzo su preokrenuli. Već posle asa Ćirovića Šumadinci su vodili (13:12), a posle nekoliko iskorišćenih kontranapada, poslednji u nizu bio je od strane Radovića, Radnički je imao već tri poena viška (18:15). U završnici seta nije bilo nikakve dileme, Kragujevčani su brzo stigli do pet vezanih set lopti, a iskoristili su treću, uz servis grešku Mrdaka za 25:21. Činilo se da će sličan tok imati i drugi period. Vodio je Radnički sa 16:11 na drugom obaveznom predahu, ali je Vojvodina uspela da preokrene. Posle dva uzastopna bloka Mrdaka na Čediću domaći su i vodili (21:20). Neizvesno je bilo do samog kraja, ali je uz kontru Radiše Stevanovića Radnički stigao do prve set lopte, a odmah potom uspeo je da je iskoristi Janko Ivović.Ipak, tada je usledio preokret u režiji mladog tima Nikole Salatića. Vojvodina je uspela brzo da se odlepi (12:7), a tada nije ponovila greške iz prvog seta. Lako su domaći priveli set kraju sa 25:20.
Najuzbudljivije je bilo u četvrtom periodu. Često su se rivali smenjivali u vođstvu, pa je tako Vojvodina vodila sa 12:9, potom i 17:15. Usledila je serija Kragujevčana od pet poena, gosti su tada imali činilo se ogromnih plus tri (20:17). Nije to pokolebalo aktuelnog osvajača Kupa, koji je preokrenuo, a potom u dramatičnoj završnici uspeo da izbori taj-brek sa 25:22. Blistao je tada mladi Rajko Strugar. Naravno, uzbuđenja nisu izostaja ni u petom setu. Na promeni strana Kragujevčani su imali minimalnu prednost (8:7), ali su domaći imali snage da još jednom preokrenu uz odlične servise Mihajla Stankovića (10:8). Zatražio je tada Matić tajm-aut i to je donelo preokret Kragujevčanima, najviše zahvaljujući fantastičnoj seriji blokova (13:10). Ćirović je doneo prvu tri vezane meč lopte (14:11), a drugu je iskoristio Radović i to blokom za 15:12. Vojvodina NS seme - Radnički 2:3 (21:25, 23:25, 25:20, 25:22, 12:15) Vojvodina NS Seme: Čubrilo 17, Martinović 2, Strugar 2, Roljić 13, Veselinović, Vrban 4, Živanović 1, Brzaković, Boškočević, Mrdak 14, M. Stanković 20, Kapur (libero). Trener: Nikola Salatić. Radnički: Ćirović 19, Jovanović 2, Radović 11, Perović 14, Vulović, Stevanović 8, Ilić 1, Ivović, Čedić 19, Blagojević, Pantelić (libero), Opačić. Trener: Dejan Matić. Ostali mečevi kola igraju se u petak i subotu. Crvena zvezda u petak počinje odbranu titule protiv Ribnice, dok se dan kasnije sastaju Mladi Radnik i subotički Spartak, Spartak iz Ljiga i Partizan, odnosno Đerdap i Železničar.
