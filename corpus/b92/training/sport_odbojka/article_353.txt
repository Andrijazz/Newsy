> Izvor: B92
> Datum: ponedeljak 10.09.2012.  
> Rubrika: sport_odbojka
> Naslov: Ilićeva menja Ovčinjikova
> Članak:

Srpski trener Svetlana Ilić preuzeće odbojkaški klub Dinamo iz Moskve posle smrti dosadašnjeg šefa stručnog štaba Sergeja Ovčinjikova.
Ilićeva je prethodne tri sezone radila u ekipi Volera iz Ciriha sa kojom je osvojila titulu prvaka Švajcarske i tri kupa.
Na konferenciji za medije u Cirihu je izjavila da se raduje novom izazovu i da joj je istovremeno žao što napušta švajcarsku ekipu.
" Imaću priliku da radim sa najboljim igračicama Evrope kao što su Nataša Osmokrović, Ana Makarova, Marija Perepelkina i Ekaterina Krivets, što je verovatno san svakoga ko se bavi ovim pozivom. U isto vreme žao mi je što napuštam Volero, u kom sam provela tri fantastične sezone, ali ovakva prilika se dobija možda samo jednom u životu", rekla je Ilićeva. Ilićeva je započela trenersku karijeru kao pomoćni trener seniorske reprezentacije Belgije u sezoni 2005/2006. Kao prvi trener radila je u ekipi Šarlroa, sa kojim je osvojila titulu prvaka države, a potom je prešla u Volero. Dinamo je pre dve nedelje ostao bez trener nakon što je 42-godišnji Ovčinjikov umro u trening kampu u Hrvatskoj, gde su se odbojkašice ruskog tima spremale za novu sezonu.
