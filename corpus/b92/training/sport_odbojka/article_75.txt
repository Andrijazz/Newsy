> Izvor: B92
> Datum: sreda 21.03.2012.  
> Rubrika: sport_odbojka
> Naslov: Poslednja šansa za Srbiju u Tokiju
> Članak:

Ukoliko olimpijsku vizu ne osvoje na kvalifikacionom turniru u maju u Sofiji, srpski odbojkaši će pokušati da dođu do nje u Tokiju mesec dana kasnije.
Prvu priliku izabranici Igora Kolakovića imaće od 8. do 13. maja u Sofiji, gde će igrati i Bugarska, Španija, Nemačka, Finska, Italija, Slovačka i Slovenija.
U slučaju da tamo ne budu uspešni, srpski odbojkaši će u Japanu od 1. do 10. juna za protivnike imati selekciju domaćina, Iran, Kinu, Koreju, Australiju i najverovatnije Portoriko i Egipat, što zavisi od ishoda Kontinentalnih kvalifikacionih turnira Severne i Srednje Amerike, odnosno Južne Amerike. Turnir Interkontinentalnih kvalifikacija za London u Tokiju u isto vreme je i Azijski turnir kvalifikacija za te Igre, što znači da će plasman, pored pobednika turnira, izboriti i najboljeplasirana selekcija iz Azije. Ukoliko na turniru pobedi reprezentacija iz Azije, plasman na Igre će izboriti još jedna, najboljeplasirana selekcija iz Azije.
