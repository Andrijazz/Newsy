> Izvor: B92
> Datum: utorak 18.06.2013.  
> Rubrika: sport_odbojka
> Naslov: Grbiću nagrada za životno delo
> Članak:

Legendarni srpski odbojkaš Vladimir Grbić dobiće nagradnu za životno delo na „Gala večeri CEV“ u Beču 28. juna.
Na toj svečanosti će, takođe, Jovani Brakočević biti uručena nagrada za najbolju odbojkašicu Lige šampiona, koju je osvojio njen klub Vakifbank Istanbul.
Tom prilikom biće obavljen i žreb za narednu sezonu u Ligi šampiona u obe konkurencije.
Grbić trenutno obavlja funkciju potpredsednika Odbojkaškog saveza Srbije, a takođe je i član Komisije za razvoj odbojke FIVB. Član je odbojkaške "Kuće slavnih" i "Aleje slavnih". Bio je proglašen za najboljeg igrača Evrope 2000. godine, u dresu reprezentacije osvojio je ukupno 13 medalja: zlato i bronzu na Olimpijskim igrama, srebro na Svetskom prvenstvu, zlato, srebro i dve bronze na Evropskim prvenstvima, srebro i dve bronze u Svetskoj ligi i bronzane medalje na Svetskom Kupu, Svetskom kupu šampiona i Svetskom kupu izazivača. Brakočevićeva je jedina odbojkašica u Evropi sa tri titule najbolje igračice (MVP) na tri najznačajnija takmičenja Evropske odbojkaške konfederacije - Evropskom prvenstvu 2011, Evropskoj ligi 2011. i Ligi šampiona 2013. Jovana je protekle sezone, u dresu Vakifbank Istanbula,prvi put u karijeri igrala u Ligi šampiona i odmah je osvojila titulu, kao i nagradu za najbolju igračicu (MVP) finalnog turnira.
