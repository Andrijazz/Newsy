> Izvor: B92
> Datum: ponedeljak 13.05.2013.  
> Rubrika: sport_odbojka
> Naslov: EL: Odbojkašice kreću od Belgije
> Članak:

Srpske odbojkašice igraće u B grupi Evropske lige sa Belgijom, Nemačkom i Izraelom, dok će u grupi A biti Turska, Bugarska, Rumunija i Mađarska.
Srbiju će u Evropskoj ligi 2013, pored odbojkašica, predstavljati i Dragomir Gerasimović, koji je određen za supervizora CEV na prvom turniru A grupe u Bursi, u Turskoj i Ivan Lazarević, međunarodni sudija iz Srbije, koji će suditi utakmice trećeg vikenda A grupe u Krajovi, u Rumuniji.
Sistemom takmičenja je predviđeno odigravanje četiri turnira, posle kojeg će četiri najbolje selekcije igrati na finalnom turniru u Bugarskoj 13. i 14. jula. Plasman na završni turnir, pored Bugarske, izboriće pobednici grupa i najbolja drugoplasirana selekcija. Finalisti Evropske lige 2013. izboriće učešće u Gran Priju 2014. U B grupi, prvi turnir će se odigrati u Luvenu, u Belgiji, od 14. do 16. juna, drugi u Subotici, od 21. do 23. juna, treći u Hamburgu, u Nemačkoj, od 28. do 30. juna, a četvrti u Ranani,u Izraelu, od 5. do 7. jula.
