> Izvor: B92
> Datum: utorak 9.10.2012.  
> Rubrika: sport_odbojka
> Naslov: Predstavljeni Zvezdaši i Zvezdašice
> Članak:

Odbojkaši i odbojkašice Crvene zvezde pokušaće da u novoj sezoni nastave dominaciju na domaćoj sceni.
Takođe, zvaničnom predstavljaju crveno-belih ekipa na "Marakani" najavljeno je da će učešće u Ligi šampiona biti iskorišćeno za sticanje neophodnog iskustva.
Kapiten muškog tima Mihajlo Mitić rekao je da ove godine očekuje mnogo neizvesniju borbu za titulu u prvenstvu Srbije.
"Za razliku od prethodnih godina kada su se dve-tri ekipe izdvajale, ove sezone imamo sedam-osam ravnopravnih timova i očekujem neizvesnu borbu za titulu. Naš cilj je da uđemo među prve četiri ekipe u svakom takmičenju i borimo se za trofeje", rekao je Mitić. Odbojkaši crveno-belih igraće u C grupi Lige šampiona sa italijanskim Trentinom, francuskim Turom i poljskom ekipom Kedjeržin Kozle. "Naša prednost može da bude to što smo zadržali skoro isti tim u odnosu na prošlu sezonu. Ipak, biće teško osvojiti bodove, a nekom čak i set", istakao je Mitić. Trener muškog tima Duško Nikolić, koji je ove sezone već osvojio Superkup protiv Vojvodine, smatra da crveno-beli nisu imali sreće na žrebu za elitno takmičenje. "Imamo sistem rada koji je postavio Željko Bulatović, stručni štab zajedno donosi odluke, ali ja sam najodgovorniji. Na domaćoj sceni imamo visoke ambicije, iako gro ekipe čine mladi igrači".
Trener ženskog tima Ratko Pavličević rekao je da najviše očekuje od prvenstva i Kupa, dok će Ligu šampiona iskoristi kao dobru školu. Crveno-bele su u F grupi sa Dinamom iz Moskve, Lokomotivom iz Bakua i poljskom ekipom Fakro Mušina. "Nema slabih ekipa, reč je o protivnicima sa velikim budžetima, dobro popunjenim na svim pozicijama. Bili bismo srećni kada bismo mogli da ređamo pobede, ali ne možemo nikome da pretimo. Nadam se da ćemo u svakom meču pružiti maksimum i da će to bitzi dovoljno da se osvoji neki set", rekao je Pavličević. Mlada igračica crveno-belih Jovana Stevanović istakla je da na domaćoj sceni očekuje novu duplu krunu. "Trudićemo se, ali neće biti nimalo lako da odbranimo trofeje. Što se tiče Lige šampiona potrudićemo se da odigramo što bolje i steknemo iskustvo", rekla je Stevanovićeva. Muški tim crveno-belih takmičenje u Ligi šampiona počinje 25. oktobra na gostovanju Trentinu, dok ženski tim startuje dva dana ranije u Beogradu protiv Lokomotive iz Bakua.
