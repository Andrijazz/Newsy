> Izvor: B92
> Datum: nedelja 24.06.2012.  
> Rubrika: sport_odbojka
> Naslov: Kovačević: Primarni cilj ispunjen
> Članak:

Trener podmlađene reprezentacije Srbije Branko Kovačević rekao je da je primarni cilj na Gran priju u Bangkoku ispunjen, posle pobede protiv Argentine (3:0).
"Primarni cilj pred turnir, a to je da iz utakmice u utakmicu igramo bolje smo ostvarili. Danas je bilo malo bolje nego juče i to je bilo dovoljno za relativno ubedljivu pobedu. Nosimo povoljne utiske sa Tajlanda, prvenstveno što su neke mlade igračice stekle iskustvo koje će im značiti u nastavku takmičenja", rekao je Kovačević.
Tijana Malešević je istakla da je Srbija protiv Argentine odigrala najbolji meč na turniru. "Dobro smo servirali, kontranapad je funkcionisao odlično i to je ključ naše pobede", rekla je Malešević. Jovana Vesović je naglasila da je ključ trijumfa bio pristup, zahvaljujući kojem je srpski tim nametnuo svoj stil igre. "Kao što smo se dogovorili servirali smo dobro, nametnuli smo svoju igru, u odbrani i napadu i zasluženo slavili. Publika je bila sjajna i nadamo se da ćemo se vratiti ovde", rekla je Vesovićeva. Nađa Ninković ističe da izmenjen i podmalđen sastav nije alibi, ali da je to svakako uticalo na rezultat. "Nažalost, završili smo Gran pri, ali sada nas očekuju Olimpijske igre i to je najvažnije", zaključila je Ninkovićeva.
