> Izvor: B92
> Datum: sreda 2.05.2012.  
> Rubrika: sport_odbojka
> Naslov: OI: Šokantan poraz odbojkašica
> Članak:

Odbojkašice Srbije vodile su sa 2:0 u setovima, propustile su sedam meč lopti u dva različita seta i na kraju su izgubile od Holandije u kvalifikacijama za OI.
Reprezentativke Holandije u prvom kolu Interkontinentalnog turnira u Ankari slavile su sa 3:2 (20:25, 28:30, 28:26, 30:28, 15:11).
U drugom kolu reprezentacija Srbije igra u četvrtak od 13 časova protiv svetskog prvaka Rusije.
Do prve ozbiljnije prednost Srbija je stigla na servis Tijane Malešević (12:9), a nedugo zatim posle prvog tempa Rašićeve bilo je 15:11. Ekipa Zorana Terzića nastavila je u istom ritmu i posle drugog tehničkog tajm-auta, posle dve uzastopne kontre preko Jovane Brakočević Srbija je povela sa 19:13 i do kraja je bez problema privela set kraju. Holanđanke su neuporedivo bolje počele drugi set, igrale su sjajno u odbrani i povele su sa 12:8. Brakočevićeva je promašila smeč na 12:10, ali sledeću priliku nije propustila i nedugo zatim je dvama uzastopnim poenima donela Srbiji izjednačenje (14:14). Međutim, Holanđanke osvajaju tri poena u nizu, a selektor Srbije Terzić uveo je Sanju Starović umesto Jovane Brakočević. Upravo je Starovićeva sjajnim servisom i još boljom odbranom unela preokret i Srbija je povela sa 20:19. Ušlo se u uzbudljivu završnicu u kojoj su Holanđanke propustile četiri set lopte, a Srbija je svoju drugu realizovala odličnim servisom Jovane Vesović - 30:28. U trećem setu Srpkinje su na startu držale stvari pod kontrolom i činilo se da sigurno idu ka pobedi. Holanđake su sredinom seta osvojile tri uzastopna poena i smanjile na 17:15, Srbija je ponovo stvorila +4 (20:16), ali rivalke osvajaju četiri poena u nizu i izjednačuju na 20:20. I u sledećem poenu imale su Holanđanke kontru, ali je Starovićeva blokom osvojila poen. Ipak, Holandija je povela sa 23:22, naše su zatim preokrenule i propustile dve meč lopte pre nego što su rivalke slavile sa 28:26 i smanjie na 2-1 u setovima. Gubitak trećeg seta delovao je otrežnjujuće na odbojkašice Srbije, koje su posle nešto slabijeg početka preokrenule rezultat i stvorile sedam poena viška (13:6). Srbija je povela čak sa 20:9, ali došlo je do novog opuštanja u ekipi Zorana Terzića i Holandija je smanjila na 22:20. Imale su Srpkinje tri vezane meč lopte (24:21), ali protivnice osvajaju četiri poena u nizu i dolaze do set lopte. Ponovo se ušlo u dramatičnu završnicu - naše su delovale smušeno, propustile su još dve meč lopte pre nego što je Holandija izjednačila na 2-2 u setovima (30:28). Demoralisane brojnim propuštenim prilikama, srpske odbojkašice potpuno su pale u odlučujućem setu, Holanđanke su povele sa 8:0 na startu taj brejka i do kraja su uz manje probleme savladale naše odbojkašice - 15:11. Na OI ide samo pobednik turnira, a ukoliko ne izbore plasman na Igre u Ankari, srpske odbojkašice imaće novu priliku u Londonu krajem maja.
