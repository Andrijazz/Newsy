> Izvor: B92
> Datum: petak 28.06.2013.  
> Rubrika: sport_odbojka
> Naslov: Kolaković: Moramo da pobedimo Nemce
> Članak:

Selektor srpskih odbojkaša Igor Kolaković rekao je da njegova ekipa mora da pobedi Nemačku da bi ostala u igri za plasman za završni turnir Svetske lige.
Srbija u subotu i nedelju od 20 časova u beogradskoj dvorani „Pionir“ dočekuje selekciju Nemačke u okviru četvrtog vikenda elitnog takmičenja.
"Očekujem veliku borbu. Sa Nemcima je mnogo godina neizvesno i jako ih poštujemo. Moramo da pobedimo u obe utakmice da bismo bili u priči za odlazak u Argentinu. Dokle god bude bilo šanse, borićemo se", rekao je Kolaković. Reprezentacija Srbije je trenutno treća na tabeli Grupe B sa deset bodova, pet manje od prvoplasirane Italije i tri manje od Rusije, koja je druga. Nemačka je četvrta sa sedam bodova, Iran je peti sa tri, dok Kuba nema nijedan bod. Utakmice sa Nemačkom trebalo je da se odigraju u Nišu, ali pošto je teren u hali "Čair" poplavljen, igraće se u "Pioniru". "Nadam se da ćemo imati veliku podršku publike u hali "Pionir". Trebalo da utakmice igramo u Nišu, ali smo i u Beogradu uvek imali prvu dobrodošlicu i nadam se da će tako biti i sada", istakao je Kolaković.
Kapiten reprezentacije Dragan Stanković rekao je da njegova ekipa može da pobedi Nemačku u obe utakmice. "Mi smo u situaciji da ne smemo da izgubimo ni bod do kraja, jer će ovi što su ispred nas teško kiksnuti. Neće biti ni malo lako, Nemačka ima dobar tim, ali iskreno se nadam da možemo do dve pobede", rekao je Stanković. Selektor Nemačke Vital Hejen istakao je da je razočaran što se dueli neće igrati u Nišu. "Iskreno, razočaran sam što sam ovde, u Beogradu, jer sam se radovao što će se utakmice igrati u Nišu. Kao igrač, 1986. godine bio sam tamo i ne mogu da spavam dok se ne vratim u Niš. Hoću da budem u istom hotelu i da igram u istoj dvorani i da vidim da li je kao što je tada bilo", rekao je Hejen i dodao da mu je selektor Srbije obećao da će sledeće godine ako ništa drugo, makar zajedno trenirati u Nišu. Kapiten Nemačke Johan Šeps rekao je da su obe selekcije izmenile sastav u odbnosu na Olimpijske igre prošle godine i da će se u predstojećim duelima videli ko je koliko napredovao. "Posle Olimpijskih igara oba tima su se promenila i sada ćemo videti ko je dokle stigao. Očekujem teške utakmice, odličnu dobru i nadam se dobroj atmosferi", rekao je Šeps.
