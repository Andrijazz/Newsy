> Izvor: B92
> Datum: nedelja 24.02.2013.  
> Rubrika: sport_odbojka
> Naslov: Nikolić: Nervozni i mi i Radnički
> Članak:

Trener odbojkaša Crvene zvezde Duško Nikolić izjavio je posle u Kupu Srbije da je meč s Radničkim iz Kragujevca bio težak, kao što je i očekivao.
Crvena zvezda je osvojila 11. titulu u nacionalnom kupu, pošto je pobedila Radnički sa 3:1.
"Čestitam domaćinu (Novom Pazaru) na sjajnoj organizaciji. Ovo im je bilo prvi put i izuzetno su se lepo pokazali i dokazali. Utakmica je tekla kako sam očekivao. Znali smo da će biti nervoze", rekao je Nikolić.
On je objasnio da se dešavaju greške kada je ekipa mlada i kada igrači osete da su blizu osvajanja trofeja. "Bilo je momenata kada smo bili prenervozni i mi i naš protvnik", zaključio je Nikolić. Odbojkaš Crvene zvezde Mihajlo Mitić ocenio je da je utakmica bila teška. "Mi smo slične ekipe. Bila je kvalitetna utakmica. Drago mi je da je bilo dosta publike jer to čini utakmicu lepšom", rekao je Mitić. Trener Radničkog Dejan Matić smatra da je Zvezda tokom celog meča imala kontinuitet. "Mi smo jedan set odigrali 'ekstra', ali da smo tako odigrali sva četiri, rezultat bi bio drugačiji. Utakmica je bila ravnopravna u završnici. Sve čestitke Crvenoj zvezdi, odigrala je s minimumom grešaka i zasluženo je pobedila", rekao je Matić. Igrač Radničkog Milan Ilić naglasio je da je utakmica bila izvanredna, dostojna finala. "Na našu žalost, nismo uspeli da izdržimo pritisak. Našim greškama smo vratili protivnika u igru. Ovo je samo jedan od naših duela ove sezone. Nadam se da ćemo podići nivo igre i da ćemo im se revanširati u plej-ofu, kada to bude bilo potrebno", rekao je Ilić. Selektor odbojkaške reprezentacije Srbije Igor Kolaković istakao je da je publika u finalu imala priliku da vidi mnogo mladih igrača koji igraju za prvi trofej. "Bilo je uzbudljivo. Radnički se potrudio za dramatiku i možda je peti set trebalo da odluči pobednika. Zvezdi sve čestitke na osvojenom trofeju", rekao je Kolaković.
