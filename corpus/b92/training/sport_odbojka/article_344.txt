> Izvor: B92
> Datum: subota 25.08.2012.  
> Rubrika: sport_odbojka
> Naslov: EP: Odbojkašice ubedljivo do finala
> Članak:

Juniorska odbojkaška reprezentacija Srbije igraće u finalu Evropskog prvenstva u Turskoj pošto je u polufinalu pobedila Italiju sa 3:0 (25:23, 25:19, 25:23).
Srbija će u finalu igrati u nedelju od 13 časova sa domaćom selekcijom Turske koja je u drugom polufinalu bila bolja od Rusije.
Izabranice Ratka Pavličevića su donele Srbiji treće finale u istoriji Prvenstava Evrope posle trijumfa nad aktuelnim šapmionkama Italijankama.
Prvi set je počeo vođstvo Italijanki od 4:1, pa je Ratko Pavličević zatražio 30 sekundi predaha. Posle tajm - auta, Srbija je serijom 5:0 stigla do prednosti od 6:4, odnosno 8:6. Posle prvog tehničkog tajm - auta, Italija je prvo izjednačila na 9:9, a zatim povela sa 11:9. Uzvratila je Srbija serijom 4:0 za vođstvo od 13:11, odnosno 16:13 na drugom tehničkom odmoru. Usledio je period dobr igre Italije, koja je prvo smanjila prednost Srbije na 17:15, pa 18:17. Vodila je zatim Srbija sa 20:17, a Italija uspela da izjednači na 21:21. Posle drugog tajm - auta Pavličevića, Srbija je povela sa 23:21, a Italija izjednačila na 23:23 posle drugog tajm - auta Marka Menkarelija. Srbija je zatim sa dva vezana poena stigla do konačnih 25:23 i vođstva od 1:0 u setovima. Srbija je povela na početku drugog seta sa 3:1, a posle 3:2 i sa 5:2 i primorala Menkarelija za zatraži tajm - aut, posle kojeg je Italija izjednačila na 5:5. Ipak, na prvom tehničkom odmoru, Srbija je imala prednost od 8:5. Novo izjednačenje je usledilo na 8:8, a zatim i serija Srbije od 6:0 za vođstvo od 14:8. Uzvratila je Italija posle 15:9 sa tri uzastopna poena i smanjila prednost na 15:12, ali je na drugom tehničkom tajm - autu bilo 16:13 za Srbiju. Povela je Srbija potom sa 18:13, a Italija smanjila na 18:16, pa je usledila igra poen za poen do 20:18, kada je Srbija serijom 4:0 stigla do šest set lopti - 24:18, iskoristila drugu za konačnih 25:19 i vođstvo od 2:0 u setovima.
Izjednačena borba se vodila na početku trećeg seta, da bi Italija posle 2:2 povela sa 4:2, a Srbija odmah izjednačila. Od vođstva Italije 6:5, Srbija je serijom od 4:0 stigla do prednosti od 9:6, a zatim i 12:7. Na drugom tehničkom tajm - autu bilo je 16:10 za Srbiju, a ubrzo potom i 19:12. Smanjila je Italija na 19:14, a posle vođstva Srbije od 21:15, neverovatnom serijom od čak 8:0 stigla do vođstva od 23:21. Nisu pomogla ni dva tajm - auta Pavličevića, ni izmene. Tek tada, Srbija je uspela da osvoji tri uzastopna poena za prvu meč loptu - 24:23, koju nije realizovala, ali jeste drugu za konačnih 26:24 i 3:0 u setovima.
