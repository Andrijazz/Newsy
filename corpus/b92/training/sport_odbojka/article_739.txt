> Izvor: B92
> Datum: utorak 20.08.2013.  
> Rubrika: sport_odbojka
> Naslov: Juniori otputovali u Tursku na SP
> Članak:

Muška juniorska odbojkaška reprezentacija Srbije otputovala je u Izmir, u Tursku, gde će od četvrtka do 1. septembra igrati na Svetskom prvenstvu.
U prvom kolu naši juniori su slobodni, a u drugom ih, u petak, očekuje duel sa Sjedinjenim Državama od 16 časova po našem vremenu. U trećem kolu, dan kasnije će igrati sa Tunisom od 11 časova, a u četvrtom, u nedelju, sa Kanadom u istom terminu. U poslednjem kolu grupne faze, u ponedeljak, protivnik će im biti Ruanda od 13.30.
"Uroš Kovačević i ja smo bili sa seniorskom reprezentacijom pa smo se priključili u nedelju uveče. Imali smo nekoliko treninga sa ovim timom, momci su bili zajedno mesec i po dana, radili su sjajno i osvojili su Balkanijadu. Spremni smo za Svetsko prvenstvo, koje je poslednje za ovu generaciju, pošto se posle šampionata rastajemo. Imamo laku grupu, pokušaćemo da se uigramo, pošto nas čeka teška osmina finala. Nadam se zlatu, ali bi bilo koja medalja bila uspeh", rekao je Aleksa Brđović. Siniša Reljić, prvi trener muške juniorske reprezentacije Srbije saopštio je sastav tima koji će igrati na Svetskom prvenstvu. Na spisku su: tehničari: Aleksa Brđović i Nikola Veljović. korektori: Dražen Luburić i Luka Medić. libero: Lazar Kolarić. blokeri: Aleksandar Okolić, Aleksandar Blagojević i Stevan Simić. primači: Uroš Kovačević, Milan Katić, Mihajlo Stanković i Aleksandar Gmitrović.
