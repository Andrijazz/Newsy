> Izvor: B92
> Datum: nedelja 12.02.2012.  
> Rubrika: sport_odbojka
> Naslov: Svetska liga samo u Novom Sadu
> Članak:

Ovogodišnje izdanje Svetske lige igraće se u izmenjenom formatu, a domaća publika imaće priliku da vidi naše odbojkaše samo u Novom Sadu.
Razlog drugačijeg formata su Olimpijske igre, pa će se umesto šest vikenda igrati samo četiri, tako što će svaka reprezentacija biti domaćin po jednog turnira.
Novi Sad će biti domaćin četvrtog vikenda A grupe, u kojoj, pored našeg tima igraju Rusija, Japan i Kuba, od 28. do 30. juna.
Domaćin prvog vikenda biće Japan, odnosno Hamamacu, od 18. do 20. maja, dok će drugi biti održan tek od 15. do 17. juna u Havani, zbog kvalifikacija za Igre u Londonu. Treći vikend na programu je od 22. do 24. Juna u Kaljingradu, u Rusiji, pre selidbe u Novi Sad. U grupi B igraće Brazil, Poljska, Kanada i Finska, dok će grupu C činiti Italija, SAD, Francuska i Koreja. U grupi D takmičiće se Nemačka, Argentina i Bugarska. Domaćin završnog turnira biće Sofija, a na plasman će izboriti šest timova, četiri pobednika grupa i najbolji drugoplasirani tim, uz domaćina, Bugarsku. Finalni turnir biće održan od 4. do 8. jula.
