> Izvor: B92
> Datum: subota 15.06.2013.  
> Rubrika: sport_odbojka
> Naslov: SL: Srbiji samo bod protiv Rusije
> Članak:

Srpski odbojkaši zabeležili su i drugi poraz tokom drugog vikenda Svetske lige, pošto su ponovo izgubili od Rusije u Kalinjingradu.
Izabranici Igora Kolakovića su, ipak, uspeli da osvoje jedan bod, pošto su poraženi sa 3:2, po setovima 25:23, 24:26, 22:25, 25:18, 15:8, posle 129 minuta igre.
U prvom meču, odigranom u petak, Rusija je bila ubedljiva sa 3:0.
Najefikasniji u ruskom timu bio je Nikolaj Pavlov sa 22 poena, dok su u srpskom timu najbolji bili Aleksandar Atanasijević sa 15 i Nemanja Petrić sa 13 poena. Narednog vikenda selekcija Srbije će gostovati Iranu. Pored Rusije i Irana sa našim timom u B grupi elitnog takmičenja igraju i Kuba, Italija i Nemačka. Posle mnogo bolje igre nego u prvom meču, izabranici Igora Kolakovića su osvojili bod protiv Rusije u Kalinjingradu, u utakmici u kojoj su odbojkaši Srbije izvanredno igrali tokom prva tri seta, dok su Rusi dominirali u četvrtom i petom setu. Borbenost srpskih odbojkaša, kao i kvalitetna igra i u napadu i naročito u odbrani, posebno u završnicama prva tri seta, doneli su Srbiji vođstvo od 2:1 u setovima. Ipak, Rusi su u nastavku zaigrali mnogo bolje i stigli do druge, minimalne pobede, protiv Srbije. Početak meča doneo je prednost Srbije od 4:2, pa 6:4, da bi Rusi izjednačili na 6:6. Na prvom tehničkom tajm-autu bilo je 8:7 za Srbiju, a posle 9:8, Rusi su sa dva uzastopna poena preokrenuli rezultat u svoju korist, 10:9. Izjednačila je Srbija na 11:11, a Rusija povela sa 13:11, pa 15:12 i 16:13 na drugom tehničkom tajm-autu. Vodila je Rusija sa 17:13, pa 20:15, kada je Srbija serijom 3:0 smanjila na 20:18 i primorala Voronkova da zatraži predah. Posle tajm-auta, Srbija je smanjila na 20:19, a posle vođstva Rusije 21:19 uspela da izjednači na 21:21. Posle 22:22, Rusija je osvojila dva vezna poena i stigla do dve set lopte - 24:22. Iskoristili su Rusi drugu za konačnih 25:23 i vođstvo od 1:0 u setovima. Na startu drugog seta Srbija je povela sa 3:1 i održavala razliku do 7:5, kada su Rusi izjednačili. Na prvom tehničkom odmoru bilo je 8:7 za Srbiju. Posle 8:8, Srbija je serijom 3:0 stigla do 11:8, a posle 12:10 do 14:10. Na drugom tehničkom tajm-autu Srbija je vodila sa 16:11, a posle 16:13 i sa 18:13. Smanjili su Rusi na 18:15, a Srbija potom povećala prednost na 21:16. Smanjili su Rusi na 22:19, a posle 23:19 i na 23:21. Stigla je Srbija do tri set lopte, 24:21, ali su Rusi uspeli da izjednače. Ipak, Srbija je iskoristila četvrtu set loptu za konačnih 26:24 i izjednačenje na 1:1 u setovima. Treći set je počeo vođstvom Srbije od 3:1, a Rusi su izjednačili na 3:3. Usledila je serija 3:0 Srbije za prednost od 6:3, pa 7:4, odnosno 8:4 na prvom tehničkom odmoru. Vodila je Srbija sa 10:6, a Rusi smanjili na 10:8, pa zatim na 11:10. Povela je Srbija potom sa 14:10 i 15:12, a Rusija smanjila na 15:14. Na drugom tehničkom tajm-autu Srbija je vodila sa 16:14, pa zatim i sa 17:15, kada su Rusi uspeli da izjednače. Vodila je Srbija sa 19:18, a Rusi osvojili dva vezana poena za prednost od 20:19. Uzvratila je Srbija i povela sa 22:21, a posle izjednačenja serijom 3:0 završila set sa 25:22 za vođstvo od 2:1 u setovima. Rusi su bili znatno agresivniji na početku četvrtog seta i poveli su sa 3:1, pa zatim od 4:3 do 8:3, koliko je bilo na prvom tehničkom odmoru. Smanjila je Srbija na 8:5, a Rusi uzvratili za 10:5, pa 14:7 i 16:9, koliko je bilo na drugom tehničkom tajm-autu. Vodila je Rusija sa 19:11, pa 20:14, da bi na kraju bilo 25:18 za izjednačenje na 2:2 u setovima. Povela je Rusija u petom setu sa 1:0, a Srbija izjednačila na 1:1. Usledila je serija Rusa 3:0 za vođstvo od 4:1, a posle 5:2, Rusi su ponovo osvojili tri uzastopna poena za prednost od 8:2. Vodila je Rusija sa 10:3, 12:5, pa 13:6. Srbija je smanjila na 13:8, a Rusi su zatim osvojili dva uzastopna poena za konačnih 15:8 i pobedu od 3:2. Rusija - Srbija 3:2 (25:23, 24:26, 22:25, 25:18, 15:8) Srbija: N. Kovačević 12, U. Kovačević 2, Ivović 2, Petković 2, Stanković 11, Atanasijević 15, Starović 2, Brđović, Podraščanin 12, Rosić, Lisinac 1, Petrić 13. Treneri: Igor Kolaković i Strahinja Kozić. Rusija: Makarov 4, Apalikov 2, Grankin 1, Sivoželez 10, Pavlov 22, Spiridonov 14, Aščev 13, Volvič 6, Verbov, Žigalov 1, Jermakov, Žilin 1. Treneri: Andrej Voronkov i Serđo Busato.
