> Izvor: B92
> Datum: petak 11.05.2012.  
> Rubrika: sport_odbojka
> Naslov: Kolaković: Veoma važna pobeda
> Članak:

Selektor odbojkaša Srbije Igor Kolaković rekao je da su njegovi igrači ostvarili važnu pobedu protiv Slovenije i da su popravili igru iz prethodnih mečeva.
Evropski prvaci će u petak uveče znati da li su se plasirali u polufinale turnira u Sofiji. Za to im je potrebno da Bugarska protiv Španije osvoji najmanje dva seta.
"Ove je veoma važna pobeda. Bili smo uporni i strpljivi u trećem setu, što je jako dobro. Izvukli smo se i to nam je dalo polet u četvrtom setu", rekao je Kolaković.
"Suština je da smo napravili napredak u odnosu na meč sa Španijom i nadam se da ćemo dalje ići uzlaznom putanjom", istakao je Kolaković posle pobede. Najefikasniji igrač Srbije sa 19 poena Aleksandar Atanasijević rekao je da su igrači uradili sve što je do njih i da bi trebalo da uđu u polufinale turnira. "Čestitao bih svima, a prvenstveno Mihajlu Mitiću koji je svojim servisima doneo preokret u meču", dodao je Atanasijević. Bojan Janić je ocenio da su odbojkaši Srbije dosta rizikovali u prva tri seta, ali da su zahvaljujući strpljenju i serverima sa klupe poremetili protivnika. "Mislim da moramo mnogo bolje i ozbiljnije. Nismo ekipa koja može rutinski da pobedi bilo koga. Može to da bude Slovenija, Vijetnam ili Brazil mi moramo da igramo svaki meč maksimalno i sa željom. Nadam se da će u subotu sve to izgledati mnogo bolje", ocenio je Janić. Selektor Slovenije Veselin Vuković čestitao je Srbiji na pobedi i poželeo joj da izbori vizu za London. "Da mi je neko pre utakmice rekao da će biti ovaj rezultat i nivo igre, odmah bih to potpisao", dodao je on. Vuković je ocenio da se reprezentacija Slovenije pored dosta problema sa igračkim kadrom dobro pokazala na turniru u Sofiji. "Protiv Bugara smo igrali dobro, protiv Španaca nikako i danas je bilo važno da ostavimo bolju sliku o sebi. Prva dva seta smo igrali dosta dobro i žao mi je što nismo materijalizovali prednost iz trećeg. Tu se pokazalo neiskustvo... Plasmana na ovaj turnir je i sam veliki rezultat i ovo je na kraju bila dobra polazna osnova za početak kvalifikacija za Evropsko prvenstvo", ocenio je Vuković.
