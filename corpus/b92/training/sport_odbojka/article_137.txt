> Izvor: B92
> Datum: petak 4.05.2012.  
> Rubrika: sport_odbojka
> Naslov: Odbojkašice izgubile i od Poljske
> Članak:

Srpske odbojkašice zabeležile su i treći poraz na turniru Interkontinentalnih kvalifikacija za Olimpijske igre, koji se igra u Ankari.
Izabranice Zorana Terzića su posle poraza od već Holandije i Rusije, izgubile i od Poljske sa 3:2, po setovima 29:27, 25:21, 21:25, 19:25, 15:13.
Srpske odbojkašice poslednju priliku za plasman u London imaće u Tokiju, od 19. do 27. maja.
Pošto su naše odbojkašice već posle drugog kola izgubile šansu da u Ankari dođu do vize za London, Terzić je odlučio da šansu pruži igračicama koje nisu mnogo igrale prethodnih dana. Tako su se na terenu našle Blagojevićeva, Ninkovićeva i Antonijevićeva, dok je startni korektor bila Starovićeva, koja je igrala prethodnih dana, ali je Brakočevićeva bila ta koja je započinjala utakmice. Na samom početku meča vodila se velika borba, ali su Poljakinje posle prvog tehničkog tajm-auta uspele da se odvoje na dva poena prednosti. Ipak, posle izjednačenja našeg tima, igralo se poen za poen, u jednom trenutku Poljakinje su imale plus dva, pre nego što su naše odbojkašice preokrenule, a potom došle do 23:20. Ipak, potom je usledio preokret, Poljakinje su povele sa 24:23, potom su imale još jednu set loptu, ali se potom Srbija izborila za dve prilike, pre nego što su njihove rivalke iskoristile treću šansu i povele u setovima sa 29:27. U drugom setu opet je na početku viđena velika borba, samo što su Poljakinje zaigrale mnogo agresivnije što je rezultiralo njihovom ozbiljnijom prednošću. Srpske odbojkašice samo u pojedinim trenucima su uspele da im pariraju pa je Poljska udvostručila svoju prednost u setovima sa 25:21. Treći set bio je preslikan drugi, samo što su uloge bile obrnute. Na početku je samo bilo neizvesno, pre nego što su naše igračice preuzele inicijativu i vrlo brzo došle do osetnije prednosti, koje su zadržale za 2:1 u setovima. U četvrtom setu naš tim je u potpunosti dominirao i zasluženo bez problema izjednačio na 2:2. U petom setu Poljakinje su se 'probudile', pa su one promenu strana dočekale kao vodeće, a iako su srpske odbojkašice predvođene Krsmanovićevom uspele da preokrenu, Poljakinje su prve došle do meč lopte, koju su i iskoristile.
