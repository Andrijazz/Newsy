> Izvor: B92
> Datum: subota 25.05.2013.  
> Rubrika: sport_odbojka
> Naslov: Odbojkaši izgubili od Poljske
> Članak:

Muška odbojkaška reprezentacija Srbije izgubila je od Poljske sa 3:1 (29:27, 25:21, 22:25, 25:19) u prijateljskoj utakmici u okviru priprema za Svetsku ligu.
Odbojkaši Srbije i Poljske drugi prijateljski meč odigraće u subotu od 18 sati u Tvardogori.
U prvom setu Poljska je vodila sa 7:5, pa 8:7, a Srbija je zatim serijom 5:0 stigla do vođstva od 12:8, odnosno 16:12 na drugom tehničkom tajm autu. Održavala je Srbija prednost, da bi Poljska uspela da izjednači na 19:19, pa se igralo poen za poen, uz minimalnu prednost Srbije do 23:23. Tada je Bartman, as servisom uz pomoć mreže, doneo prednost Poljacima i prvu set loptu. Nisu je Poljaci realizovali, ali jesu petu za konačnih 29:27 i vođstvo od 1:0 u setovima. U drugom setu Poljska je sa dva uzastopna poena stigla do 15:12, odnosno 16:13 na drugom tehničkom tajm autu. Posle odmora, Poljaci su poveli sa 17:13, pa 19:15 i tu prednost održavali do konačnih 25:21. Poljska je u trećem setu stigla do velikih šest poena viška, 15:9. Sjajnom serijom, 6:2, Srbija je smanjila na 18:17, vratila se u meč i primorala selektora Anastazija da zatraži tajm aut. Izjednačila je Srbija posle odmora na 18:18, a zatim i povela sa 22:21. Imala je Srbija dve set lopte - 24:22 i realizovala je prvu za 25:22. Poljska je na početku četvrtog seta povela sa 4:1, pa 7:3 i 8:5 na prvom tehničkom tajm autu. Smanjila je Srbija na 8:7, a Poljska sa dva uzastopna poena stigla do prednosti od 10:7, a zatim i 12:8. Na drugom tehničkom tajm autu bilo je 16:11 za Poljsku. Povela je Poljska sa 18:12, pa 20:13, kada je Igor Kolaković zatražio tajm - aut. Smanjila je Srbija na 20:15, pa 21:17. Poljaci su stigli do 24:19 i iskoristili prvu meč loptu za konačnih 25:19 i trijumf od 3:1 u setovima.
