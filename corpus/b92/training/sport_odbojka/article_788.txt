> Izvor: B92
> Datum: petak 13.09.2013.  
> Rubrika: sport_odbojka
> Naslov: Terzić: Nisu nam dale ni gram šanse
> Članak:

Selektor srpskih odbojkašica Zoran Terzić rekao je da je loš ulazak u meč i prvi set bio ključan za poraz od Rusije u polufinalu Evropskog prvenstva.
Rusija je u prvom polufinalu slavila sa 3:0, posle jednog sata i 11 minuta igre i tako lišila naše odbojkašice šanse da brane titulu osvojenu pre dve godine u Beogradu.
Srbija će u subotu, od 17 časova, u dvorani „Maks Šmeling“ u Berlinu, igrati za bronzanu medalju sa Belgijom, dok se od 20 časova u finalu sastaju Rusija i Nemačka.
"Ruskinje nam nisu dale ni gram šanse, dominirale su u svim elementima igre. Mislim da je to posledice naše igre u prvom setu u koji smo ušli sa dozom opreza i čekanja da protivnik napravi grešku. Doveli smo ih u situaciju da lako primaju servise, pokušali smo da se vratimo u meč, rizikovali, napravili nekoliko grešaka i više nam nije bilo spasa", rekao je Terzić posle meča. Srpske odbojkašice su u polufinalu sa Rusijom prikazale bledu partiju i nijednog trenutka nisu uspele da priprete svojim rivalkama. "Nadam se da će devojke brzo zaboraviti ovu utakmicu, jer u subotu nas čeka borba za medalju. Veliki uspeh će biti ako je osvojimo. Nadam se da će devojke biti prave na sledećoj utakmici", dodao je Terzić. Kapiten Maja Ognjenović istakla je da se ne seća kada je nacionalni tim bio ovako nadigran i delovao nemoćno na terenu. "Odigrale su neočekivano dobro, nije to bila Rusija koju znamo, odigrali su mnogo brzo sa dosta tempa. Znali smo šta nas čeka, bile smo spremne za to, ali ovo je jedan veliki udarac za nas posle sjajne utakmice protiv Italije", rekla je Ognjenovićeva. Iznenađena dobrom partijom Ruskinja bila je i Jelena Nikolić. "Poznajemo ekipu Rusije, ali nismo pomišljali da mogu ovako da odigraju. Šta da se radi, pokušale smo agresivnom igrom, ali kao što smo mi protiv Italije odigrali savrešeno, tako su Ruskinje večeras briljirale. Ostaje nam meč za treće mesto, želimo da se u Srbiju vratimo sa bronzom. Igramo za medalju, što nije mala stvar i mislim da neće biti problema ekipi da se vrati posle ovog poraza", rekla je Nikolićeva.
