> Izvor: B92
> Datum: petak 21.06.2013.  
> Rubrika: sport_odbojka
> Naslov: Odbojkašice poražene od Belgije
> Članak:

Odbojkašice Srbije pretrpele su drugi poraz u B grupi V Evropske lige od Belgije sa 3:0, po setovima 21:12, 22:20 i 21:18, posle 72 minuta igre.
Utakmicu u dvorani "Dudova šuma" u Subotici posmatralo je 500 gledalaca, a sudili su Roberto Boris iz Italije i Deniz Demir iz Turske.
Srbija je drugi put poražena od Belgije, u meču u kome su izabranice Aleksandra Vladisavljeva, posle dobrog početka meča, jednostavno prepustile inicijativu Belgijankama, koje su uspešno kažnjavale svaku grešku i na kraju zasluženo slavile.
Naše odbojkašice su dobro počele meč i povele sa 7:3, ali tada su Belgijanke zaigrale snažnije i uspele da izjednače na 10:10, a zatim i da serijom 11:2 dođu do prvog seta. U drugom setu, Belgija je od početka vodila i imala prednost od 7:3, da bi Srbija uspela da se vrati u igru i smanji na 14:13, odnosno 17:15. Imala je Belgija tri set lopte (20:17), ali Srbija na servis Ljubice Kecman uspela da izjednači na 20:20, da bi potom Belgija osvojila dva vezana poena za konačnih 22:20 i vođstvo od 2:0 u setovima. Početak trećeg seta obležila je izjednačena igra, naše odbojkašice su konstantno bile u prednosti, ali su uporne Belgijanke stizale do izjednačenja. Posle 18:16 za Srbiju, Belgija pravi seriju od 5:0 i dolazi do pobede. U drugom meču drugog vikenda B grupe Nemice su bile bolje od Izraela sa 3:0. Srbija će u subotu od 20.15 časova, u 2. kolu, igrati protiv Izraela. Na tabeli grupe B Belgija je prva sa četiri pobede, naša reprezentacija deli drugu poziciju sa Nemačkom, obe ekipe imaju po dve pobede i poraza, dok je Izrael poslednji sa sva četiri poraza.
