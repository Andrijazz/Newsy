> Izvor: B92
> Datum: subota 12.05.2012.  
> Rubrika: sport_odbojka
> Naslov: Kolaković: Potajno se nadamo finalu
> Članak:

Selektor srpskih odbojkaša Igor Kolaković rekao je posle plasmana u polufinale, da se potajno nada pobedi i finalu kvalifikacionog olimpijskog turnira u Sofiji.
„Uz dosta muke smo došli do polufinala, ne u rezultatskom smislu, već u količini uloženog truda. Uspeli smo da ostvarimo cilj, plasman u polufinale i pokušaćemo da odemo korak dalje, jer nam je forma u usponu“, rekao je Kolaković.
Naš tim će se u polufinalu sastati sa Italijom, a taj meč na programu je u subotu od 16.30. "Italija igra jako dobro, motivisani su i ima nekoliko iskusnih igrača. Protivnik je težak, jedna od najboljih selekcija na svetu, ali verujem da motiv neće izostati i potajno se nadam da možemo doći do finala", naglasio je Kolaković. U drugom polufinalu, od 19.45, sastaju se Bugarska i Nemačka, a plasman u London obezbediće samo pobednik turnira.
