> Izvor: B92
> Datum: utorak 13.11.2012.  
> Rubrika: sport_odbojka
> Naslov: Nikolić: Lepo smo počeli, pa stali
> Članak:

Trener Crvene zvezde Dušan Nikolić rekao je posle poraza od francuskog Tura sa 3:0 da su njegovi odbojkaši lepo počeli utakmicu, ali su zatim grešili.
"Lepo smo počeli utakmicu protiv Tura, i u prvom setu imali prednost od 13:10, ali onda smo napravili dve glupe greške i tako vratili protivnika u meč."
"U tom trenutku sam primetio neiskustvo mojih igrača, a mi nismo imali čoveka koji može da povuče tim da utakmicu nastavi podignute glave", rekao je Nikolić novinarima posle utakmice u beogradskoj hali Šumice.
Zvezda je protiv Tura u trećem kolu doživela i treći uzastopni poraz u Ligi šampiona. "Mi za nedelju dana igramo sa njima u Francuskoj, a svaka nova utakmica je i nova prilika za pobedu", dodao je trener crveno-belih. Nikolić je rekao da primač servisa Lazar Koprivica nije bio u timu na utakmici protiv Tura zbog "kršenja klupskih pravila ponašanja". Korektor crveno-belih Dušan Petković rekao je da su protivnički odbojkaši odigrali disciplinovano, a da on i njegovi saigrači nisu pokazali svoj potencijal. "Mogli smo bolje da odigramo ovu utakmicu, a ne da izgubimo sa 3:0. Francuzi su pre svega odigrali disciplinovano, a mi nismo pokazali naš potencijal koji imamo. Poremetili su nam prijem prejakim servisima, ali ne trebamo da očajavamo i nadam se da u Francuskoj možemo da ih namučimo, imamo nedelju dana da se dobro pripremimo za to", rekao je Petković. Srednji bloker Tura Stanislav Simin istakao je da su odbojkaši francuske ekipe očekivali veći otpor Zvezde. "Očekivali smo veći otpor Crvene zvezde jer smo, gledajući njihove utakmice sa Trentinom i Kedjeržinom, videli veliku borbenost i agresivnost u njihovoj igri. Do sredine prvog seta je bila borba, a od tada su potpuno pali u igri", istakao je Simin. Taj srpski odbojkaš iz francuske ekipe je rekao da Zvezda ima veliki potencijal i da će moći mnogo bolje da parira u Ligi šampiona ako zadrži tim u narednim sezonama. "Zvezda poseduje veliki potencijal i ako uspeju da zadrže isti tim i naredne sezone moći će mnogo bolje da pariraju u utakmicama Ligi šampiona, a za dve-tri godine ovaj tim može da postigne maksimum", kazao je Simin koji je posle sedam godina nastupio u Srbiji. Zvezda će u četvrtom kolu gostovati Turu 22. novembra.
