> Izvor: B92
> Datum: subota 9.06.2012.  
> Rubrika: sport_odbojka
> Naslov: I odbojkaši na Olimpijskim igrama!
> Članak:

Srpski odbojkaši kvalifikovali su se za Olimpijske igre u Londonu, pošto su kolo pre obezbedili pobedu na kvalifikacionom turniru u Tokiju.
Izabranici Igora Kolakovića u subotu rano ujutro po srednjeevropskom vremenu su zabeležili i šestu pobedu zaredom u Japanu, pošto su slavili protiv Irana sa 3:0, po setovima 30:28, 30:28 i 25:22, posle 83 minuta igre.
Selekcija Srbije će tako po šesti put igrati na Olimpijskim igrama, a što se tiče timskih sportova, odbojkaši će se u Londonu pridružiti odbojkašicama, vaterpolistima i rukometašima, koji su ranije obezbedili vize. Odbojkaši su prethodno učestvovali na Igrama u Moskvi, Atlanti, Sidneju, Atini i Pekingu. Kolakovićevi izabranici su u sjajnom meču savladali Iran i pokazali da im nema ravnih u Tokiju. Borbenost, angažovanje i iznad svega želja za trijumfom, doneli su Srbiji još jednu maksimalnu, najvredniju pobedu u Japanu. To je posebno bilo vidljivo tokom prva dva seta, koja su odlučena posle žestoke i neizvesne borbe u završnicama. Srbija je povela na startu meča sa 3:1, 4:2, pa 6:3 i 7:4, da bi Iran smanjio na 7:6. Na prvom tehničkom tajm-autu bilo je 8:6 za Srbiju. Izjednačio je Iran na 8:8, a Srbija povela sa 11:8, najviše zahvaljujući ubitačnim servisima Saše Starovića. Vodila je Srbija sa 14:10, pa 16:12 i 17:13, da bi Iran neverovatnom serijom 8:0 potpuno preokrenu rezultat i poveo sa 21:17. Nisu u tom period pomogla ni dva trenerska tajm-auta Kolakovića, jer Iran igrao odlično. Smanjila je Srbija na 22:20, ali su Iranci stigli do tri vezane set lopte, 24:21. Tada su seniori Srbije pokazali kakav karakter i kvalitet poseduju. Prvo su izjednačili na 24:24, a zatim i stigli do prednosti od 25:24. Nisu iskoristili prvu priliku, već petu za 30:28 i vođstvo od 1:0 u setovima. Početak drugog seta obeležila je izjednačena igra, da bi Iran od vođstva Srbije od 4:3, stigao do prednosti od 5:4. Na prvom tehničkom tajm-autu bilo je 8:7 za Irance. Na servis Nikole Kovačevića, Srbija stiže do 10:8, da bi Iran izjednačio na 10:10, a zatim ponovo poveo sa 13:12, posle vođstva Srbije 12:11. Uzvratila je Srbija sa četiri vezana poena, pa se na drugi tehnički odmor otislo sa prednošću Srbije od 16:12. Izjednačio je Iran na 16:16, a zatim poveo sa 19:18 i 21:19. Srbija je izjednačila na 22:22, a zatim prva stigla do set lopte, 24:23, koju nije iskoristila. Uzvratio je Iran, ali nije realizovao nijednu od tri set lopte, koliko je imao. Srbija je uspela da iskoristi svoju treću set loptu, za idenstičan skor kao u prvom setu, 30:28, ali i 2:0 u setovima. Treći set je počeo vođstvom Srbije od 5:2 i 7:3. Smanjio je Iran na 7:5, a na prvom tehničkom tajm-autu bilo je 8:5 za Srbiju. Vodili su izabranici Igora Kolakovića sa 10:7, zatim 12:18, ali je Iran smanjio na 12:10. Ponovo je Srbija imala četiri poena prednosti na drugom tehničkom odmoru, 16:12. Povela je Srbija sa 20:15, ali su se Iranci, posle tajm-auta Velaska, približili na samo dva poena, 20:18. Ipak, Srbija je stigla do tri vezane meč lopte, tri lopte za London, 24:21, iskoristila drugu sa konačnih 25:22, 3:0 u setovima i veliko slavlje u taboru srpske ekspedicije u Tokiju. Srbija će u poslednjem, sedmom kolu turnira u Tokiju u nedelju od 4 časa po srednjeevropskom vremenu igrati protiv Venecuele.
