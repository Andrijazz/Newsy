> Izvor: B92
> Datum: petak 13.04.2012.  
> Rubrika: sport_odbojka
> Naslov: Bulatović: Prva utakmica ključna
> Članak:

Trener odbojkaša Crvene zvezde Željko Bulatović istakao je da prva utakmica finalne serije sa Vojvodinom bila ključna.
Beogradski ’crveno-beli’ su u četvrtak osvojili osmu titulu šampiona pobedom sa 3-0 u seriji protiv Vojvodine, a u trećem, odlučujućem, meču slavili su sa 3:0 u setovima.
"Nikad ne pravim neke pretpostavke jer u derbi mečevima sve je moguće. Od lagane pobede do jedne teške, tako da je nezahvalno bilo prognozirati. Mislim da je prva utakmica bilja ključna, Vojvodina je igrala izvanredno, mi za nijansu bolje i uspeli smo da je savladamo čak sa 3:0. Kako je serija odmicala Vojvodina kao da je padala a mi smo rasli. Čestitam ekipi i klubu na osvojenoj tituli", rekao je Bulatović. Nikola Salatić, prvi stručnjak na klupi Vojvodine, istakao je da su njegovi izabranici u trećem meču, koji je odigran u Novom Sadu, pružili bledu partiju. "Sigurno da ni mi nismo očekivali da ćemo odigrati kukavički. Sa malo koncentracije i malo zalaganja ne može se dobiti Zvezda koja se sve vreme držala sistema. Kao da smo bili odsutni, ne znam šta se desilo u ovih pet dana da posle onako dobrih partija i angažovanih igara protiv Radničkog dođemo sa Zvezdom i igramo kao da utakmice nisu finalne", naglasio je Salatić.
