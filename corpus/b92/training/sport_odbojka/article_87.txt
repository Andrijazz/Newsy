> Izvor: B92
> Datum: petak 30.03.2012.  
> Rubrika: sport_odbojka
> Naslov: Srbija bez Miljkovića igra za OI
> Članak:

Selektor srpskih odbojkaša Igor Kolaković saopštio je spisak igrača koji će igrati u kvalifikacijama za Olimpijske igre, a na njemu nema Ivana Miljkovića.
Pored toga što je to spisak kandidata za turnir evropskih kvalifikacija za Olimpijske igre u Bugarskoj od 8. do 13. maja, to je i spisak za Svetsku ligu.
Savet Svetske lige FIVB doneo je odluku da ove godine u Svetskoj ligi selekcije mogu imati po 25 igrača pa neće biti skraćivanja spiska, već će svi igrači biti na raspolaganju stručnim štabovima.
"Ivan je svoju odluku saopštio još u februaru. Svakako da smo svi mi želeli da on nastavi da predvodi ove momke koji su na spisku onako kako je to i do sada činio, ali je to bila njegova odluka koju pretpostavljam da nije olako doneo. Posle toliko godina Ivanovog iskrenog i poštenog odnosa prema reprezentaciji, njegov stav moram da prihvatim", istakao je Kolaković. Na Kolakovićevom spisku su: tehničari: Vlado Petković (San Đustino), Mihajlo Mitić (Crvena zvezda), Nikola Jovović (Fridrihshafen) i Aleksa Brđović (Partizan). korektori: Saša Starović (Lube Maćerata), Aleksandar Atanasijević (SKRA Belhatov), Tomislav Dokić (Foinikas) i Milija Mrdak (Vojvodina). libera: Nikola Rosić (Fridrihshafen) i Filip Vujić (Crvena zvezda). blokeri: Dragan Stanković (Lube Maćerata), Marko Podraščanin (Lube Maćerata), Milan Rašić (Ach Volej), Borislav Petrović (Poatije), Dejan Radić (Lenik) i Srećko Lisinac (Ribnica). primači: Bojan Janić (Fakel Novi Urengoj), Nikola Kovačević (Gubernija Nižnji Novogorod), Miloš Nikić (Monca), Uroš Kovačević (Ach Volej), Miloš Terzić (Tur), Miloš Vemić (Fridrihshafen), Nemanja Petrić (Peruđa), Nikola Mijailović (Partizan) i Marko Ivović (Vojvodina). "Bez obzira na to što Ivan Miljković neće biti sa nama u narednom ciklusu, ambicije reprezentacije Srbije moraju da budu da se nađe na Olimpijskim igrama jer je to najznačajnije takmičenje u četvorogodišnjem ciklusu, a i u ovoj sezone. Ne smemo da zaboravimo ni Svetsku ligu, ali je prioritet da se nađemo u Londonu, što neće biti nimalo lako, tim pre što je kalendar toliko pretrpan, i imamo malo prostora za neke veće pripreme", rekao je Kolaković. Odbojkaši Srbije će ove godine 15. put igrati u Svetskoj ligi. Rivali Srbiji u A grupi biće Rusija, Kuba i Japan. Domaćin prvog turnira biće Hamamacu, u Japanu, od 18. do 20. maja. Zbog turnira Interkontinentalnih kvalifikacija za Olimpijske igre, drugi turnir će se odigrati tek od 15. do 17. juna, u Santo Domingu, u Dominkanskoj Republici. Rusija će u Kalinjingradu biti domaćin trećeg turnira od 22. do 24. juna. Četvrti turnir će se odigrati u Novom Sadu od 28. do 30. juna. Na finalnom turniru, koji će se odigrati u Sofiji, u Bugarskoj, od 4. do 08. jula, igraće šest reprezentacija, Bugarska, kao organizator, pobednici grupa, kao i najbolja drugoplasirana selekcija. Ukoliko Bugarska osvoji prvo mesto u D grupi, plasman na finalni turnir će izboriti dve najbolje drugoplasirane selekcije.
