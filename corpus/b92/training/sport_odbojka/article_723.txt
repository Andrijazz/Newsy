> Izvor: B92
> Datum: subota 3.08.2013.  
> Rubrika: sport_odbojka
> Naslov: GP: Srpkinje bolje i od Čehinja
> Članak:

Ženska reprezentacija Srbije pobedila je u Santo Domingu selekciju Češke sa 3:0(28:26, 25:18, 25:23), u utakmici drugog kola Grupe B na Gran 
priju.
U prvom kolu savladan je domaćin, Dominikansa republika, istim rezultatom. Srbija u nedelju igra protiv reprezentacije Portorika.
Najefikasnija u redovima Srbije na meču bila je Brankica Mihajlović sa 22 poena, dok je Jovana Brakočević 
zabeležila 19 poena.
Odbojkašice Srbije nisu blistale u prvom setu. Čehinje su bile u prednosti sve vreme, čak su i dva puta uspevale da vežu po pet poena. U završnicu seta Čehinje su ušle s tri poena, pa su lako stigle i do prve, od ukupno četiri, set lopte. Međutim, srpske odbojkašice su tada zaigrale borbenije u polju, uspele su da spasu četiri set lopte i izjednače rezultat, da bi na kraju i, preko Milene Rašić, iskoristile prvu meč loptu i dobile prvi set sa 28:26. Drugi set su odbojkašice Srbije počele odlično, povele su sa 4:0, ali su Čehinje vrlo brzo uspele prvo da izjednače, a potom i da povedu sa 8:7. Posle toga je usledila serija šampionki Evrope, pa još jedna serija Čehinja, ali je završnica seta ipak pripala Srbiji. U završnici su reprezentativke Srbije stekle veliku prednost od sedam poena (20:14), pa su bez većih problema set privele kraju i dobile taj deo igre sa 25:18. Odbojkašice Srbije su u trećem setu imale prednost tokom celog seta, ali su Čehinje na kraju uspele da se vrate u set, medjutim, ne i da preokrenu rezultat.
