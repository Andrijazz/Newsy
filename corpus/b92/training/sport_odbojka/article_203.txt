> Izvor: B92
> Datum: subota 2.06.2012.  
> Rubrika: sport_odbojka
> Naslov: OI: Odbojkaši pobedili i J. Koreju
> Članak:

Srpski odbojkaši zabeležili su drugu pobedu u Tokiju, na kvalifikacionom turniru za Olimpijske igre, pošto su posle Japana, slavili i protiv Južne Koreje.
Izabranici Igora Kolakovića su do trijumfa došli sa 3:1, po setovima 25:23, 25:22, 17:25, 25:12, posle jednog sata i 33 minuta igre.
Na turniru u Tokiju nedelja i ponedeljak su slobodni dani pa našu selekciju naredni meč čeka u utorak od 9 časova, protiv Kine.
U prvom setu viđena je veoma izjednačena borba, igralo se poen za poen, i nijedan tim nije uspevao da dođe do osetnije prednosti. Ipak, baš kada je bilo najpotrebnije, naš tim je uspeo da se odvoji posle rezultata 22:22 i dobije prvi set sa 25:23. Slična slika viđena je na početku drugog seta, ali se vrlo brzo naš tim odvojio na plus četiri. Ipak, selekcija Južne Koreje se primakla na 14:13, da bi Kolakovićevi izabranici napravili novu seriju i prednost zadržali do kraja seta koji su dobili sa 25:22. Naš tim je veoma opušteno ušao u treći set, što je Južna Koreja iskoristila i odmah povela sa 5:1, a potom je zadržala prednost i osvojila ga sa 25:17. Srpski odbojkaši nijednog trenutka nisu uspeli da im priprete, pa je zasluženo meč ušao u četvrti set. Selekcija Srbije je u četvrti set ušla veoma agresivno i vrlo brzo došla do prednosti od 5:1, a od tada samo povećavala svoju prednost do konačnih 25:12 i 3:1 u setovima.
