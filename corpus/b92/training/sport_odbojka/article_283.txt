> Izvor: B92
> Datum: sreda 27.06.2012.  
> Rubrika: sport_odbojka
> Naslov: Boričić: Uspeh koji traje
> Članak:

Odbojkaški savez Srbije (OSS) priredio je svečanost "Olimpijski kontinutitet" povodom plasmana ženske i muške nacionalne reprezentacije na Olimpijske igre.
Svečanosti su prisustvovali nekadašnji odbojkaški asovi, učesnici i osvajači medalja na Olimpijskim igrama, brojni gosti i predstavnici 25 medijskih kuća.
Prisutnima su se obratili Dejan Brđović, Ivan Miljković, Zoran Gajić, Andrija Gerić, Ljuba Travica, Jelena Nikolić, Maja Ognjenović, Zoran Terzić, Igor Kolaković, Aleksandar Boričić i predsednik OKS Vlade Divac.
Muška odbojkaška reprezentacija će u Londonu učestvovati na petim OI za redom, a ženska na drugim. Kapiten reprezentacije Jugoslavije koja je 1996. na OI u Atlanti osvojila prvu (bronzanu) olimpijsku medalju Dejan Brđović istakao je da mu je drago što su naredne generacije igrača nastavile putem uspeha. "Drago mi je da nisu stali i što su bili još bolji. Mogu slobodno da kažem da je odbojka naš najuspešniji sport u poslednjih 15 godina, a to možemo da zahvalimo Odbojkaškom savezu", rekao je Brđović i poželeo "devojkama i momcima puno uspeha na Olimpijskim igrama". Bivši kapiten Srbije Ivan Miljković prvi put je igrao na OI u Sidneju 2000. godine i osvojio zlatnu medalju. "Tada sam se pojavio zahvaljujući Zoranu Gajiću, koji je imao hrabrosti da pruži šansu jednom 20-godišnjaku. Uspeh koji smo mi napravili najveći je do sada. Želim da momci u Londonu naprave sličan, bar da uđu u borbu za medalju", rekao je Miljković.
Bivši selektor Zoran Gajić naglasio je da 1995. godine niko nije mogao da sanja da "ćemo imati dve ekipe". "Uvek smo imali kompleks od nekih reprezentacija, jer su imale bolju opremu, uslove, nosili su neke kompjutere...a sada smo sa dve uspešne reprezentacije ravnopravni. Uvek prodje neko vreme od kada shvatite da nekoga možete da pobedite, dok se to ne dogodi. Nadam se da će u Londonu biti vreme za pobede", rekao je Gajić. Predsednik Odbojkaškog saveza Srbije Aleksandar Boričić podsetio je da taj sport ima kontinuitet uspeha na Olimpijskim igrama, da ima medalje. "Hteo bih da se vratim u 1980. kada je naša odbojka prvi put učcestvovala na Olimpijskim igrama u Moskvi. Sledeći važan dogadjaj je bio kada smo uspeli da posle sankcija budemo u kvalifikacijama za EP 1995. godine i osvojimo bronzanu medalju. Mislim da toga nije bilo ne bi bilo ni narednih uspeha", rekao je Boričić. On je dodao da odbojka ima "uspeh koji traje" i da već sada vidi reprezentaciju koja će učestvovati na OI 2016. godine. "Želim da u Londonu odigramo najbolje što možemo. Pokazali smo da smo jedna velika familija koja pripada ekipi koja trenutno igra. Želim vam svima zdravlja i još veće sportske uspehe", rekao je Boričić. Predsednik Olimpijskog komiteta Srbije Vlade Divac istakao je da je kao košarkaš bio svedok kada su odbojkaši osvojili prvu olimpijsku medalju u Atlanti i poželeo im da upravo oni budu osvajači 100. medalje za Srbiju. Srbija je do sada na OI osvojila 98 medalja. Odbojkaši su na OI 1996. osvojili bronzu, 2000. zlato, dok su u Atini 2004. i Pekingu 2008. zauzeli peto mesto. Odbojkašice su na OI u Pekingu takođe bile pete.
