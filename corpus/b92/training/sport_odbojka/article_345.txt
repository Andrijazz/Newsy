> Izvor: B92
> Datum: nedelja 26.08.2012.  
> Rubrika: sport_odbojka
> Naslov: EP: Juniorke srebrne u Turskoj
> Članak:

Ženska juniorska odbojkaška reprezentacija Srbije osvojila je srebro na Evropskom prvenstvu u Turskoj, pošto je u finalu poražena od selekcije domaćina.
Turska je do titule došla trijumfom sa 3:0, po setovima 25:21, 25:22 i 25:21, posle 79 minuta igre.
Juniorke Srbije tako su osvojile treću srebrnu medalju na Evropskim prvenstvima, pošto su pružile dostojan otpor rivalu tokom prva dva seta.
Posebno je bila neizvesna borba u drugom setu, u kojem su juniorke Srbije, čini se, propustile šansu da preokrenu tok meča. Bez obzira na poraz u finalu, juniorke Srbije su u Turskoj pokazale najavile odlične rezultate i u budućnosti. Pored titule prvaka Evrope, Turska je izborila i učešće na Svetskom prvenstvu 2013, koje će se odigrati u Češkoj. Početak meča doneo je izjednačenu borbu, da bi Turkinje, posle vođstva Srbije od 3:2, napravile seriju od tri uzastopna poena za vođstvo od 5:3, odnosno 8:5 na prvom tehničkom tajm-autu. Povela je potom Turska sa 10:6, a Srbija smanjila na 10:8, pa zatim izjednačila na 12:12. Posle tajm -auta Gokhana Edmana, Turska je ponovo povela, ovoga puta sa 14:12, pa 16:13 na drugom tehničkom odmoru. Vodila je Turska sa 17:13, 19:14 i 20:15, a Srbija je uspela da smanji prednost na 20:17, 21:19 i 23:21. Tada su Turkinje osvojile dva vezana poena za konačnih 25:21 i vođstvo od 1:0 u setovima. U drugom setu, posle vođstva Turske od 2:1, Srbija je napravila seriju 6:0 za vođstvo od 7:2, odnosno 8:3 na prvom tehničkom tajm- autu. Od vođstva Srbije 9:4, Turska je serijom 3:0 smanjila na 9:7 i primorala Ratka Pavličevića da zatraži 30 sekundi odmora. Smanjila je Turska na 11:10, a Srbija ponovo stigla do tri poena prednosti pri rezultatu 14:11. Usledio je tajm-aut Turske, a zatim sa dva uzastopna poena stigla do 16:11, koliko je bilo na drugom tehničkom odmoru. Smanjila je Turska na 16:13, a zatim na 17:16, kada je Pavličević drugi put zatražio tajm-aut. Posle tajm-auta, Turska je osvojila još tri uzastopna poena (serija 6:0) za vođstvo od 19:17. Na servis Mine Popović, Srbija stiže do izjednačenja na 19:19. Posle 20:20, Turska je osvojila četiri uzastopna poena i stigla do 24:20. Iskoristila je Turska treću set loptu za konačnih 25:22 i vođstvo od 2:0 u setovima. Turska je na startu trećeg seta povela sa 3:0, pa 5:1, a Srbija smanjila na 5:3. Na prvom tehničkom tajm-autu bilo je 8:5 za Tursku, a zatim 10:5, pa 15:9, kada je Pavličević zatražio drugi tajm-aut u trećem setu. Na drugom tehničkom tajm-autu bilo je 16:9 za Tursku. Turska je održavala rezultatsku prednost do konačnih 25:18 i 3:0 u setovima.
