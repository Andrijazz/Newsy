> Izvor: B92
> Datum: subota 16.06.2012.  
> Rubrika: sport_odbojka
> Naslov: EL: Sedma pobeda odbojkašica
> Članak:

Podmlađena ženska odbojkaška reprezentacija Srbije ostvarila je sedum pobedu u Evropskoj ligi, pošto je u Granoljersku savladala Rumuniju sa 3:0.
Izabranice Ratka Pavličevića do pobede su došle sa 25:19, 25:13 i 25:23 po setovima, posle 83 minuta igre.
Naše odbojkašice su tako nastavile sa odličnim igrama u Evropskoj ligi, a protiv Rumunki su bile apsolutno bolji rival. Tokom čitavog meča su kontrolisale igru i rezultat, a najbolju igru su pružile u drugom setu, u kojem su Rumunkama prepustile samo 13 poena.
Početak meča pripao je Srbiji, koja je na prvom tehničkom odmoru vodila sa 8:6, a na drugom sa 16:10. U finišu, Srbija je pojačala tempo, kao i prednost do konačnih 25:19 i 1:0 u setovima. U drugom setu, Srbija je od početka nametnula svoj stil igre, što je rezultiralo vođstvom od 8:6 na prvom, odnosno 16:9 na drugom tehničkom tajm-autu. Do kraja, Srbija je Rumunkama prepustila samo još četiri poena. Na kraju bilo je 25:13 i 2:0 u setovima. Treći set je od početka bio rezultatski isti kao prethodna dva. Vodila je Srbija sa 8:6 i 16:10, pa se činilo da će i konačan ishod biti sličan kao u prethodna dva seta. U završnici, Rumunija je uspela da smanji prednost Srbije od 22:16, na 22:21. Izjednačila je Rumunija na 23:23, a Srbija stigla do prve meč lopte (24:23), koju je realizovala za konačnih 25:23 i 3:0 u setovima. Srbija će u subotu, u drugom kolu vikenda, igrati protiv Mađarske od 15 časova.
