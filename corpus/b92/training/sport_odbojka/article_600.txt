> Izvor: B92
> Datum: utorak 23.04.2013.  
> Rubrika: sport_odbojka
> Naslov: Mitić: Zaslužili smo istoriju
> Članak:

Kapiten Crvene zvezde Mihajlo Mitić rekao je posle osvajanje šampionske titule da su ’crveno-beli’ potvrdili da su najkvalitetnija ekipa u zemlji.
Zvezda je sa 3:0 u seriji bila bolja od Partizana i osvojila devetu titulu i treći trofej ove sezone, pored Kupa i Superkupa.
"Potvrdili smo da smo najkvalitetnija ekipa u zemlji, imali smo samo jedan poraz, uzeli smo sva tri trofeja koja smo mogli, ova generacija je zaslužila da uđe u istoriju."
"Od početka utakmice smo pokazali da smo ozbiljni i da želimo trofej. Iako rezultatski ne izgleda tako, bilo je teško, možda čak i teže nego u prve dve utakmice, jer se nijedne sekunde nismo opustili", rekao je Mihajlo Mitić
Dušan Petković je rekao da je Partizan bio ozbiljan protivnik, ali da je njegova ekipa bila konstantna i da je to dovelo do titule. "Partizan je bio ozbiljan protivnik. Ekipu, koja je posle onakve sezone uspela da se vrati i pobedi Đerdap, koji je bio drugi na kraju regularog dela, i Radnički koji je posle nas bio najbolja ekipa, nismo smeli nikako da podcenimo. Ne mislim da su oni igrali loše, već smo igrali dobro kada je to bilo potrebno. Igramo dugo zajedno, nismo u svakom segmentu dominantniji od ostalih timova, ali sve ekipe su igrale na trenutke, a mi smo bili konstantni i to je dovelo do titule", rekao je Petković
