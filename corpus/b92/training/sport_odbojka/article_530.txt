> Izvor: B92
> Datum: četvrtak 28.02.2013.  
> Rubrika: sport_odbojka
> Naslov: WL: Zvezda lako sa Dinamom
> Članak:

Odbojkašice Crvene zvezde pobedile su u tri seta Dinamo u premijernom meču poslednjeg kola Wiener Städtische lige.
Meč nije imao preteranog rezultatskog značaja, s obzirom da je od ranije bilo poznato da će ‘crveno-bele’ u plej-of sa prve, a Pančevke sa sedme pozicije.
Ipak, u pojedinim delovima meča viđena je zanimljiva odbojka, a posebno to važi za drugi period. U prvom je doduše Crvena zvezda nametnula jak ritam, koji gošće iz Pančeva nisu uspele da isprate.
Domaće su imale tri poena viška na prvom (8:5), potom šest na drugom obaveznom predahu, a u završnici i velikih "plus devet" (21:12). Usledilo je lako vođstvo ekipe Ratka Pavličevića za 25:17. Ipak, u već pomenutom drugom setu, iako su  ponovo imale prednost (8:4, pa 16:12), usledila je uzbudljiva završnica. Pančevke su čak stigle do izjednačenja, ali za potpuni preokret nije bilo snage sa 28:26. U trećem setu već nije bilo nikakvih dilema, već pri rezultatu 16:5 bilo je jasno da će sva tri boda ostati u Beogradu. Odličnu partiju kod domaćih pružila je Bjelica (17), a veoma dobre bile su i Stevanović (10) i Milović (6). Crvena zvezda - Dinamo 3:0 (25:17, 28:26, 25:20) Crvena zvezda: Budrović 2, Marinković, Popović 6, Simić, Vojnić-Purčar, Bjelica 17, Stevanović 10, Kubura 5, Dragutinović (libero), Kecman 6, Lukić 9, Milović 6. Trener: Ratko Pavličević. Dinamo: Aščerić, Petrov (libero), Kojić 1, Sekulić 16, Vladisavljev (libero), Bezarević 16, Sredić 4, Cvijović 1, Simić 5, Kovačić, Milovanović 4, Marković. Trener: Aleksandar Vladisavljev. Ostali mečevi 18. kola igraju se u subotu, a sastaju se Jedinstvo i Kolubara, TENT i Železničar, Spartak i Vizura, odnosno Varadin i Jedinstvo.
