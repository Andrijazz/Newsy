> Izvor: B92
> Datum: nedelja 24.06.2012.  
> Rubrika: sport_odbojka
> Naslov: SL: Odbojkaši pobedili Japan
> Članak:

Srpski odbojkaši pobedili su Japan u Kaljingradu u okviru trećeg kola trećeg vikenda A grupe Svetske lige.
Izabranici Igora Kolakovića su do trijumfa došli sa sa 3:2, po setovima 23:25, 25:19, 19:25, 25:19 i 15:10, posle jednog sata i 57 minuta igre.
Srbija u dosadašnjem delu takmičenja ima skor od pet pobeda i četiri poraza. Poslednji vikend A grupe elitnog takmičenja na programu je od 28. do 30. juna u Novom Sadu, a pored našeg tima učestvovaće i selekcije Japana, Rusije i Kube.
Srbija je savladala Japan, u meču u kojem su izabranici Igora Kolakovića igrali dobro, ali i prilično oscilirali, što su Japanci iskoristili i zasluženo osvojili bod. S druge strane, Srbija je mogla i do tri boda, ali s obzirom na umor i činjenicu da je prošlo već 40 dana od odlaska iz Srbije, može se konstatovati da je i u Rusiji podmlađena reprezentacija Srbije pružila dobre igra i najavila pravi odbojkaški spektakl, od četvrtka do subote u Novom Sadu. Japan je poveo na početku prvog seta sa 3:1 i održavao razliku do 7:5, kada je Srbija sa dva uzastopna poena izjednačila na 7:7. Na prvom tehničkom tajm-autu bilo je 8:7 za Japance, koji su posle odmora serijom 3:0 stigli do 11:7, a zatim i 16:12, koliko je bilo na drugom tehničkom odmoru. Smanjila je Srbija na 16:15, a Japan poveo sa 19:16. Ponovo je Srbija smanjila, 19:18, a Japan opet stigao do tri poena prednosti, 22:19. Imao je Japan dve set lopte (24:22) i iskoristio je drugu za konačnih 25:23 i vođstvo od 1:0 u setovima. U drugom setu se vodila izjednačena borba do 3:3, kada je Srbija povela sa 5:3. Od rezultata 5:4, Srbija je fantastičnom serijom 7:0 stigla do osam poena prednosti - 12:4. Na drugom tehničkom tajm-autu je bilo 16:10, a zatim i 21:13. Smanjio je Japan razliku, ali je na kraju bilo 25:19 za Srbiju za izjednačenje na 1:1 u setovima. Srbija je loše počela treći set. Tačnije, Japan je silovito krenuo i poveo sa 5:0, 7:2 i 8:4. Usledila je serija Srbije od četiri uzastopna poena za izjedančenje na 8:8. Uzvratio je Japan sa 3:0 i vođstvom od 11:8, pa 14:9, odnosno 16:11, koliko je bilo na drugom tehničkom tajm-autu. U finišu, Srbija je smanjila na 18:16, a Japan stigao do šest poena viška - 22:16. Iskoristio je Japan svoju drugu set loptu za konačnih 25:19 i novo vođstvo, ovoga puta 2:1 u setovima. Izjednačena borba se vodila na početku četvrtog seta do 3:3, kad je Srbija povela, prvo sa 5:3, pa 7:4. Smanjio je Japan na 7:6, a posle 8:6 za Srbiju na prvom tehničkom tajm-autu, bilo je 10:7. Izjednačio je Japan na 10:10, a posle 11:11, na servis Starovića, Srbija stiže do 15:11, pa 16:12, koliko je bilo na drugom tehničkom odmoru. Vodila je Srbija sa 20:15, pa 21:18, da bi na kraju bilo 25:19 za izjednačenje na 2:2 u setovima. Srbija je već na startu petog seta napravila mini brejk i povela sa 2:0, a od 4:3 stigla do 6:3, pa je Ueta zatražio tajm - aut. Nastavila je Srbija sa dobrom igrom i povela sa 7:3, odnosno 8:4. Posle promene strana, izabranici Igora Kolakovića stižu do 9:4 i prednost od pet poena održavaju do finiša, kada su stigli do šest meč lopti - 14:8, iskoristili treću za konačnih 15:10 i trijumf od 3:2.
