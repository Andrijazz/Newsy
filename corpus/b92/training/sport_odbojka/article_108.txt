> Izvor: B92
> Datum: sreda 11.04.2012.  
> Rubrika: sport_odbojka
> Naslov: Zvezdina meč lopta za 26. titulu
> Članak:

Odbojkašice Crvene zvezde od 18 časova će u Subotici imati prvu priliku da osvoje 26. titulu šampiona, pošto u trećem meču finalne serije gostuju Spartaku.
‘Crveno-bele’ su slavile u prva dva meča finalne serije Viner Štediše lige i vode sa 2-0 pred selidbu serije u Suboticu.
Izabranice Ratka Pavličevića ove sezone su već osvojile titulu u Kupu, baš pobedom protiv Subotičanki.
U prva dva susreta u Beogradu, Crvena zvezda je maksimalno iskoristila prednost domaćeg terena. Do prvog trijumfa došle su crveno-bele izuzetno teško sa 3:2, a nije bilo lako ni u drugom okršaju, koji je završen trijumfom sa 3:1. Neke od Zvezdinih prvotimki još uvek pamte titulu osvojenu pre dve godine, praktično na istom mestu. I priželjkuju reprizu. Jedna od igračica koje su tada slavile u Subotici bila je i Tamara Rakić. "Psihološka i rezultatska prednost je na našoj strani. Međutim, idemo u Suboticu da odigramo najbolju utakmicu u finalnoj seriji, a ukoliko to bude dovoljno za pobedu, biće sjajno. Prethodne dve utakmice su bile teške, što ne znači da treća neće, ali se nadamo da će sve biti gotovo", rekla je Rakićeva, koja je sa Zvezdom osvojila pet domaćih trofeja, "Rekla sam i na početku serije da su Subotičanke izuzetno kvalitetna ekipa, što pokazuju i rezultati. Sigurna sam da će mnogo želeti pobedu i to je dovoljna opomena za nas". S druge strane, odbojkašica Spartaka Sanja Memišević ističe da veruje u pobedu svog tima i nastavak serije. "Bile smo veoma blizu u obe utakmice. Popustile smo u završnicama oba meča, a Zvezda je to kaznila. To malo što nam je nedostajalo, neće se ponoviti pred našom publikom. Krajnje je vreme i prilika da se Zvezda skine sa trona, veujem da sa kvalitetom koji posedujemo to možemo da učinimo", naglasila je Memiševićeva.
