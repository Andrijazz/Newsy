> Izvor: B92
> Datum: subota 8.06.2013.  
> Rubrika: sport_odbojka
> Naslov: Nova pravila: Srpkinje do pobede
> Članak:

Ženska odbojkaška reprezentacija Srbije savladala je u Sofiji domaću selekciju Bugarske u prijateljskoj utakmici odigranoj po novim pravilima.
Setovi po novom formatu traju do 21, a naše igračice su slavile posle velike borbe rezultatom 3:2 (21:16, 12:21, 24:22, 13:21, 15:6).
Ovo je bila prva od dve prijateljske utakmice u okviru priprema za učešće u Evropskoj ligi. Drugi meč na programu je u nedelju od 16:00 časova po lokalnom, odnosno 15:00 časova po našem vremenu.
Seniorke Srbije igraće u B grupi Evropske lige 2013. sa Belgijom, Nemačkom i Izraelom. U A grupi će igrati Turska, Bugarska, Rumunija i Mađarska. Sistemom takmičenja predviđeno je odigravanje četiri turnira, posle kojeg će četiri najbolje selekcije igrati na Finalnom turniru u Bugarskoj 13. i 14. jula. Plasman na Finalni turnir, pored Bugarske, izboriće pobednici grupa i najbolja drugoplasirana selekcija. Finalisti Evropske lige 2013. koja se igra po novim pravilima, izboriće učešće na Gran Priju 2014. U B grupi, prvi turnir će se odigrati u belgijskom Leuvenu od 14. - 16. juna, drugi u Subotici od 21. - 23. juna, treći u Hamburgu od 28. - 30. juna, a četvrti u izraelskoj Ranani od 05. - 07. jula.
