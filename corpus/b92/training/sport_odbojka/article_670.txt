> Izvor: B92
> Datum: ponedeljak 24.06.2013.  
> Rubrika: sport_odbojka
> Naslov: Odbojkašice putuju u Kranjsku Goru
> Članak:

Srpske odbojkašice u ponedeljak putuju u Kranjsku Goru, u Sloveniji, gde će odraditi bazični deo priprema za ovogodišnji Gran Pri.
Naš tim će u Kranjskoj Gori ostati do 9. jula, kada je predviđen povratak za Beograd.
Ženska seniorska reprezentacija Srbije igraće treći put uzastopno u Gran Priju i biće organizator F grupe drugog vikenda u Beogradu, od 9. do 11. avgusta, kada će ugostiti SAD, Holandiju i Alžir.
Seniorke Srbije će tokom prvog vikenda, od 2. od 4. avgusta, igrati u B grupi u Santo Domingu, u Dominikanskoj Republici sa domaćinom, Portorikom i Češkom, dok će Srbija tokom trećeg vikenda, od 16. do 18. avgusta, igrati u N grupi u Vuhanu, u Kini, sa Kinom, Poljskom i Argentinom. Finalni turnir će se odigrati od 28. avgusta do 1. septembra u Saporou, u Japanu, a pored domaćina igraće i pet najuspešnijih selekcija posle Interkontinentalnog dela takmičenja. Selektor srpskih odbojkašica Zoran Terzić na pripreme vodi 16 igračica, a to su: tehničari: Maja Ognjenović i Bojana Živković. korektori: Jovana Brakočević i Ana Bjelica. libera: Suzana Ćebić, Silvija Popović i Jasna Majstorović. blokeri: Nataša Krsmanović, Milena Rašić, Nađa Ninković i Stefana Veljković. primači: Jelena Nikolić, Brižitka Molnar, Brankica Mihajlović, Tijana Malešević i Sanja Malagurski.
