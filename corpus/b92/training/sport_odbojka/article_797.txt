> Izvor: B92
> Datum: subota 14.09.2013.  
> Rubrika: sport_odbojka
> Naslov: Odbojkašice u kvalifikacijama za SP
> Članak:

Srpske odbojkašice moraće da traže vizu za Svetsko prvenstvo naredne godine u Italiji kroz kvalifikacije.
Direktan plasman na planetarni šampionat obezbedile su odbojkašice Rusije i Nemačke, time što su će igrati u finalu Evropskog prvenstva u Berlinu.
Iz Evrope će na Svetskom prvenstvu igrati deset selekcija, uključujući i Italiju, organizatora prventva.
Naše odbojkašice će igrati u trećoj rundi kvalifikacija, od 3. do 5. januara naredne godine, a 20 reprezentacija biće podeljeno u pet grupa. Plasman u treću rundu kvalifikacija izborili su Srbija, Turska, Poljska, Holandija, Češka, Bugarska, Francuska, Španija, Rumunija, Azerbejdžan, Hrvatska, Belorusija, Belgija, Ukrajina, Slovačka, Estonija i Kipar, odnosno ukupno 17 reprezentacija. Turnir druge runde kvalifikacija na programu je od 2. do 6. oktobra u Ranani, u Izraelu, a pored domaćina na turniru će igrati Crna Gora, Švajcarska, Mađarska, Grčka i Letonija. Igraće se po jednokružnom bod sistemu, a plasman u treću rundu rundu će izboriti tri selekcije. Plasman na Svetsko prvenstvo u konkurenciji odbojkašica iz treće runde kvalifikacija izboriće pet pobednika grupa, kao i dve najbolje drugoplasirane selekcije. Tačni termini održavanja Svetskog prvenstva u Italiji biće naknadno određeni.
