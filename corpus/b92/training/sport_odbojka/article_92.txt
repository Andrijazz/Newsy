> Izvor: B92
> Datum: ponedeljak 2.04.2012.  
> Rubrika: sport_odbojka
> Naslov: OSS i Vip produžili ugovor
> Članak:

Odbojkaški savez Srbije i kompanija Vip produžili su ugovor o generalnom sponzorstvu do kraja 2015. godine.
Ugovor su potpisali predsednik OSS Aleksandar Boričić i predsednik Upravnog odbora kompanije Vip Tanasis Kacirumpas.
Seniorske odbojkaške reprezentacije Srbije šampioni su Evrope i u muškoj i u ženskoj konkurenciji, a oba tima očekuju i kvalifikacije za Olimpijske igre.
"Veoma smo zadovoljni što posle pet godina od početka naše saradnje ulazimo u novi, nadam se još uspešniji period. Od 2007. do danas osvojili smo 59 medalja i to je najbolji dokaz uspešnosti ovog projekta", rekao je Boričić. On je istakao da je novi ugovor potpisan i pre isteka starog, što najbolje ilustruje zadovoljstvo obe strane. "Kod nas u Srbiji za nešto što je dobro se kaže 'odličan, pet', Upravo tako bih okarakterisao našu saradnju. U trenutku kada je VIP postao naš partner, bili smo u trećoj kategoriji svetske odbojke, a sada smo u najboljoj, petoj, zajedno sa selekcijama Italije, Poljske, Rusije, Brazila i Japana", poručio je Boričić. Tanasis Kacirumpas istakao je da je VIP ponosan na sve zajedničke uspehe, posebno na "duplu krunu" seniora i seniorki na prvenstvima Evrope prošle godine. "Kada sam gospodina Boričića posle osvajanja dva zlata pitao šta je sledeći cilj, on mi je rekao da je naša granica nebo. Osvojili smo Evropu, sada krećemo u osvajanje sveta", kazao je Kacirumpas. Kacirumpas je dodao da se nada da će saradnja biti nastavljena i posle 2015. godine.
