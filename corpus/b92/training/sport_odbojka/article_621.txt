> Izvor: B92
> Datum: subota 11.05.2013.  
> Rubrika: sport_odbojka
> Naslov: Srpski juniori ubedljivo do SP
> Članak:

Muška juniorska odbojkaška reprezentacija Srbije izborila je plasman na Svetsko prvenstvo u Turskoj, pošto je ubedljivo osvojila prvo mesto u kvalifikacijama.
U sjajnoj atmosferi prepune dvorane Sportskog centra Arilje, Srbija je u poslednjem meču kvalifikacione grupe slavila protiv Španije sa 3:0, po setovima 25:23, 25:23 i 25:23, posle 82 minuta igre. Na taj način naš tim je došao do pete pobede na isto toliko utakmica.
Izvanrednom borbenošću i požrtvovanjem, juniori Srbije su u odlučujućem meču u Arilju potpuno nadvisili aktuelne vicešampione Evrope, juniore Španije i zasluženo, šesti put u istoriji, izborili plasman na Svetskom prvenstvo u Turskoj. Srbija je aktuelni osvajač bronzane medalje sa poslednjeg Svetskog prvenstva u Brazilu. Srbija je meč protiv Španije odigrala u oslabljenom sastavu, jer Čedomir Stanković zbog povrede ruke nije mogao da igra. Izabranici Siniše Reljića su odlično počeli meč i poveli sa 3:1, ali Španija je uspela da izjednači na 4:4. Na prvom tehničkom odmoru bilo je 8:6 za Srbiju, a zatim i 10:6 i 12:7. Španci su smanjili na 13:10, pa na 15:13, da bi Srbija na drugom tehničkom tajm-autu opet imala prednost od tri poena - 16:13. Održavala je Srbija tu razliku do 18:15, a zatim je Španija došla na samo poen zaostatka, 19:18. Izjednačenje je usledilo na 20:20, a onda se igralo poen za poen. Stigla je Srbija do prve set lopte (24:23), koji je iskoristila za konačnih 25:23 i vođstvo od 1:0 u setovima. U drugom setu se vodila izjednačena borba na početku, do rezultata 5:5, kada je Srbija stekla poen prednosti, koji je zadržala i na prvom tehničkom odmoru, 8:7. Od 9:9, Španija je serijom 3:0 stigla do 12:9, a zatim i 13:11 i 15:11. Na drugom tehničkom odmoru Španija je vodila sa 16:12, a zatim i 17:13, ali je Srbija smanjila razliku na 17:15. Posle tajm-auta Rikarda Maldonada, Španci su poveli sa 18:16, a Srbija na servis Luke Medića sa tri vezana poena stigla do vođstva od 19:18. Vodila je Srbija sa 20:19, a zatim zahvaljujući odličnom servisu Dražena Luburića i izvanrednom bloku Aleksandra Okolića stekla dva poena viška, 21:19. U igri poen za poen, Srbija je stigla do dve set lopte - 24:22. Prvu set loptu Srbija nije iskoristila, ali jeste drugu za konačnih 25:23 i vođstvo od 2:0 u setovima. Početak trećeg seta je obeležila ravnopravna borba i igra poen za poen. Na prvom tehničkom odmoru bilo je 8:7 za Srbiju, a zatim 9:7 i 10:8, da bi Španci serijom 3:0 poveli sa 11:10. Imala je Španija dva poena prednosti kod rezultata 13:11 i 14:12, ali je tada Srbija izjednačila na 14:14. Na drugom tehničkom tajm-autu bilo je 16:15 za Španiju. Povela je Srbija sa 17:16, a zatim Španija sa 19:17. Srbija je tada na servis Milana Katića osvojila četiri uzastopna poena, povela sa 21:19 i naterala Maldonada da zatraži tajm-aut. Posle predaha, Španci su uspeli da izjednače na 21:21, pa je ponovo, kao u finišima prethodna dva seta, usledila igra poen za poen. Povela je Srbija sa 23:22 posle smeča Uroša Kovačevića, a zatim je Aleksa Brđović as servisom doneo Srbiji dve meč lopte (24:22). Nije Srbija realizovala prvu, ali jeste drugu predivnim lob udarcem Uroša Kovačevića za konačnih 25:23, pobedu od 3:0 i plasman na Svetsko prvenstvo. Plasman na Svetsko prvenstvo u konkurenciji juniora, koje će se odigrati od 22. avgusta do 1. septembra u Ankari i Izmiru, u Turskoj, izboriće pobednici četiri kvalifikacione grupe. Plasman na SP do sada su izborili Turska, organizator, Italija, prvak Evrope 2012, Argentina, Brazil, Venecuela, Kina, Japan, Indija, Iran, SAD, Kanada, Meksiko, Egipat, Maroko, Ruanda, Tunis, Rusija, Francuska i Srbija.
