> Izvor: B92
> Datum: sreda 4.04.2012.  
> Rubrika: sport_odbojka
> Naslov: VL (ž): Zvezda povela u finalu
> Članak:

Odbojkašice Crvene zvezde pobedile su NIS Spartak sa 3:2 (20:25, 25:22, 25:21, 23:25, 15:9) u prvoj utakmici finalne serije Viner lige Srbije.
Najviše poena za pobedničku ekipu osvojila je Stevanovićeva (20), Ljubica Kecman je uzela 16, a Milica Kubura je osvojila 14 poena.
Kod gošći Tatjana Matić osvojila je 20 poena Adela Helić poen manje, a Aleksandra Cvetićanin upisala je 18. Sledeći meč igra se u subotu, takođe u “Šumicama”.
Od samog starta meča Subotičanke su hrabrije ušle u set, dominirale su Adela Helić i Tatjana Matić koje ni u jednom trenutku nisu dozvolile protivniku da se razigra. Već kod 16:11 i 23:16 za  bilo je jasno da će gošće povesti 1:0. U nastavku meča Radulovićeva je proradila, uposlila je sve napadače, znatno hrabrija je bila i Milica Kubura, zbog čega je Zvezda stigla do prednosti 16:12 i 20:16, a nedugo potom i do izjednačenja - 25:22. Zvezda je otvorila treći period vođstvom (6:1), ali se Spartak u završnici vratio u igru (18:18). Ipak, Rakićevaa i Kecmanova, uz sjajne servise Stevanovićeve vratile su sigurnost i prednost svom timu - 25:21. U četvrtom setu rezultatska klackalica trajala je do 23:23, ali ovoga puta Zvezda je bila ta koja nije imala strpljenja, pa su Subotičanke izborile peti set - 25:23. U rulet-setu Zvezda je nametnula svoju igru, mlada Milica Kubura u tandemu sa Rakićevom i Kecmanovom donela je Zvezdi prednost od 8:5, 12:6, da bi crveno-bele blokom Stevanovićeve stigle i do konačne pobede - 15:9.
