> Izvor: B92
> Datum: utorak 12.06.2012.  
> Rubrika: sport_odbojka
> Naslov: OI: Srbija dobila rivale u odbojci
> Članak:

Svetska odbojkaška federacija saopštila je sastave grupa na Olimpijskim igrama u Londonu u obe konkurencije.
U konkurenciji odbojkaša, Srbija će igrati u grupi B, sa Brazilom, Rusijom, SAD, Nemačkom i Tunisom.
U grupi A će se boriti Velika Britanija, Italija, Poljska, Argentina, Bugarska i Australija.
Kod odbojkašica, reprezentacija Srbije će takođe igrati u B grupi sa SAD, Brazilom, Kinom, Turskom i Korejom. U grupi A će igrati Velika Britanija, Japan, Italija, Rusija, Dominikanska Republika i Alžir. Odbojkaški turniri na Olimpijskim igrama u Londonu odigraće se u dvorani "Erls Kort", kapaciteta 15.000 mesta, od 28. jula do 12. avgusta. Olimpijski turnir u konkurenciji odbojkašica počeće 28. jula, a u konkurenciji odbojkaša 29. jula i utakmice će se igrati naizmenično svakog drugog dana. Odbojkaši će utakmice po grupama odigrati 29. i 31. jula i 2, 4. i 6. avgusta. Četvrtfinalne utakmice su na programu 8. avugsta, polufinale će se odigrati 10. avgusta, a finale i meč za treće mesto, poslednjeg dana Olimpijskih igara, 12. avgusta. Seniorke će utakmice po grupama igrati 28, 30. jula, 1, 3. i 5. avgusta. Četvrtfinalne utakmice su na programu 7. avgusta, polufinale će se odigrati 9. avgusta, a finale i meč za treće mesto 11. avgusta. S obzirom da će se svakog dana igrati po šest utakmica, mečevi će biti igrani u sledećim terminima: 10.30, 12.30, 15.45, 17.45, 21.00 i 23.00 po srednjeevropskom vremenu. Tačan raspored utakmica i satnica biće naknadno objavljeni.
