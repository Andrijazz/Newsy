> Izvor: B92
> Datum: petak 22.02.2013.  
> Rubrika: sport_odbojka
> Naslov: Počinje rasplet u Kupu za odbojkaše
> Članak:

Finalni turnir Kupa Srbije u odbojci u muškoj konkurenciji ulazi u završnicu, hala "Pendik" u Novom Pazaru će sutra biti domaćin polufinalnih utakmica.
Novi Pazar Junior i Crvena zvezda se sastaju u 15:30, dok će u drugom polufinalu igrati Radnički iz Kragujevca i Vojvodina, od 18 sati.
Trener odbojkaša Novog Pazara Radoslav Milić rekao je da će njegova ekipa bez opterećenja ući u meč polufinala Kupa Srbije protiv Crvene zvezde.
"Nismo favoriti, ali kad se igra jedna utakmica moguća su iznenađenja. Odigraćemo najbolje što možemo", rekao je Milić. Najbolji igrač domaćeg tima Hamza Zatrić istakao je da će njegov tim pokušati da iskoristi eventualne slabosti protivnika. "Crvena zvezda je najteži mogući rival, igrali su fenomenalno tokom najvećeg dela sezone. Naš cilj je da uđemo u Superligu, ali i da namučimo protivnika koliko god možemo", naveo je Zatrić. Strateg Crvene zvezde Duško Nikolić ocenio je da je Novi Pazar "samo uslovno najlakši rival" od svih učesnika završnog turnira. "Naš protivnik ima kvalitetne pojedince, ali se nadam pobedi i plasmanu u finale. Očekujem lepu odbojkašku predstavu, a Pazarcima želim da sledeće godine zajedno nastupamo u elitnom rangu", naveo je Nikolić. Kapiten Beograđana Mihajlo Mitić izjavio je da je njegov tim "favorit na papiru", ali da u ovakvom sistemu takmičenja to nije presudno. "Pazar se takmiči u ligi ispod nas, ali to ne mora ništa da znači. Ipak, nadam se da će naša najbolja igra biti dovoljna za finale. Očekujem jači otpor tima koji smo prošle godine u Kup takmičenju savladali sa 3:0", rekao je Mitić.
Trener Vojvodine, branioca titule Kupa Srbije, Nikola Salatić, rekao je da će njegovim igračima trebati znanje i umeće za pobedu nad Radničkim iz Kragujevca. "Sve se rešava u dva dana i svi žele trofej, a nama bi to bio 14. u nizu. Trebaće nam znanja, umeća i sportske sreće, pošto je Radnički kvalitetan protivnik", naveo je Salatić. Kapiten Novosađana Branko Roljić očekuje da će završnica Kupa biti neizvesna i dodao da veruje u uspeh svog tima. "Došli smo da odigramo bolje nego što smo to činili tokom sezone. Očekuje nas jak rival, gubili smo od njih dva puta u prvenstvu, ali možemo do pobede", optimističan je Roljić. Trener kragujevčana Dejan Matić naglasio je da su utakmice Radničkog i Vojvodine često neizvesne. "Iskustvo nam govori da protiv Vojvodine uvek igramo teške mečeve, koji često traju i pet setova. Neka tako bude i sada, samo da se mi nađemo u finalu. Oni su sjajna napadačka ekipa, odlični u bloku, a naša šansa je u servisu i dobrom prijemu", rekao je Matić. Predvodnik Radničkog na terenu, Milan Ilić ocenio je da njegova ekipa može da se plasira u finale ako bude igrala kao u poslednjih mesec i po. "Loše smo počeli sezonu, ali smo kroz ligu uhvatili ritam. Bilo bi pogrešno da svoja očekivanja kreiramo na osnovu dve naše pobede nad Vojvodinom, pošto su im se neki igrači oporavili, a pojačao ih je i iskusni tehničar Veljko Petković", zaključio je Ilić Finale Kupa Srbije u odbojci igraće se u nedelju 24. februara od 18 sati.
