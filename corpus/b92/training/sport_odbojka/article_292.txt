> Izvor: B92
> Datum: subota 30.06.2012.  
> Rubrika: sport_odbojka
> Naslov: Srbija bez Nikolićeve u Londonu
> Članak:

Srpske odbojkašice igraće bez kapitena Jelene Nikolić na Olimpijskim igrama u Londonu.
Ta vest naslućivala se već neko vreme, ali je potvrđena u subotu, pošto Nikolićeva nije uspela da zaleči povredu pete.
Naizgled lagana povreda Nikolićevu je sprečila da igra za nacionalni tim u kvalifikacijama za London, a ona se toliko zakomplikovala da ona neće biti spremna za najveću sportsku planetarnu smotru.
"Nažalost, London će ostati moja neostvarena želja. Toliko sam želela da odigram i svoje druge Olimpijske igre, ali uspomene na najveće sportsko tamičenje biće mi vezane samo za Peking pre četiri godine. Pokušala sam sve, išla na razne preglede i tarapije, ali jednostavno nije pomoglo. Išla sam čak i u Italiju, kod stručnjaka kojima su povrede pete specijalnost, mislili su u početko da će biti dobro, ali je priroda povrede takva da zahteva mnogo duže mirovanje", rekla je Nikolićeva za "Sport". Odustvo Nikolićeve dovelo je do promene igre reprezentacije, ali je stručni štab nedeljama pokušavao da napravi model igre ukoliko ona ne bude spremna za London. "Bila sam uz devojke do pred odlazak u Ankaru, do pred polazak u Japan. I uvek sam uz njih. pričala sam sa stručnim štabom, oni su zvali i interesovali se za stanje povrede, ja sam takođe njih obaveštavala, bili smo u svakodnevnom kontaktu, verovali da ću ipak uspeti da se oporavim, ali nažalost to se nije desilo. Šta da se radi, život ide dalje", istakla je Nikolićeva.
