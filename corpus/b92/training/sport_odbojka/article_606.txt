> Izvor: B92
> Datum: petak 26.04.2013.  
> Rubrika: sport_odbojka
> Naslov: Bjelica: Presudio je kvalitet
> Članak:

Odbojkašica Crvene zvezde Ana Bjelica rekla je posle osvojene četvrte uzastopne titule prvaka Srbije da je u finalnoj seriji presudio kvalitet.
’Crveno-bele’ su pobedile subotički Spartak sa 3:1 (19:25, 25:14, 25:20, 25:14) i sa 3:2 u pobedama došle do 27. titule.
"Presudio je kvalitet i mirnoća tokom drugog i trećeg seta. Drago mi je da su devojke pokazale karakter i da smo najbolja ekipa u Srbiji. Pet utakmica za sedam dana nije malo, srećna sam jer smo skupile snagu da odbranimo titulu", rekla je Bjelica.
Trener Zvezde Ratko Pavličević rekao je da su njegove izabranice imale ogromonu želju da ostvare uspeh. "Devojke su u svih pet utakmica pokazale da vrede, imaju kvalitet i koliko su radile preko godine. Titula osvojena na ovaj način je teška, ali samim tim i slađa", poručio je Pavličević. Njegov kolega na klupi Spartaka Damir Petković istakao je da ključ finalne serije bila četvrta utakmica u kojoj su Subotičanke propustile da pred svojom publikom dođu do prvog trofeja u istoriji kluba. "Taj meč je bio ključan. Izgoreli smo u želji da pobedimo i Subotici donesemo prvu titulu. Imali smo dve šanse, na kraju sami sebe pobedili. Uspeli smo večeras da osvojimo prvi set, ali onda je usledio neshvatljiv pad. Bez obzira na sve, one su za mene heroji i ponosan sam na njih. U poslednjih pet-šest godina niko nije ovako namučio Zvezdu", rekao je Petković. Odbojkašica Spartaka Tatjana Matić čestitala je Crvenoj zvezdi osvajanje šampionske titule, ali i svojim saigračicama na izuzetno jakom otporu. "Dobro smo se pokazale u finalnoj seriji. Zadovoljna sam, odigrale smo hrabro, jedino mi je žao što smo 'majstoricu' odigrali slabije, ali pritisak je uradio svoje", kazala je Matićeva.
