> Izvor: B92
> Datum: petak 13.07.2012.  
> Rubrika: sport_odbojka
> Naslov: Grbić: OI se ne mogu kupiti
> Članak:

Proslavljeni srpski odbojkaš Vanja Grbić rekao je da su Olimpijske igre simbol sporta i jedna od stvari koja se u životu ne može platiti novcem.
"Opisati Olimpijske igre običnim smrtnicima je nemoguće. To iskustvo mora da se doživi. Kao kad se neko bavi svojim poslom na najvećem mogućem nivou i 15 dana radi na najvažnijem globalnom problemu. Olimpijske igre nisu samo krem svetskog sporta, već simbol. U životu postoje stvari koje se ne mogu platiti novcem, a OI su jedne od tih", rekao je Tanjugu Grbić.
Osvajač 13 medalja na velikim takmičenjima, među kojima su zlato na OI u Sindeju 2000. i bronza u Atlanti 1996. godine, istakao je da je podrška navijača izuzetno bitna u tim trenucima. "Znam kako je nama bilo kada smo bili na Olimpijskim igrama. Svaki glas, svaka poruka bila nam je važna, jer smo na taj način znali da nismo sami", dodao je Grbić. Srpska odbojka imaće predstavnika u obe konkurencije u Londonu. Odbojkaši će se takmičiti u B grupi protiv Južna Koreje, Turske, SAD i Brazila, dok su rivalke odbojkašicama selekcije SAD, Rusije, Nemačke, Brazila i Tunisa. "Očekujem da se i odbojkaši i odbojkašice bore kao što su to radili na Evropskom prvenstvu, kada su postali prvaci. Ako ponove takvu želju i zalaganje, oni su za mene osvojili medalju, šta god uradili u Londonu", zaključio je Grbić.
