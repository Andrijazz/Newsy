> Izvor: B92
> Datum: sreda 29.02.2012.  
> Rubrika: sport_odbojka
> Naslov: Kup CEV: Zvezda čeka Galatasaraj
> Članak:

Odbojkašice Crvene zvezde u četvrtak od 20 časova u dvorani Sportskog centra “Šumice” dočekuju turski Galatasaraj u revanš meču čelendž rude Kupa CEV.
‘Crveno-bele’ su pretrpele ubedljiv poraz u prvoj utakmici, ali i dalje postoje šanse da igraju u završnici tog evropskog takmičenja.
Ako izabranice trenera Ratka Pavličevića slave u regularnom delu meča, a potom i u zlatnom setu, izboriće plasman u polufinale.
"Nismo se pokazale u pravom svetlu u prvom meču, bile smo umorne od Kupa, ali to nije jednini razlog poraza. Galatasaraj je vrlo kvalitetna ekipa i samo ako uđemo maksimalno u drugu utakmicu imamo šanse. Nadam se boljoj igri, to je način da pokažemo šta možemo i umemo", rekla je Ana Bjelica. Mina Popović, talentovani bloker srpskog šampiona smatra da će njen tim u revanšu igrati bolje nego u prvoj utakmici protiv turskog tima. "Igramo u našoj dvorani, pred našim navijačima, to su prednosti koje treba da iskoristimo. Puno je stvari uticalo da u prvoj utakmici odigramo ispod očekivanja. Igrale smo na finalnom turniru Kupa Srbije, osvojile pehar i posle nekoliko sati putovale u Tursku. Pravile smo dosta grešaka, u Istanbulu zaista nismo ličile na sebe", rekla je Popovićeva, "Smatram da u revanš meču možemo da pružimo daleko jači otpor iako Galatasaraj ima odličan tim, zaista iskusne igračice. Najvažnije je da odigramo motivisano, kvalitetno, smanjimo greške na minimum". Ukoliko eliminiše Galatasaraj, Crvena zvezda će u polufinalu igrati protiv pobednika duela Tomis Konstance iz Rumunije i ruskog Dinama iz Krasnodara). U Kupu CEV se neće igrati finalni turniri, već će se i u polufinalu i finalu igrati po dve utakmice, kod kuće i u gostima.
