> Izvor: B92
> Datum: utorak 2.10.2012.  
> Rubrika: sport_odbojka
> Naslov: Srbima odbojkaški Superkup Italije
> Članak:

Odbojkaši Lubea iz Maćerate, među kojima su i trojica srpskih reprezentativaca, osvojili su Superkup Italije.
Do titule su došli Dragan Stanković, Marko Podraščanin i Saša Starović, pošto je Lube, aktuelni prvak Italije, pobedio Trentino, pobednika Kupa Italije, u Modeni.
Lube je do prvog trofeja u sezoni došao posle velike borbe, trijumfom sa 3:2, po setovima 25:23, 19:25, 28:26, 20:25 i 15:11, posle 135 minuta igre.
Ivan Zajcev, korektor Lubea, proglašen je za najkorisnijeg igrača utakmice.
