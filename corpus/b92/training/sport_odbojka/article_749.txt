> Izvor: B92
> Datum: četvrtak 29.08.2013.  
> Rubrika: sport_odbojka
> Naslov: GP: Odbojkašice pobedile SAD
> Članak:

Srpske odbojkašice zabeležile su prvu pobedu na završnom turniru Gran Prija u Saporou, pošto su u drugom kolu slavile protiv Sjedinjenih Država sa 3:1.
Naš tim je do trijumfa došao sa 25:23, 20:25, 25:18, 25:23 po setovima, posle jednog sata i 42 minuta igre.
Izabranice Zorana Terzića tako su prvi put ove godine slavile protiv aktuelnih šampionki elitnog takmičenja, pošto su prethodno poražene od njih u grupnoj fazi, u Beogradu.
Naredni meč evropske šampionke očekuje u petak od 12.10, a protivnik će im biti Japan. Fantastična igra i pobeda prvakinja Evrope u Saoporou protiv sada već bišeg pobednika Gran Prija. Izabranice Zorana Terzića su odgirale odličnu utakmicu i u svemu nadvisile renomiranog protivnika, prvoplasiranog na FIVB rang listi. Srbija je odlično počela meč i na prvom tehničkom tajm-autu vodila sa 8:4, a zatim i sa 10:5 i 13:9. Smanjile su SAD na 14:12, a na drugom tehničkom odmoru Srbija je vodila sa 16:13. Smanjile su Amerikanke na 17:16, pa je usledila igra poen za poen, da bi Srbija od 21:20 sa dva vezana poena stigla do 23:20, a zatim i do 24:21. Realizovala je Srbija treću set loptu za konačnih 25:23, za vođstvo od 1:0 u setovima.
U drugom setu se vodila izjednačena borba, u kojoj su se ekipe smenjivale u minimalnom vođstvu. Na prvom tehničkom tajm-autu bilo je 8:7 za Srbiju, da bi Amerikanke posle 13:13, serijom 3:0 na drugi tehnički odmor otišle sa prednošću od 16:13. Vodile su SAD sa 17:13, pa 21:17, kada je Srbija smanjila na 21:19. Posle 22:20, SAD su osvojile tri uzastopna poena za konačnih 25:20 i izjednačenje na 1:1 u setovima. U trećem setu, kao i u drugom, vodila se ravnopravna borba na startu. Posle 6:6, SAD su sa dva vezana poena povele sa 8:6 na prvom tehničkom odmoru. Uzvratila je Srbija fantastičnom serijom, ukupno 9:1, i prvo povela sa 10:8, kada je Kiralj zatražio tajm - aut. Posle predaha, Srbija je nastavila seriju poena i povela sa 12:8, pa 15:9. Na drugom tehničkom odmoru bilo je 16:11 za Srbiju, a potom 18:13 i 20:14. SAD su smanjile na 20:17, da bi Srbija posle 23:18 sa dva uzastopna poena stigla do konačnih 25:18 za vođstvo od 2:1 u setovima. Na početku četvrtog seta Srbija je povela sa 4:1 i 5:2, da bi Amerikanke prvo smanjile na 5:4, a posle 7:5 za Srbiju, izjednačile na 7:7. Na prvom tehničkom odmoru bilo je 8:7 za Srbiju, a posle 9:7 usledila je igra poen za poen. Vodila je Srbija sa 12:10, da bi SAD serijom 3:0 povele sa 13:12, odnosno 16:15 na drugom tehničkom tajm-autu. Uzvratila je Srbija i povela sa 17:16, pa su odgovorile Amerikanke novom prednošću od 18:17, pa je na isti način reagovala Srbija i ponovo povela, ovoga puta sa 19:18. Posle izjednačenja na 21:21, Srbija je sa dva vezana poena stigla do 23:21, pa i 24:22. Iskoristila je Srbija drugu meč loptu za konačnih 25:23 i trijumf od 3:1.
Srbija - SAD 3:1 (25:23, 20:25, 25:18, 25:23) Srbija: Brakočević 22, Živković, Krsmanović 8, Malešević, Molnar 5, Mihajlović 20, Ognjenović 8, Veljković, Nikolić, Bjelica, Rašić 13, Ćebić. Treneri: Zoran Terzić i Branko Kovačević. SAD: Glas 2, Mijaširo, Lihtman, Gibmejer 13, Hildebrend 13, Harmoto 11, Foset 2, Marfi 23, Hil 5, Paolini, Hud 1, Haglund 2. Treneri: Karč Kiralj i Rid Sunahara.
