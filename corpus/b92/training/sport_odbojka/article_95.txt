> Izvor: B92
> Datum: utorak 3.04.2012.  
> Rubrika: sport_odbojka
> Naslov: “Nema ubeđivanja sa Miljkovićem”
> Članak:

Predsednik Odbojkaškog saveza Srbije Aleksandar Boričić istakao je da poštuje odluku Ivana Miljkovića da se povuče iz reprezentacije.
Miljković prvobitno nije javno saopštio svoju odluku, već se nije našao na spisku selektora Igora Kolakovića za Svetsku ligu i kvalifikacije za Olimpijske igre u Londonu, što je dovelo do mnogih pitanja.
Jedan od najboljih odbojkaša na svetu istakao je da su mu u ovom trenutku prioritet neke privatne stvari, kao i da mu je utakmica sa Sjedinjenim Državama na Svetskom kupu u Japanu bila poslednja u reprezentativnom dresu. Baš zbog toga, Boričić je pun hvale i razumevanja za nekadašnjeg kapitena. "Ivan je ostavio veliki trag u našoj odbojci, a mi uvek poštujemo želju svakog našeg igrača. Pogotovo kada je neko kao on toliko godina sa ponosom nosio nacionalni dres. Ozbiljni smo ljudi da bismo se ubeđivali i on će se sigurno kao njegovi prethodnici, koji su se ranije povukli, ostati uz reprezentaciju. Mi smo jedna familija i svi želimo da nas naši naslednici nadmaše", naglasio je Boričić.
