> Izvor: B92
> Datum: utorak 3.09.2013.  
> Rubrika: sport_odbojka
> Naslov: “Učinićemo sve da odbranimo titulu”
> Članak:

Selektor srpskih odbojkašica Zoran Terzić rekao je da će njegove izabranice učiniti sve da na Evropskom prvenstvu odbrane titulu.
Naše odbojkašice od petka učestvuju na Evropskom prvenstvu u Nemačkoj i Švajcarskoj, na kojem brane titulu koju su osvojile pre dve godine u Beogradu.
"Mi branimo evropsko zlato i učinićemo sve da ostane kod nas. Želim da devojke osvoje još jednu medalju za srpsku odbojku, smatram da su spremne da to urade, imaju motiva, snage i sve što treba da krasi jednu odbojkašku ekipu. Očekujemo lepe vesti iz Nemačke i Švajcarske", rekao je Terzić na konferenciji za medije po dolasku reprezentacije iz Japana, gde je Srbija na završnom turniru Gran Prija osvojila bronzanu medalju. Terzić je, ipak, naglasio da odbrana titule neće biti nimalo lak posao. "Svima treba da bude jasno da do toga nećemo lako doći. Mali broj evropskih timova je bilo na završnom turniru u Japanu, videćemo kome će to odgovarati. Ubeđen sam da svaki uspeh, dobijena utkamica i ovakav turnir, nosi u sebi nešto što će dati veliki zmajac za naredno takmičenje bez obzira koliko smo umorni", dodao je Terzić. Najbolji korektor finalnog turnia Gran prija Jovana Brakočević čestitala je devojkama na izvanrednoj borbi i jedinstvu koja je ekipu krasila u Japanu. "Bilo je teško, ceo sistem takmičenja nije lak. Svaki meč je imao težinu, ne samo fizički, već i mentalno, da izdržimo, održimo koncentraciju i nosimo se sa odbojkaškim velesilama", rekla je Brakočevićeva. Najbolje srpske odbojkašice su na aerodromu Nikola Tesla dočekali predsednik Odbojakškog saveza Srbije Aleksandar Boričić, generalni sekretar OSS Slobodan Milošević, prvi potpredsednik OSS Nenad Golijanin i direktor marketinga Zoran Avramović. Seniorke Srbije već u sredu putuju u Nemačku na Evropsko prvenstvo. Srbija se nalazi u grupi D zajedno sa selekcijama Poljske, Bugarske i Češke.
