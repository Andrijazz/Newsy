> Izvor: B92
> Datum: sreda 27.06.2012.  
> Rubrika: sport_odbojka
> Naslov: Brakočević: Sada znamo šta nas čeka
> Članak:

Srpska odbojkašica Jovana Brakočević najavila je da će ona i saigračice u Londonu igrati mnogo bolje nego u Pekingu.
Naša reprezentacija je na Olimpijskim igrama 2008. pružila neočekivano lošu igru, što je objašnjeno uzbuđenjem zbog debija na Igrama.
Srbija će u Londonu igrati u B grupi sa SAD, Brazilom, Kinom, Turskom i Korejom, dok će u A grupi igrati Velika Britanija, Japan, Italija, Rusija, Dominikanska Republika i Alžir.
"Tada smo prvi put bile na Igrama, to je za nas bilo nešto novo i od tog uzbudjenja nismo uspele dobro da se snadjemo, nismo pažnju usmerile na dešavanja na terenu. Sada smo iskusnije, okosnica tima je ostala, znamo šta nas očekuje i sigurno ćemo sa više odgovornosti ući u tu priču. OI su vrhunac svake sportske karijere, da ne govorim o osvajanju medalje sa jednog takvog dogadjaja", rekla je Tanjugu Brakočević. Brakočević se nada da Srbija može da se umeša u borbu za medalje. "Teško je održati formu, svesni smo oscilacija i trenutno ona je u blagom usponu. Tempiramo da u Londonu budemo maksimalno spremne. Nijednog trenutka ove godine, forma nije bila na nivou EP i Gran prija iz prošle. To je dobar pokazatelj da idemo uzlaznom putanjom, jer ne možete za kratak period dostići vrhunac. Stručni štab nas dobro poznaje i zna šta treba da se uradi"rekla je Brakočević. Ona se osvrnula i na grupu, koja je upadljivo teža od druge. "Mnogi kažu da smo grupi smrti. Biće teško proći grupu, ali mi obično imamo problem da opuštenije ulazimo u meč protiv uslovno slabijih protivnika. Sada neće biti taj slučaj. Moraćemo maksimalno da se borimo za svaki poen i meč, što će, nadam se biti odlična priprema za dalji nastavak takmičenja". Odbojkaški turniri na Olimpijskim igrama digraće se od 28. jula do 12. avgusta u dvorani Erls Kort, kapaciteta 15. 000 mesta.
