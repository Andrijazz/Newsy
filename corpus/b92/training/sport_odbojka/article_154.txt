> Izvor: B92
> Datum: petak 11.05.2012.  
> Rubrika: sport_odbojka
> Naslov: Odbojkaši pobedili, čekaju rasplet
> Članak:

Odbojkaši Srbije pobedili su Sloveniju sa 3:1 (22:25, 25:18, 27:25, 25:15) u Sofiji, u trećem meču na kvalifikacionom turniru za Olimpijske igre u Londonu.
Bio je ovo drugi trijumf ekipe Igora Kolakovića koja će morati da sačeka meč Španija - Bugarska da vidi da liće igrati u polufinalu.
Našoj reprezentaciji potrebno je da Bugari osvoje barem dva seta protiv Španaca. U slučaju da Španija pobedi 3:0, Španci bi bili prvi a Bugari drugi.
U slučaju da bude 3:1 za Španiju, Bugari bi bili prvi a Španci drugi. U svakoj drugoj varijanti Bugarska je prva, a Srbija druga. Naša reprezentacija nije dobro počela duel sa ekipom koja u prva dva kola nije osvojila ni set. Slovenci su dobili prvi set sa 25:22, ali je u drugom sve došlo na svoje mesto. Izabranici Igora Kolakovića uozbiljili su se u nastavku i relativno lako došli su do izjednačenja dobivši drugi set sa 25:18. Problemi u igri naše selekcije ponovo su  u trećem setu, ali u dramatičnom finišu Srbije je ipak uspela da dođe do prednopsti od 2-1 (27:25). Dobivši neizvestan treći set srpski odbojkaši slomili su otpor Slovenaca. U četvrtom setu nije bilo dileme, od početka do kraja Srbija je kontrolisala igru i rezultat i na kraju je zabeležila sigurnu pobedu (25:15).
