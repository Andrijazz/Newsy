> Izvor: B92
> Datum: nedelja 9.06.2013.  
> Rubrika: sport_odbojka
> Naslov: EP: Srbija sa Slovenijom i Češkom
> Članak:

Srpski odbojkaši i odbojkašice dobili su poslednje protivnike u grupnim fazama Evropskih prvenstava koja se igraju u septembru.
Kao i na Šampionatu ’Starog kontinenta’, srpski odbojkaši, igraće u grupi sa Slovenijom, koja je u trećoj rundi kvalifikacija eliminisala Hrvatsku.
Slovenija je i u revanš utakmici kvalifikacija savladala Hrvatsku, ovoga puta sa 3:0, po setovima 25:21, 26:24 i 25:17. U prvoj utakmici, odigranoj u Kaštel Šućurcu, Slovenija je savladala Hrvatsku sa 3:1, po setovima 22:25, 25:16, 25:16 i 25:19. Evropsko prvenstvo igraće se od 20. do 29. septembra u Poljskoj i Danskoj. Utakmice preliminarne faze odigraće se u Gdanjsku i Gdinji, u Poljskoj, i u Odenzeu i Herningu, u Danskoj. Utakmice osmine finala i četvrtfinala odigraće se u Arhusu i Gdanjsku, a polufinalne utakmice, finale i meč za treće mesto u Kopenhagenu. Srpski odbojkaši igraće u grupi C u Herningu sa Finskom, Holandijom i Slovenijom. U A grupi, u Odenzeu, igraće Danska, Italija, Belorusija i Belgija, u B grupi, u Gdanjsku, su Poljska, Francuska, Slovačka i Turska ili Letonija, a u D grupi, u Gdinji, igraće Rusija, Bugarska, Češka i Nemačka. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu. Odbojkašice će na Evropskom prvenstvu u Švajcarskoj i Nemačkoj igrati sa Češkom, koja je eliminisala Rumuniju. U revanšu je bilo 3:1, po setovima 25:11, 25:18, 23:25 i 25:22. U prvoj utakmici, odigranoj u Krajovi, Češka je pobedila Rumuniju sa 3:0, po setovima 25:17, 25:19, 27:25. Pored Srbije i Češke, u toj grupi, koja je smeštena u Šverinu, igraće i Poljska i Bugarska. U A grupi u Haleu igraće Nemačka, Turska, Španija i Holandija. U B grupi, u Cirihu, igraće Švajcarska, Italija, Belgija i Francuska. U C grupi, u Drezdenu, igraće Rusija, Azerbejdžan, Hrvatska i Belorusija. Šampionat  u konkurenciji odbojkašica na programu je od 6. do 14. septembra u u Cirihu, u Švajcarskoj, i u Haleu, Drezdenu, Šverinu i Berlinu, u Nemačkoj. Utakmice osmine finala, kao i četvrtfinala će se odigrati u Haleu i Cirihu, a polufinala, utakmica za treće mesto i finale u dvorani "Maks Šmeling" u Berlinu.
