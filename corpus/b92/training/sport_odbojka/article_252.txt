> Izvor: B92
> Datum: nedelja 17.06.2012.  
> Rubrika: sport_odbojka
> Naslov: Kolaković: Povratak u realnost
> Članak:

Selektor srpskih odbojkaša Igor Kolaković rekao je posle poraza od Kube u Svetskoj ligi da je su njegovi mladi izabranici vraćeni u realnost.
Naš tim je protekle noći ubedljivo poražen sa 3:0 od Kube u Santo Domingu, u Dominikanskoj republici, pošto je samo dan ranije došao do sjajne pobede nad Rusijom.
"Ova utakmica je pre svega korisna za nas, uostalom kao i sve ovde. Posle impresivne pobede protiv Rusije sada smo se vratili u realnost, pre svega zato jer nas je Kuba ozbiljnije shvatila, pritisla servisom, na taj način uzela 15 lakih poena, a mi samo jedan. Tu je i napravljena najveća razlika", istakao je Kolaković. Kolaković je dodao da je ipak jednim delom zadovoljan, pošto je bilo dobrih perioda igre. "Bilo je dobrih delova igre i to me naravno raduje. Insistirao sam da igramo kvalitetno poene i da ne gledamo koji je rezultat. Uostalom, kad Kuba igra na visokom nivou, onda nemate šanse", konstatovao je Kolaković. Naredni meč selekciju Srbije čeka već od 20.30 protiv Japana, za koji Kolaković kaže da će takođe biti težak, iako je po rejtingu to najslabija ekipa na turniru. "Oni su pre svega veoma uporni, a mi nemamo iskustva sa takvim ekipama. Nadam se ca ćemo igrati kvalitetno i da će nam se vratiti Atanasijević, koji je zbog temperature propustio meč sa Kubancima", zaključio je Kolaković. Kapiten Srbije Bojan Janić rekao je da je poraz od Kube na neki način i očekivan, jer je teško od mladog tima očekivati da dva dana u dahu odigra odlično. "Pre svega, Kubanci su dobro odigrali, na sevisu, a nama je nedostajalo svežine. Idemo dalje, dignute glave i da pokušamo da pobedimo Japan", poručio je Janić.
