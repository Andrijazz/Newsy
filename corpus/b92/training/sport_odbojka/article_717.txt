> Izvor: B92
> Datum: utorak 23.07.2013.  
> Rubrika: sport_odbojka
> Naslov: ’Orlovi’ počinju pripreme za EP
> Članak:

Srpski odbojkaši, aktuelni šampioni Evrope, u sredu počinju pripreme za Evropsko prvenstvo u Danskoj i Poljskoj.
Šampionat je na programu od 20. do 29. septembra, a naš tim će igrati u grupi D, u Herningu, u Danskoj, sa Slovenojom, Holandijom i Finskom.
Izabranici Igora Kolakovića okupiće se u sredu, odmah će imati prvi trening, a u Beogradu će ostati do 1. avgusta, kada je predviđen odlazak u Kranjsku Goru.
Kolaković je na pripreme pozvao 17 igrača, a na spisku su: tehničari: Vlado Petković, Aleksa Brđović i Nikola Jovović. korektori: Saša Starović, Aleksandar Atanasijević i Dušan Petković. libera: Nikola Rosić i Filip Vujić. blokeri: Dragan Stanković, Marko Podraščanin, Milan Rašić i Srećko Lisinac. primači: Miloš Nikić, Nikola Kovačević, Uroš Kovačević, Marko Ivović i Nemanja Petrić. Prvu utakmicu na šampionatu naši odbojkaši igraju sa Slovenijom prvog dana prvenstva, 20. septembra. Dan kasnije ih očekuje susret sa Holandijom, a 22. septembra sa Finskom. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija.
