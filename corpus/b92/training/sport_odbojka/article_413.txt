> Izvor: B92
> Datum: sreda 7.11.2012.  
> Rubrika: sport_odbojka
> Naslov: Nešovićeva: Jedva čekam da počne
> Članak:

Jedina predstavnica srpske odbojke u Japanu ove sezone biće Ivana Nešović, koja brani boje Denso Airbiza iz Nišio Sitija.
Nešovićeva je već nekoliko meseci u ‘zemlji izlazećeg sunca’ gde se spremala za izazove koje je očekuju u prvenstvu Japana, koje počinje uskoro, i ističe da je oduševljena kako sve funkcioniše u toj zemlji.
"Zaista sam oduvek sanjala da sport ovako funkcioniše, da je više od igre. U Japanu sam pronašla to. Ova zemlja mi svaki dan otkriva svoje novo lice i pomaže mi da sklopim sliku nepreglednog mozaika koji poseduju. Na pripremama sam već četiri meseca i bez obzira što je teže fizički od bilo čega drugog što sam radila, jer se trenira po nekoliko sati dnevno, ali mi način i energija duha koji se upražnjavaju daju novu snagu iznova i iznova". Tokom priprema, Nešovićeva je imala priliku da igra i sa svojim bivšim klubom Seongnamom iz Južne Koreje, a susret sa saigračicama bio je veoma emotivan. "Pripreme za prvenstvo su bile itekako nesvakidašnje. Počele su odlaskom u Koreju na nedelju dana, gde smo odigrali pet utakmica, ujedno i jednu sa mojim bivšim timom, sa kojim sam napravila najveći uspeh sa devet pobeda u nizu. Susret je bio jako emotivan, obasuli su me poklonima i zagrljajima, ali je mene dovelo do suza, pošto se oni nikada ne grle, jer je takva kultura". Po povratku u Japan, Ivana je zajedno sa koleginicama iz tima posetila budistički hram, gde su dobile blagoslov pred početak sezone. "Tamo smo se peli uz strmu planinu kozijom stazom, kroz gustu šumu i potoke, da bismo na kraju satima prisustvovali spiritualnom ritualu mantrama monaha koji tamo žive. Na mene je utisak ostavio zvuk duvanja u velike školjke, miris štapića koji svuda gore, ogroman kip duha kome se mole i vatra u koju se ubacuju naša imena na sveti štapićima. Dobili smo blagoslov pred početak lige i nadam se da će nam pomoći da se sav ovaj rad isplati. Verujem u to". Japanska liga u konkurenciji odbojkašica je sigurno jedna od najboljih na svetu, a Ivana odbrojava dane do prve utakmice. "Prvenstvo uskoro počinje, ekipe su jake zbog same činjenice da je azijska odbojka najbolja u svetu po pitanju odbrane i teško je igrati sa njima. U ligi učestvuje osam timova, strankinje su Brazilke, jedna Holanđanka i ja, i jedva čekam da počne", rekla je Ivana Nešović.
