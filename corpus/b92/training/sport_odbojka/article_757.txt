> Izvor: B92
> Datum: subota 31.08.2013.  
> Rubrika: sport_odbojka
> Naslov: Odbojkaši pobedili Poljsku
> Članak:

Srpski odbojkaši pobedili su Poljsku sa 3:1 u prvoj od tri prijateljske utakmice u okviru priprema za Evropsko prvenstvo u Danskoj i Poljskoj.
Naš tim je do trijumfa došao sa 25:20, 20:25, 25:18 i 25:23 po setovima, posle 105 minuta igre.
Drugi meč dva tima odigraće večeras od 20 časova, a treći sutra od 18.30 u dvorani Sportskog centra „Šumice“. Ulaz na utakmice sa Poljskom je slobodan.
Utakmicu u dvorani "Šumice" u Beogradu posmatralo je 600 gledalaca, a sudili su Predrag Balandžić i Aleksandra Balandžić. Srbija i Poljska se pripremaju za Evropsko prvenstvo, koje će se odigrati u Danskoj i Poljskoj od 20. do 29. septembra. Naš tim će u igrati u grupi C, u Herningu, u Danskoj, sa Slovenijom, Holandijom i Finskom. Poljska će igrati u B grupi, u Gdanjsku, sa Francuskom, Slovačkom i Turskom. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija.
