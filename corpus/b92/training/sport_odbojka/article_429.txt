> Izvor: B92
> Datum: utorak 20.11.2012.  
> Rubrika: sport_odbojka
> Naslov: Pavličevič: Zadovoljan sam
> Članak:

Trener Crvene zvezde Ratko Pavličević i njegova koleginica iz moskovskog Dinama Svetlana Ilić ocenili su da obe ekipe mogu da budu zadovoljne posle duela.
Zvezda i Dinamo sastali su se u okviru četvrtog kola Grupe F Lige šampiona, u kojem je Dinamo u Beogradu pobedio sa 3:1.
"Možemo da budemo zadovoljni osvojenim setom. Još nam je teško da se adaptiramo na igranje u LŠ, jer je velika razlika u domaćem prvenstvu i ovom takmičenju. Danas nam je nedostajalo tehnike u nekim trenucima, kada smo rezultatski bili blizu rivala"
Pavličević je dodao da utakmice u najkvalitetnijem međunarodnom takmičenju znače za iskustvo njegovog tima. "Ove utakmice svakako mnogo doprinose, jer igramo protiv iskusnih ekipa. Očekuju nas još dva meča i verujemo da možemo iz njih da naučimo još mnogo", dodao je on. Trener Dinama Svetlana Ilić je ponovila da je cilj ruskog kluba plasman medju četiri najbolje ekipe. "Mislim da svi možemo da budemo zadovoljni rezultatom. Mi smo uzeli sva tri boda, a Zvezda set, kao što je i najavljivala. Naša želja je da igramo u završnici takmičenja. Danas publika nije mogla da vidi Dinamo kakav je možda očekivala, ali smo ipak došle do željenog rezultata, što je trenutno najbitnije", rekla je ona. Primač Crvene zvezde i najefikasnija igračica ekipe sa 14 poena Nikolina Lukić ocenila je da su crveno-bele večeras previše grešile. "Pružili smo dobru igru i dobar otpor, ali smo svakako mogle bolje. Previše smo grešile, što je glavni razlog poraza. Ovo je za nas veliko iskustvo", rekla je Lukićeva.
Kapiten Dinama Nataša Osmokrović je istakla da su obe ekipe mogle da igraju bolje. "Ovo je bio jedan sjajan meč, ali su obe ekipe mogle da odigraju bolje. Očekivali smo veći otpor Zvezde, koja poseduje ogroman potencijal, ali im njihova mladost nije dozvolila da pokažu to", rekla je odbojkašica moskovskog tima. U drugom meču ove grupe sutra će igrati azerbejdžanska Lokomotiva i poljska Mišina. Lokomotiva i Dinamo trenutno imaju po osam bodova, Mišina četiri, a Zvezda jedan.
