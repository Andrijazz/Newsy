> Izvor: B92
> Datum: utorak 17.09.2013.  
> Rubrika: sport_odbojka
> Naslov: Kolaković: Cilj na EP polufinale
> Članak:

Selektor odbojkaša Srbije Igor Kolaković rekao je da aktuelni prvaci Evrope kao osnovni cilj na šampionatu u Danskoj i Poljskoj imaju plasman u polufinale.
Srbija će igrati u C grupi u danskom Herningu, a rivali su Slovcenija, Holandija i Finska.
"Proteklih osam meseci smo dosta radili, najviše od svih reprezentacija. Taktički, tehnički i fizički smo spremni, entuzijam i euforija moraju da budu prisutni, jer je važno da osetimo značaj Evropskog prvenstva."
"Grupa je jako izjednačena i moguće je da će jedna lopta odlučiti", rekao je Kolaković na konferenciji za medije u beogradskom hotelu M. On je potom analizirao rivale Srbije. "Slovenija je godinama u istom sastavu i imaju reprezentaciju koja može do četvrtfinala. Po slovenačkim medijima vidim da smo im mi najveći motiv. Holandjani imaju ambicije da se vrate na stare staze slave, a dokaz za to je i nedavna pobeda nad Rusima. Finci godinama igraju zajedno i imaju ogromno iskustvo. Imamo sportski pritisak da budemo prvi i direktno odemo u četvrtfinale, jer je to najvažnija utakmica na prvenstvu", poručio je Kolaković. Kapiten Srbije Dragan Stanković naglasio je da su kao i na svakom prvenstvu, ciljevi najviši. "Naporno smo radili, pokazali smo na prijateljskim utakmicama da smo spremni za start. Reprezentacije iz naše grupe ne deluju kao da mogu da nas iznenade. Prva utakmica biće dosta bitna i nadam se našoj dobroj igri i osvajanju prvog mesta u grupi", istakao je Stanković. Slobodan Nikić rekao je da bi bilo veoma važno da se šampionat otvori pobedom protiv Slovenaca. "Ta utakmica će zavisiti od nas i ako budemo igrali kao što znamo rezultat neće izostati", jasan je on. Vlado Petković takodje je naglasio značaj prvog meča. "Najbitnija je prva utakmica, jer smo lako pobedili Slovence na Svetkom prvenstvu. Na nama je da odigramo kvalitetno, kao što smo igrali do sada i kao pobednici grupe odemo u četvrtfinale", rekao je tehničar srpskog tima. Srbija prvi meč igra u petak od 17 sati protiv Slovenije, duel sa Holandjanima zakazan je za subotu od 15, a sa Fincima u nedelju od 18 sati.
