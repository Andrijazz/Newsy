> Izvor: B92
> Datum: subota 15.06.2013.  
> Rubrika: sport_odbojka
> Naslov: EL: Srpkinje poražene u Levenu
> Članak:

Odbojkašice Srbije poražene su na startu I turnira V Evropske lige od Belgija sa 3:1 (20:22, 21:8, 21:11, 21:18) u Levenu.
Naše odbojkašice dobro su počele skoro svaki set, ali su dekoncentracijom u završnici, osim u prvom setu, dozvoljavale domaćim igračicama na preokrenu i zasluženo slave.
Srbiju je predvodila Medićeva sa 11 poena, dok je deset osvojila Blagojevićeva. Najbolja u redovima domaće selekcije bila je Lejs sa 17 poena.
Srbija u drugom kolu u subotu igra protiv selekcije Izraela od 17:00, dok će se u trećem u nedelju sastati sa Nemačkom od 15:00 časova. Belgija - Srbija 3:1 (20:22, 21:8, 21:11, 21:18) Srbija: Raonić (2), Kecman, Cvetićanin, Medić (11), Savić, Luković, Helić (9), Rosić, Bursać (9), Dabić, Blagojević (10), Stevanović (7). Treneri: Aleksandar Vladisavljev I Vladimir Medenica. Belgija: Kolman, Diriks (5), Kurtoa, Lejs (17), Horemans, Albreht (8), Vandestene (3), Bland (12), Ruso (11), Bibauv, Van De Viver, Žilis (6). Treneri: Gert Van De Bruk I Breht Van Kerkove.
Odlično je Srbija počela utakmicu i povela sa 3:0, da bi na 7:2 selector Belgije Van de Bruk morao da zatraži tajm-aut. Stigla je Srbija i do +7 za 13:6 na tehničkom tajm-autu. U nastavku su se razigrale domaće odbojakašice i primakle se prvo na tri, a potom na samo jedan poena zaostatka serijom 7:1. Nije pomogao ni tajm-aut Vladisavljeva, Belgija je stigal do izjednačenja na 15:15, a potom da preokrene rezultat i stigne do dve set lopte. Ipak, Blagojevićeva se razigrala u najvažnijem trenutku, a onda Raonićeva as servisom izjednačila na 20:20. Nakon pauze koju je tražio domaćin, Sbija je vratila prednost i sa 22:20 dobila prvi set.
Međutim, ova psihološka pobeda nije prelomila meč, naprotiv. Belgija je povela u drugom setu 3:1, a onda posle izjednačenja stigla do 6:3. Srbija je smanjila malo zaostatak, ali je domaći tim stigao lako do šest poena prednosti. Ni drugi tajm-aut Vladisavljeva nije zaostavio seriju Belgijanki koje su sa osam uzastopnih poena povele 18:6 i ubedljivo dobile set sa 21:8 za izjednačenje. Treći set Srpkinje bolje počinju sa 3:1, čuvaju vođstvo do 5:3, kada Belgija pravi seriju i preokreće rezultat na 7:6. Tada su naše igračice ponovo pale, što su domaće odbojkašice iskoristile i stekle četiri poena prednosti (12:8). Belgijanke su i nakon kratkog predaha nastavile u istom ritmu, povele 15:9, te ponovo ubedljivo dobile set sa 21:11 za preokret na 2:1.
Izgledalo je da će Srbija izboriti peti set, fenomenalno je otvorila četvrti i povela sa 9:4, odbila jedan napad Belgijanki za prednost od 11:7, potom i drugi za 14:9, a onda su tu stale. Domaće igračice su vezale pet poena za izjednačenje, Srbija je nakratko prekinula tu seriju, ali je usledila nova od četiri poena za vođstvo Belgije 18:15. Vladisavljev je tajm-autom pokušao da razmrda ekipu, donekle je i uspeo u tome jer su Srpkinje smanjile na 19:18, ali nisu imale snage za preokret pa je Belgija sa 21:18 stigla do pobede od 3:1 u setovima.
