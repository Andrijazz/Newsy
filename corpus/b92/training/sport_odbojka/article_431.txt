> Izvor: B92
> Datum: četvrtak 22.11.2012.  
> Rubrika: sport_odbojka
> Naslov: Novi poraz odbojkaša Zvezde
> Članak:

Odbojkaši Crvene zvezde poraženi su u Francuskoj, u četvrtoj utakmici Grupe C CEV Lige šampiona, Tur je ostvario maksimalan trijumf 3:0 (25:18, 25:15, 25:22).
Izabranici trenera Duška Nikolića pretrpeli su četvrti poraz u elitnom klupskom takmičenju, a drugi u nizu od francuskog predstavnika, Tura.
"Crveno-beli" su pre sedam dana bili domaćini šampionu Francuske, koji je u beogradskim Šumicama osvojio tri boda.
U revanšu je Tur ponovio partiju iz prvog meča, te posle 72 minuta igre upisao drugu pobedu u grupi. Domaći su od starta meča diktirali ritam, nisu dozvolili "crveno-belima" da hvataju priključak. Francuzi su, u sve tri deonice, imali prednost na oba tehnička tajm auta, a u finišu setova još bi povećavali razliku. Tražio je trener Duško Nikolić raspoloženu postavu koja bi mogla da parira Turu, međutim, njegovim izabranicima malo stvari je polazilo za rukom. Najbolji poenter meča je igrač Tura Kamil Baranek sa 15 poena, u redovima Crvene zvezde Dušan Petković je upisao 13, Nemanja Jakovljević je osvojio 9, a Filip Stoilović 6. Petu utakmicu u Grupi C Crvena zvezda igra 6. decembra u Poljskoj, gostovaće ZAKSA Keđeržinu.
