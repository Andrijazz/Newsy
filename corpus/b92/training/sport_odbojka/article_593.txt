> Izvor: B92
> Datum: četvrtak 18.04.2013.  
> Rubrika: sport_odbojka
> Naslov: EP: Poraz Srbije za kraj
> Članak:

Muška kadetska odbojkaška reprezentacija Srbije završila je učešće na Evropskom prvenstvu u našoj zemlji i Bosni i Hercegovini bez pobede.
Naši kadeti su u poslednjem kolu grupe B u Beogradu poraženi od Rusije sa 3:1, po setovima 28:30, 25:16, 26:24 i 28:26, posle 112 minuta igre.
Rusiji je to bio peti trijumf na šampionatu, zahvaljujući kojem je osvojila prvo mesto, dok se u polufinale iz beogradske grupe plasirala i Finska.
Pre početka utakmice, Alojz Fišer iz Švajcarske, sekretar žirija Evropskog prvenstva u Beogradu, predao je Nenadu Golijaninu, prvom potpredsedniku OSS, plaketu CEV za uspešnu organizaciju šampionata. Kadeti Srbije su u prvom setu pružili svoju najbolju igru na Evropskom prvenstvu i borbenošću, požrtvovanjem i agresivnošću uspeli da dobiju prvi set sa 30:28, iskoristiviši četvrtu set loptu. U drugom setu, Rusija je od početka povela i kako je set odmicao povećavala razliku do konačnih 25:16 za izjednačenje na 1:1 u setovima. U trećem setu se vodila velika borba bukvalno za svaki poen, a ekipe su se smenjivale u vođstvu. U finišu, Rusija je imala poen prednosti do rezultata 20:19, kada je Srbija serijom od četiri uzastopna poena povela sa 23:20. Uzvratila je Rusija, ali najviše zahvaljujući greškama Srbije, i izjednačila na 23:23, da bi potom Srbija stigla do prve set lopte (24:23), koju nije iskoristila, da bi zatim Rusija stigla do set lopte (25:24), koju je iskoristila za konačnih 26:24 i vođstvo od 2:1 u setovima. U četvrtom setu, Srbija je odlično počela i stvorila ogromnu razliku, bilo je 21:10. Usledio je period dobre igre Rusije, koja je uspelada izjednači na 23:23. Imala je Srbija tri set lopte, ali ih nijerealizovala, da bi Rusija potom iskoristila svoju prvu meč loptu za konačnih 28:26 i trijumf od 3:1. U grupi A, koja se igra u Laktašima, Poljska je već obezbedila prvo mesto, dok će se za drugu poziciju i plasman u polufinale boriti Belgija, Italija, Austrija i Slovenija. U poslednjem kolu, u četvrtak, sastaju se Austrija i Belgija, Poljska i Slovenija, odnosno Bosna i Hercegovina i Italija. Polufinalni mečevi igraju se u subotu u Laktašima, dok je finale na programu u nedelju.
