> Izvor: B92
> Datum: subota 12.05.2012.  
> Rubrika: sport_odbojka
> Naslov: Odbojkaši, za sada, bez OI
> Članak:

Odbojkaška reprezentacija Srnije nije uspela da se plasira u finale kvalifikacionog turnira za Olimpijske igre koji se igra u Sofiji.
Ekipa Igora Kolakovića je u polufinalu izgubila od selekcije Italije sa 3:1, po setovima 25:14, 25:19, 19:25 i 25:16.
Protivnik Italije u finalu i borbi za plasman na Igre u Londonu biće pobednik drugog polufinala u kojem igraju domaćin Bugarska i Nemačka.
Naša selekcija se ovim porazom nije definitivno oprostila od Olimpijskih igara pošto će imati još jednu priliku da se nađe u Londonu. Od 1. do 10. juna u Japanu održava se još jedan kvalifikacioni turnir. Ekipa Igora Kolakovića izuzetno loše je počela polufinalni duel, pa je Italija praktično već nakon par minuta obezbedila vođstvo od 1:0 u setovima. Italijanima je sve polazilo za rukom, poveli su brzo sa 9:3, a do kraja seta su još i uvećali razliku (25:14). U drugom setu ekipa Igora Kolakovića zaigrala je nešto bolje, ali iskusni italijanski odbojkaši ipak su ponovo bili bolji. Dobili su taj deo sa 25:19 i došli na korak od finala. Evropski prvaci u život su se vratili u poslednjem trenutku. Kolaković je u igru na mesto tehničara ubacio mladog kapitena Zvezde Mitića i to je dalo rezultat. U finišu seta raspucao se i Atanasijević i naša selekcija je od 15:16 stigla do četiri poena viška a nešto kasnije i do seta - 25:19. Međutim, nije dugo trajala nada da će srpski odbojkaši uspeti da dođu do preokreta. U četvrtom setu Italijani su ponovo preuzeli kontrolu i na kraju su lako, ubedljivo i zasluženo prošli u finale dobivši set sa 25:16.
Za London su se kvalifikovale sledeće reprezentacije: Rusija, Poljska, Brazil, Tunis (pobednik afričkih kvalifikacija) i Velika Britanija (domaćin). Nakon ovog vikenda i kontinentalnih kvalifikacija kvlifikovaće se: Italija/Bugarska i najverovatnije SAD (pobedili su Kubu 3:1), te Argentina (ubedljivo najjača ekipa na južnoameričkim kvalifikacijama). Za jos četiri mesta postoje sledeći kvalifikacioni turniri: Od 01. do 10. juna u Tokiju: Srbija, Japan, Iran, Kina, Koreja, Australija, Portoriko i Venecuela (samo pobednik turnira + najbolje plasirana azijska ekipa). Istovremeno se odigravaju svetske kvalifikacije u Rimu i Berlinu i odatle odlaze samo prvoplasirane ekipe.
