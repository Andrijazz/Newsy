> Izvor: B92
> Datum: sreda 3.10.2012.  
> Rubrika: sport_odbojka
> Naslov: Gerić "okačio patike o klin"
> Članak:

Srpski odbojkaš i član novosadske Vojvodine Andrija Gerić odlučio je da okonča profesionalnu karijeru.
Kao glavni razlog bivši reprezentativac navodi nedostatak motiva i želje za igrom.
„Došao sam jednog dana na trening i jednostavno nije bilo više strasti i želje da igram. Zvao sam direktora kluba i mog velikog prijatelja Vasu Mijića, rekao mu to i on me razumeo. Tako se desilo, imam neke nove planove u životu i to je to“, kaže Gerić.
Gerić je sa Novosađanima prošao ceo pripremni period i svega dvadesetak dana pre početka nove sezone odlučio da "okači patike o klin". "Šta da radimo, imamo mlade igrače na toj poziciji, pa neka se dokazuju", kratko je prokomentarisao ovu odluku direktor Vojvodine Vasa Mijić. 35-godišnji Gerić profesionalnu karijeru je započeo u novosadskom klubu, a nastupao je još, između ostalog, i za italijansku Lube Maćeratu, turski Fenerbahče, atinski Panatenaikos. Sa odbojkaškom reprezentacijom Jugoslavije osvojio je bronzanu medalju na Olimpijskim igrama u Atlanti 1996. i zlatnu medalju na Igrama u Sidneju 2000. godine, kao i zlato na Evropskom prvenstvu 2001.
