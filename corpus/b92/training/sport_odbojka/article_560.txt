> Izvor: B92
> Datum: četvrtak 21.03.2013.  
> Rubrika: sport_odbojka
> Naslov: WL: Zvezda povela u seriji
> Članak:

Odbojkaši Crvene zvezde pobedili su Vojvodinu sa 3:1 (25:23, 23:25, 25:22, 25:17) i tako poveli u polufinalnoj seriji 'plej-ofa’ Wiener Städtische lige.
U prva dva seta viđena je izjednačena borba, pa je prvi pripao Beograđanima, a drugi Novosađanima. U nastavku je Zvezda kontrolisala igru, iako je Voša pružala otpor.
U četvrtom setu su beogradski ’crveno-beli’ napravili veliku prednost, koju gosti nisu uspeli da stignu, i tako zabeležili prvu pobedu u seriji.
Crvena zvezda je slavila protiv Vojvodine NS seme u prvom meču polufinala plej-ofa Viner štetiše Super lige. Beograđani su nadigrali rivala iz Novom Sada i na taj način upisali startni trijumf u seriji koja se igra na tri pobede. Imao je ovaj meč dva "poluvremena". U prva dva seta prilično izjednačena igra, sa tom razlikom da je Zvezdi pripao prvi, a Vojvodini drugi set. Mogli su domaći možda i ranije da završe posao, kad su najpre u drugom periodu stigli veliku prednost gostiju (20:15), izjednačili su na 23:23, ali za preokret nisu imali snage. Ipak, u nastavku meča je Crvena zvezda dokazala zašto je bila ubedljivo najbolji tim tokom ligaškog dela šampionata. Domaći su podigli nivo igre, pa su kontrolisali rezultat i pored žestokog otpora Vojvodine u trećem setu. Imala je Zvezda poen viška na prvom obaveznom predahu (8:7), potom dva na drugom (16:14), ali su osetniju razliku stekli kad je to bilo najpotrebnije, u završnici (21:17). Probao je Salatić tada izmenama, uvođenjem Mihajla Stankovića umesto Veselinovića, ali nije pomoglo. Zvezda je uspešno privela ovaj set kraju - 25:22. Ispostavilo se da je to bio kraj otpora Novosađana, koji su bili dosta slabiji u četvrtom setu. Crvena zvezda je to obilato koristila, pa je imala ogromnu razliku u drugoj polivini ovog perioda (16:9), a potom je samo rutinski privela meč kraju za prvu pobedu u polufinalu - 25:17. Naredni meč igra se u ponedeljak u 18:00 časova takođe u Šumicama, a serija se igra na tri pobede. U drugom polufinalnom meču Partizan je savladao Radnički. Crvena zvezda: Okolić, Perić, Stoilović 17, Gmitrović, Koprivica, Milutinović 5, Jakovljević 16, Mitić 10, D. Petković 21, Ćelić 6, Buculjević, Vujić (libero). Trener: Duško Nikolić. Vojvodina: Čubrilo 12, Martinović 13, Roljić 4, Veselinović 8, Katić, Vrban 3, Živanović, Brzaković, V. Petković 1, Luburić 19, M. Stanković 7, Kapur (libero). Trener: Nikola Salatić.
