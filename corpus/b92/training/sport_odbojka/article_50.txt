> Izvor: B92
> Datum: petak 24.02.2012.  
> Rubrika: sport_odbojka
> Naslov: Mijić: "Sportski spektakl u Spensu"
> Članak:

Sve je spremno za finalni turnir Kupa Srbije za odbojkaše, koji je na programu za vikend u maloj sali Spensa, rekao je direktor OK Vojvodine, Vasa Mijić.
Direktor OK Vojvodina je podsetio da je cena ulaznica 100 dinara, i svi gledaoci sa kupljenim ulaznicama postaju učesnici nagradne igre koja će biti priređena.
On je istakao da su se svi u klubu trudili kako bi finalni turnir bio organizovan na najbolji mogući način i kako bi se i Novi Sad i OK Vojvodina potvrdili kao dobri domaćini.
"Mnogo toga je urađeno i na marketinškom i na svakom drugom planu. Praktično je sve spremno. Ostalo je još samo da se posle večerašnje košarkaške utakmice postavi tarafleks. Dvorana će zaista izgledati spektakularno i svi koji dođu imaće priliku da uživaju u pravom sportskom spektaklu", kazao je Mijić. Plasman na finalni turnir Kupa Srbije u odbojci, pored domaćina ekipe Vojvodine, obezbedli su beogradski Partizan, Ribnica iz Kraljeva i Mladi radnik iz Požarevca. U polufinalu u subotu od 18 sati sastaće se Vojvodina i Partizan, a od 20.30 časova snage će odmeriti Mladi radnik i Ribnica. Finale je na programu u nedelju od 18 sati.
