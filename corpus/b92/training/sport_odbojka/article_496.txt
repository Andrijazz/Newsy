> Izvor: B92
> Datum: nedelja 27.01.2013.  
> Rubrika: sport_odbojka
> Naslov: Lekari krivi za smrt odbojkaša?
> Članak:

Dvojica italijanskih sportskih lekara suočavaju se sa optužnicom zbog smrti odbojkaša Vigora Bovolente, kome su dopustili da igra uprkos srčanim smetnjama.
Član italijanske reprezentacije koja je na Olimpijskim igrama u Atlanti 1996. godine osvojila srebrnu medalju preminuo je 24. marta prošle godine dok je igrao za Volej Forti.
Rezultati obdukcije pokazali su da je Bovolenta bolovao od arterioskleroze i da nije smeo da se bavi sportom. Lekarima preti optužnica za ubistvo, jer su igraču dali dozvolu da igra, uprkos njegovim zdravstvenim problemima. 37-godišnji Bovolenta ostavio je iza sebe suprugu Federiku Lizi, koja je nedugo posle njegove smrti donela na svet njihovo peto dete.
