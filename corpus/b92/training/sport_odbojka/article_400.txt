> Izvor: B92
> Datum: nedelja 28.10.2012.  
> Rubrika: sport_odbojka
> Naslov: Odbojkaši Zvezde maksimalno do vrha
> Članak:

Odbojkaši Crvene zvezde pobedili su Mladi radnik sa maksimalnih 3:0 (25:15, 25:23, 25:16) u derbiju 3. kola Viner štetiše Superlige.
Ovom pobedom crveno-beli su izbili na čelo tabele prestigavši upravo Mladi radnik koji je pretrpeo prvi poraz.
U nedelju je odigran još jedan duel treće runde. Radnički je bio ubedljiv protiv Železničara u gostima sa 3:0 (25:17, 25:19, 25:18).
Mladi radnik je vezao dva trrijumfa na startu sezone, ali na prvom gostovanju u Beogradu nisu bili toliko uspešni. Sa druge strane mreže stajao je aktuelni šampion Crvena zvezda, koja se maksimalnim trijumfom vratila na prvu poziciju, sa devet bodova, koliko ima i Đerdap. Crveno-beli, iako umorni od povratka autobusom sa meča Lige šampiona u Trentu, lako su dobili prvi i treći set. Sam ulazak u meč bio je sjajan po Beograđane, koji su već na drugom obaveznom predahu obezbedili veliku prednost (8:5). Odlično je funkcionisao pre svega prvi napad u ekipi Duška Nikolića, reprezentativni tehničar Mihajlo Mitić bio je na vrhunskom nivou, uz podatak da je i veoma dobar i pre svega odgovoran servis pravio razliku na kontu domaćih. Zvezda je lako privela ovaj period igre kraju - 25:15. Potom je viđen izuzetno uzbudljiv drugi set, u kojem je kako se ispostavilo, pobednik i odlučen. Uraganski početak Mladog radnika i vođstvo od 8:2 nagoveštavalo je izjednačenje. Ipak, Crvena zvezda je uspela da priđe na poen zaostatka (16:15). Činilo se da će ipak Požarevljani "prelomiti", s obzirom da su vodili i sa 22:19. Nije im to bilo dovoljno, domaći su vezali četiri poena i preokrenuli (23:22), potom došli do prve set lopte (24:23) i odmah je iskoristili - 25:23. Takav rasplet drugog seta teško je pao gostima, pa u trećem setu gotovo da i nije bilo njihovog otpora. Crvena zvezda je najpre stekla pet poena viška (8:3), a potom je samo rutinski povećavala prednost do konačnih 25:16 za tri boda i povratak na čelo tabele. Crvena zvezda - Mladi radnik 3:0 (25:15, 25:23, 25:16) Dvorana: SC "Šumice". Gledalaca: 300. Sudije: Dragutin Ćuk i Igor Miljković (oba Beograd). Trajanje meča: 75 minuta. CRVENA ZVEZDA: Okolić 3, Perić 2, Gmitrović, Koprivica 7, Milutinović 2, Jakovljević 9, Mitić 6, Petković 15, Brković, Ćelić 5, Buculjević, Vujić (libero). Trener: Duško Nikolić. MLADI RADNIK: Stojsavljević 2, Munćan 7, Šljivančanin, Pešut 7, Bulić, Brčić 5, Jevtić 2, Peković (libero), Petrović 8, Micić 5, N. Matijašević, M. Matijašević 3. Trener: Dragan Bonić.
