> Izvor: B92
> Datum: četvrtak 17.05.2012.  
> Rubrika: sport_odbojka
> Naslov: OSS: Najava bogate bič volej sezone
> Članak:

Peto prvenstvo Srbije u odbojci na pesku "VIP Beach Masters 2012" igraće se ove godine u sedam gradova, a Novi Sad će 4- 8. jula biti domaćin turnira za EP.
Sistem takmičenja u prvenstvu Srbije je promenjen u odnosu na prethodne godine.
Šampionat počinje u Kragujevcu od 22. do 24. juna, nastavlja se u Kladovu, Kanjiži, Baču, Bačkoj Palanci i Novom Sadu. Završni turnir je na beogradskoj Adi Ciganliji od 30. avgusta do 2. septembra.
"Ove godine je nešto drugačiji sistem takmičenja. Pokušavamo svaki put da odemo korak više. Imamo ligu, proširujemo bazu kako bismo postali velesila i u odbojci na pesku", rekao je promoter odbojke na pesku i potpredsednik Odbojkaškog saveza Srbije Vanja Grbić. Proslavljeni srpski odbojkaš će i ovog leta tokom turnira voditi školu odbojke za najmlađe. Očekuje se da će se za titule u muškoj i ženskoj konkurenciji na sedam turnira takmičiti brojni timovi, a ukupni nagradni fond finalnog turnira iznosiće 11.500 evra. Na novosadskom Štrandu u julu će se ponovo igrati turnir Evropskog šampionata - Masters serije, koji će privući najbolje igrače našeg kontinenta i imati nagradni fond od 25 hiljada evra. Srbija kao domaćin ima pravo na dva tima na ovom turniru. Predsednik OSS Aleksandar Boričić najavio je izgradnju centra u kome bi igrači mogli da vežbaju tokom čitave godine. "Naš hendikep je jer nemamo uslove za trening preko zime i nadam se da ćemo uskoro rešiti taj problem. Počeli smo sa malim turnirom, zatim organizovali Balkansko takmičenje, a sada i Evropski šampionat u Novom Sadu. Svi znaju šta smo uradili u odbojci, a sada postajemo prepoznatljivi i u bič voleju", rekao je Boričić. Predsednik UO kopmanije "Vip mobile" Tanasis Kacirumpas rekao je da će prvenstvo Srbije u odbojci na pesku kvalitetom igre i ove godine privući brojne ljubitelje ovog sporta. "Počeli smo pre četiri godine sa ciljem da se populariše odbojka na pesku, da Srbija izadje na evropsku scenu i pokaže kao dobar organziator takmičenje. Nećemo se ovde zaustaviti i želimo da opravdamo prošlogodišnje nivo organizacije", reko je Kacirumpas.
