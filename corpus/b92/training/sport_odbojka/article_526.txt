> Izvor: B92
> Datum: nedelja 24.02.2013.  
> Rubrika: sport_odbojka
> Naslov: Odbojkašima Zvezde 11. Kup
> Članak:

Odbojkaši Crvene zvezde osvojili su 11. trofej nacionalnog Kupa u klupskoj istoriji.
Crveno-beli su u odličnom finalu u Novom Pazaru savladali Radnički sa 3:1, po setovima 25:22, 18:25, 25:22, 27:25.
Tim Duška Nikolića u finalni duel ušao je kao favorit, ali Kragujevčani se nijednog trenutka nisu predali, odigrali su sjajno i ne bi bilo nezasluženo da su izborili i peti set.
Međutim, Zvezda je uspela da dobrani trofej u Kupu i osvoji drugi trofej u sezoni nakon trijumfa u Superkupu. Zvezdu je u finalu predvodio Petković sa 18 osvojenih poena, dok je Jakovljević osvojio 11. Na drugoj strani sjajan je bio Vladimir Čedić sa 22 poena, dok je Stevanović osvojio 19.
Drugi set bio je potpuno suprotan od prvog. Crveno-beli su krenuli bolje, poveli su 7:4, ali su nakon toga neočekivano stali. Radnički je to iskoristio, Čedić je nastavio sa sjajnom igrom i posle dva seta rezultat je bio izjednačen (25:18). Iako se činilo da Radnički nakon prva dva seta ima psihološku prednost, start trećeg je apsolutno pripao Crvenoj zvezdi. Ekipa Duška Nikolića je povela sa 5:0 na startu i do sredine seta je kontrolisala igru i rezultat.
Kragujevčani su međutim igrali sjajno, nisu se predali i u finišu su u nekoliko navrata uspeli da stignu do izjednačenja. U samom finišu ipak je Zvezda bila smirenija i spretnija i povela je sa 2-1 u setovima (25:22). Četvrti i, ispostaviće se, odlučujući set bio je i najbolji. Zvezda je održavala konstantnu prednost od početka, ali Kragujevčani su se sa nekoliko spektakularnih poena vratili i u finišu su poveli sa 23:21. Tu nije bio kraj uzbuđenjima, crveno-beli su propustili dve meč lopte ali ne i treću i usledilo je veliko slavlje beogradskog tima.
