> Izvor: B92
> Datum: četvrtak 29.08.2013.  
> Rubrika: sport_odbojka
> Naslov: Terzić: Devojke imaju kvalitet
> Članak:

Selektor srpskih odbojkašica Zoran Terzić rekao je da je pobedom nad SAD naš tim dokazao da poseduje kvalitet i može da se nosi sa velikim ekipama.
"Moramo da budemo zadovoljni, ne samo zbog pobede nad kvalitetnim protivnikom, već i načina i igre koja je bila na većem nivou nego protiv Kine. Srećni smo zbog toga, devojke su pokazale da imaju kvalitet, snagu i tehničko taktičku podlogu da sve urade na najbolji mogući način. To je važno zbog samopouzdanja, kao i da budemo svesni kvaliteta da možemo da pobeđujemo velike ekipe", rekao je Terzić. Naredni protivnik srpskih odbojkašice u petak od 12.10 po srednjeevropskom vremenu biće reprezentacije domaćina Japana. "Uvek je teško igrati protiv Japana, reč je o kvalitetnoj selekciji, koja postiže zapažene rezultate. Njihov stil igre nije specifičan za Evropu, igraju brže, ali imamo prednost u visini i snazi smeča i servisa, koje moramo da iskoristimo. Ako ih nateramo, kao ekipu SAD, da igraju bez idealnog servisa, onda su naše šanse da i sutra pobedimo velike", dodao je Terzić.
