> Izvor: B92
> Datum: sreda 11.04.2012.  
> Rubrika: sport_odbojka
> Naslov: Terzić: Zagrevanje za pakleno leto
> Članak:

Iako pripreme odbojkašica za kvalifikacije za Olimpijske igre počinju 16. aprila, selektor Zoran Terzić već je okupio igračice koje su ranije završile sezonu.
„Ranije smo se dogovorili da devojke koje su završile sezonu počnu da treniraju. Jer, neke su poslednju utakmicu u prvenstvu odigrale pre 20 dana i bila bi prevelika pauza do početka priprema. Jednostavno, želimo da im pomognemo“, rekao je Terzić.
Na treninge je pozvana i Sanja Malagurski, koja je zbog povrede zadobijene u prvom kolu Svetskog kupa u Japanu propustila celu takmičarsku sezonu. "Ona je sa nama, radiće ono što može u ovom trenutku. Sigurno neće moći da konkuriše za kvalifikacije i Gran pri, a videćemo da li će biti spremna da se bori za mesto u, ako to ostvarimo, olimpijskom timu", istakao je Terzić. Srpske odbojkašice ovog leta pored kvalifikacija i, nadamo se, Olimpijskih igara u Londonu, očekuje i Gran Pri. Evropske šampionke, inače, imaju još dve šanse da izbore vizu London. Prva je na Evropskim kvalifikacijama od 1. do 6. maja u Ankari, gde će se za prvo mesto boriti sa Rusijom, Poljskom, Holandijom, Nemačkom, Hrvatskom, Turskom i Bugarskom. Druga je od 19. do 27. maja u Japanu. Pored odbojkašica, za naredni ponedeljak je zakazano i okupljanje odbojkaša, koje takođe očekuju kvalifikacije za Olimpijske igre, od 8. do 13. maja u Sofiji i od 2. do 10. juna u Japanu, a i Svetska liga.
