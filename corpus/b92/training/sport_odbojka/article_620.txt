> Izvor: B92
> Datum: petak 10.05.2013.  
> Rubrika: sport_odbojka
> Naslov: Juniorke opet ubedljive u Subotici
> Članak:

Ženska juniorska odbojkaška reprezentacija Srbije pobedila je Francusku u drugom kolu turnira A grupe kvalifikacija za Svetsko prvenstvo u Subotici.
Srpske juniorke su predvođene Tijanom Bošković, pobedile Francusku rezultatom, po setovima 25:17, 25:16 i 25:12 posle 71 minuta igre.
U drugom meču kola, Belgija je pobedila Dansku sa 3:0, dok je Portugal bio slobodan. U trećem kolu, u petak, naš tim je slobodan, a sledeći meč igra sa Belgijom u subotu od 20 časova.
Baš kao i u prvom susretu, Srbija je ušla stegnuto u meč. Do prvog obaveznog predaha vodila se velika borba poen za poen, da bi posle pauze, pulenke trenera Ratka Pavličevića zaigrale znatno sigurnije. Na drugom tehničkom tajm autu Srpkinje su imale vođstvo od 16:11 i to zahvaljujući dobroj igri kapitena Bjanke Buše. Na servis Slađane Mirković Srbije je stigla do velikih 22:12, zatim i 24:13, a Tijana Bošković iskoristila je petu set loptu za 25:17. Srbija je dobro otvorila drugi period susreta. Bez većih problema, sigurnom i strpljivom igrom, povela je 5:2, 7:3, 13:7 i 16:8. S druge strane Francuskinje su dosta grešile što je srpskim juniorkama samo olakšalo posao. Set loptu je iz  osvojila Boškovićeva, a drugu je uspešno realizovala Nataša Čikiriz za 25:16. U trećem setu Srpkinje su igrale bez greške. Posle trenerskog tajm auta francuskog stručnjaka Le Druleka, Čikirizova je zabeležila as, a Popovićeva poen iz prvog tempa za vođstvo 13:6. Do kraja meča na terenu je psotojala samo jedna ekipa, a rezultat od 25:12 dovoljno govori o razlici u kvalitetu. Plasman na Svetsko prvenstvo u konkurenciji juniorki, koje će se odigrati od 21. do 30. juna u Brnu i Prostejovu, u Češkoj, izboriće pobednici četiri kvalifikacione grupe. Plasman na prvenstvoP do sada su izborili Češka, organizator, Turska, prvak Evrope 2012, kao i Brazil, Kolumbija, Peru, Kina, Japan, Kineski Tajpeh, Tajland, SAD, Dominikanska Republika, Portoriko, Meksiko, Egipat, Alžir i Nigerija.
