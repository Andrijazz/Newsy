> Izvor: B92
> Datum: petak 17.05.2013.  
> Rubrika: sport_odbojka
> Naslov: Janić se povlači iz reprezentacije
> Članak:

Srpski odbojkaš Bojan Janić odlučio je da se povuče iz nacionalnog tima posle 12 godina.
On je u dresu reprezentacije odigrao 234 utakmice i nalazi se na šestom mestu večne rang liste.
“Ne bih ni voleo da se od svega pravila neka drama. Mnogo veći igrači od mene su se povlačili iz reprezentacije, a da se nije dizala velika “prašina”, pa ne vidim zašto bih ja bio izuzetak“, skroman je bio Janić.
Bivši kapiten naše reprezentacije poželio je i sreću našim odbojkašima. "Mislim da su svi momci sjajni. Biće to sve kako treba, ne sumnjam ja u njih, kako u igrače, tako i u stručni štab. Ja sam svoje u reprezentaciji odigrao, na njima je da nastave. Srećno momci", dodao je on. Janić je sa reprezentacijom Srbije osvojio bronzu na Svetskom prvenstvu i dve medalje istog sjaja na Evropskom prvenstvu. Pored toga osvojio je i sedam medalja u Svetskoj ligi (četiri srebra i tri bronze).
