> Izvor: B92
> Datum: četvrtak 4.04.2013.  
> Rubrika: sport_odbojka
> Naslov: EP: Srpske kadetkinje u polufinalu
> Članak:

Ženska kadetska odbojkaška reprezentacija Srbije pretrpela je drugi poraz na Evropskom prvenstvu u našoj zemlji i Crnoj Gori, ali se plasirala u polufinale.
U poslednjem kolu grupe B, u Kladovu, naše kadetkinje su izgubile od Nemačke sa 3:2, po setovima 25:18, 25:12, 24:26, 25:27 i 15:7, posle 121 minuta igre.
Srbija će u polufinalu igrati protiv prvoplasirane selekcije iz A grupe u Baru, najverovatnije Italije.
Utakmicu u dvorani Jezero posmatralo je 500 gledalaca, a sudili su Agnješka Mihlik iz Poljske i Sanja Miklošič iz Slovenije. Srbija će četvrti put uzastopno, od Evropskog prvenstva 2007, igrati u polufinalu Prvenstva Evrope. Kadetkinje Srbije su 2007. u Brnu, u Češkoj, osvojile srebrnu medalju, zatim 2009. u Roterdamu, u Holandiji, takođe srebrnu medalju, a u Ankari, u Turskoj, 2011. bronzanu medalju. Plasmanom u polufinale, Srbija je izborila učešće na Svetskom prvenstvu, koje će se odigrati od 26. jula do 4. avgusta u Nakonračasimi, na Tajlandu, kao i na Evropski olimpijski festival mladih, čiji domaćin će biti holandski Utreht od 14. do 19. jula. Za Srbiju su u poslednjem kolu igrale igračice koje tokom prva četiri kola nisu provodile mnogo vremena u igri, a Nemačka je s druge strane sa najjačom postavom uspela da osvoji prva dva seta, odnosno obezbedi plasman u razigravanje za plasman od petog do osmog mesta u Baru. U nastavku, Nemačka je zaigrala sa drugom postavom, pa je Srbija izjednačila na 2:2, posle velike borbe u trećem i četvrtom setu. Kadetkinje Srbije su odlično počele peti set i povele sa 6:3, da bi Nemačka serijom 5:0 preokrenula rezultat i na promenu strana otišla sa dva poena viška (8:6). Do kraja, Nemice su povećavale razilku i peti set rešile u svoju korist sa 15:7. Iz B grupe u Kladovu, Turska i Srbija će igrati u polufinalu, dok će Rusija i Nemačka igrati u razigravanju za plasman od petog mesta. U grupi A, Italija je sa maksimalnim skorom posle trijumfa nad Crnom Gorom u četvrtom kolu sa 3:0, a sledi je Poljska, koja je sa 3:1 bila bolja od Češke. U jednim preostalom meču odigranom u sredu, Grčka je pobedila Sloveniju sa 3:2. U četvrtak, u poslednjem kolu grupe u Baru sastaju se Grčka i Poljska, Italija i Češka, odnosno Crna Gora i Slovenija.
