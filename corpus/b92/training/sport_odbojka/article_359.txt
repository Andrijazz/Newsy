> Izvor: B92
> Datum: petak 21.09.2012.  
> Rubrika: sport_odbojka
> Naslov: Grbić: Odbojka na pesku u Jagodini
> Članak:

Jagodina će u bliskoj budućnosti postati jedan od centara odbojke na pesku, rekao je potpredsednik Odbojkaškog saveza Srbije Vladimir Grbić.
Grbić je prilikom posete tom gradu rekao je da će teren za odbojku na pesku biti napravljen najverovatnije u okviru Akva parka.
Grbić je sa svojim saradnicima iz OSS i čelnicima jagodinskih odbojkaških klubova obišao Sportsku halu, Akva park i Gradski stadion kako bi video da li postoje uslovi za treninge i održavanje utakmica mladjih selekcija reprezentacije.
"Opšte je poznato koliko Jagodina ulaže u sport, a naš cilj i ideja su da pomognemo radnicima odbojkaškog sporta i da kao institucija prenesemo ono što su najnovije tendencije, naročito one koje se odnose na odbojku na pesku", kazao je Grbić novinarima. On je dodao da je prvi put u Jagodini i da je prostor koji je video u Akva parku "više nego zadovoljavajući za pravljenje terena za odbojku na pesku". "Treba da vidimo koja će lokacija tokom leta biti eventualno budući centar u odbojci na pesku", istakao je Grbić. Potpredsednik Odbojkaškog saveza Srbije je naglasio da je ove godine napravljena nacionalna liga u odbojci na pesku i da je u Novom Sadu održano Evropsko prvensto u tom sportu. "Kroz školu Vip Beach Mastersa, koju sam ja vodio, prošlo je 2.040 dece. Najbitnije je da probamo da okupimo što više dece i da ih uključimo u sport. Škola je besplatna, a deca tu stiču osnovna znanja o odbojci na pesku", objasnio je Grbić. Sportski direktor Sportskog saveza Jagodine Zoran Gligorijević kazao je da se nada da će Jagodina postati centar za mladje selekcije u odbojci i da će se u tom gradu uskoro igrati međunarodne utakmice.
