> Izvor: B92
> Datum: petak 8.02.2013.  
> Rubrika: sport_odbojka
> Naslov: CZ, Spartak, Vizura i TENT za Kup
> Članak:

Treneri i kapiteni učesnika 47. finalnog turnira Kupa Srbije za odbojkašice složili su se da se da će nijanse odlučivatiti o pobedniku.
Finalni turnir, koji će se tokom narednog vikenda održati u Hali sportova na Novom Beogradu. će biti veoma izjednačen, jer se ekipe međusobno jako dobro poznaju.
U subotnjim polufinalnim duelima od 16 sati sastaće se Vizura i TENT, dok je od 18.30 sati na programu duel Crvene zvezde i Spartaka.
Trener Vizure, domaćina ovog takmičenja, Slobodan Radivojević rekao je da je njegova ekipa imala sreće na žrebu, pošto će se za polufinale boriti sa Obrenovčankama. "Činjenica je da imamo malo igračica koje su nastupale na ovakvim utakmicama. Jeste da smo imali sreće na žrebu, ali ovo je takmičenje za sebe i svaka nova utakmica ima svoju dimenziju. Svakako će najvažniju ulogu u predstojećem meču imati psihologija. Ukoliko stignemo do finala neka naš protivnik razmišlja šta sve mi možemo", rekao Radivojević na konferenciji za medije u Hali sportova. Trener TENT-a Nikola Jerković nije krio da njegovom timu odgovara uloga autsajdera. "Mi smo na papiru autsajderi i to nam prija, jer u utakmicu ulazimo rasterećeni. Dobro smo se pripremili i najbitnije je da ne osećamo pritisak. Igrali smo već dve utakmice protiv Vizure i obe izgubili. Nadam se da će biti treća-sreća", poručio je Jerković. Trener branioca trofeja Crvene zvezde Ratko Pavličević istakao je da njegova ekipa ide korak po korak i da je to pravi put do finala. "Sigurno je da u polufinalni meč ulazimo spremni. Znamo da je Kup specifično takmičenje, jer se igra po jedna utakmica. S obzirom da su se na finalu turnira našle najbolje ekipe, mečevi će biti neizvesni, a o pobedniku će odlučivati nijanse. Mi idemo korak po korak i trudićemo se da damo maksimum na polufinalnom meču", rekao Pavličević. Kapiten Crvene zvezde Ana Bjelica rekla je da je utakmica protiv Spartaka veliki izazov za njen tim. "Prošle godine smo u polufinalu igrali protiv Vizure, a u finalu protiv Spartaka. Ovo je veliki izazov, ali nama neće predstavljati problem, već smo pokazale šta znamo. Kup Srbije je jedno od najvažnijih takmičenja u sezoni, u utakmicu ćemo ući požrtvovano i ne bi trebalo da bude problema da uđemo u finale", istakla je Bjelica. Trener Spartaka Damir Petković priznao je da je Zvezda najteži mogući protivnik. "Da bismo osvojili Kup moramo njih da pobedimo. Ove sezone odigrali smo pet-šest utakmica i sve su bile neizvesne. U subotu će odlučiti hladna glava i nadahnuće. Nemamo šta da izgubimo, pa u meč ulazimo sa puno optimizma" rekao je Petković. Finalna utakmica Kupa Srbije za odbojkašice igra se u nedelju od 18.30.
