> Izvor: B92
> Datum: subota 23.06.2012.  
> Rubrika: sport_odbojka
> Naslov: Kolaković: Veoma sam zadovoljan
> Članak:

Selektor muške odbojkaške reprezentacije Srbije Igor Kolaković uprkos porazu od Rusije sa 3:2 u Svetskoj ligi bio je veoma zadovoljan.
"Imali smo dragoceno vreme za ove momke, jer se ne igra stalno pred ovakvim ambijentom i velikim protivnikom. Ne smemo ni da pomislimo kolika je razlika u kvalitetu i ugovorima igrača i ovo je pravi ulog za budućnost, bez obzira što smo izgubili", kaže Kolaković.
"Bilo je grešaka, ali ako želimo da igramo dobro u kontinuitetu protiv velikih selekcija kao što je Rusija mora da se prođe i ta faza. U svakom slučaju veoma sam zadovoljan što smo i ovde i u Dominikani dokazali da možemo da se nosimo sa Rusijom", smatra Kolaković. On je dodao da mladi tim Srbije protiv Japana čeka potpuno drugačiji meč. "Protiv Japana ćemo ući sa drugom obavezom, jer moramo da pobedimo pošto smo ih ove sezone stalno pobeđivali. Japan je bio sjajan protiv Kube, bio blizu boda i to je dobra opomena za nas", konstatovao je Kolaković. Korektor Srbije Saša Starović rekao je da je za podmlađeni tim osvajanje boda protiv Rusije uspeh. "Bilo je dosta dobro, iako smo izgubili. Žao mi je što u završnicama četvrtog i petog nismo pružili bolju igru. Ali, mislim da smo ostavili dobar utisak u mladom sastavu", kaže Starović. Miloš Terzić je dodao da je bilo uživanje igrati pred gotovo 6.000 navijača Rusije. "Rusi su imali osmog igrača, izvanrednu publiku. Dobro smo se nosili i sa publikom i sa Rusima. Zadovoljan sam kako smo igrali i mislim da je bod uspeh", zaključio je Terzić. Poslednju utakmicu u Kalinjingradu Srbija će odigrati u nedelju protiv Japana od 15.30 sati po srednjeevropskom vremenu.
