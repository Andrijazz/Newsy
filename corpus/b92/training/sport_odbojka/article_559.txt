> Izvor: B92
> Datum: četvrtak 21.03.2013.  
> Rubrika: sport_odbojka
> Naslov: WL: Partizan bolji od Radničkog
> Članak:

Odbojkaši Partizana Termoelektro pobedili su Radnički sa 3:1 (25:19, 19:25, 25:21, 25:14) u prvoj polufinalnoj utakmici ’plej-ofa’ Wiener Stadtische lige.
Serija se igra na tri pobede, a naredni meč igra se u ponedeljak od 20.30 časova, takođe u Šumicama.
'Crno-beli' su slabije odigrali samo u drugom setu, koji su i izgubili, ali su sjajnom igrom u drugim deonicama došli do pobede.
Partizan Termoelektro je eliminacijom bolje plasiranog Đerdapa u četvrtfinalu od Kladovčana preuzeo prednost domaćeg terena, a u prvom meču polufinala plej-ofa ekipa Milana Đuričića je to maksimalno iskoristila, pobedom protiv Radničkog. Crno-beli su u poslednji čas izborili opstanak i mesto u doigravanju, a sada su na samo dve pobede od plasmana u finale. U prvom susretu Partizan je nadigrao Kragujevčane, ali ovo je tek bio prvi susret u seriji koja se igra na tri pobede. Potpuno zasluženo su domaći slavili u ovom susretu. Radnički je bolje počeo, poveo sa 8:5, držao razliku i na drugom obaveznom predahu (16:15), ali su u finišu posustali. Predvođeni sjajnim Marko Nikolićem i njegovim prezimenjakom Petrom, crno-beli su uspeli da preokrenu (21:18), a potom u finišu i da osvoje prvi set - 25:19. Kragujevčani su u drugom periodu uzvratili istom merom. Ovoga puta je Partizan vodio na startu (8:5), a gosti su preokrenuli uz odličnu rolu oporavljenog korektora Vladimira Čedića (16:13). Završnica je takođe pripala Kragujevčanima, koji su stigli do izjednačenja - 25:19. Ipak, u nastavku meča Partizan je, pomalo neočekivano, dominirao. Mučili su se Kragujevčani sa odličnim servisom crno-belih, pre svega Alekse Brđovića i Aleksandra Minića, a upravo tada su domaći osvajali poene u nizu i pravili razliku. U trećem setu Partizan je stekao četiri poena viška (16:12), koje je zadržao u završnici (21:17), ali i do samog kraja ovog seta - 25:21. U četvrtom periodu, osim startnih 4:1 za Radnički, nije bilo dileme. Preokret je usledio vrlo brzo (8:6), a već na drugom tehničkom tajm-autu nazirao se pobednik (16:8). Partizan je u istom ritmu priveo meč kraju za prvi trijumf, koji im donosi i ogromnu psihološku prednost pred nastavak serije. Naredni meč je na programu u ponedeljak, u 20,30 časova, takođe u Šumicama. Partizan: Minić 14, Popović, Pantić, Brđović 5, Palibrk 7, Steljić 12, M. Nikolić 20, Rajković (libero), Jokanović, Lopar, P. Nikolić 10, Jevtić (libero). Trener: Milan Đuričić. Radnički: Ćirović, N. Stevanović 10, Jovanović 1, Radović 9, Perović 4, Vulović 1, R. Stevanović 4, Ilić, Ivović 1, Čedić 21, Blagojević, Pantelić (libero). Trener: Dejan Matić. Pobedu na startu polufinalne serije ostvarila je i Crvena zvezda protiv Vojvodine.
