> Izvor: B92
> Datum: sreda 27.06.2012.  
> Rubrika: sport_odbojka
> Naslov: Kolaković: Novi Sad priprema za OI
> Članak:

Poslednji turnir Svetske lige u Novom Sadu biće odlična priprema našem timu za Olimpijske igre, kaže selektor Igor Kolaković.
Četvrti vikend realno neće imati rezultatski značaj, jer su Kubanci gotovo izvesno izborili mesto na završnom turniru.
Srbija je u dosadašnjem toku Svetske lige, u grupi sa Kubom, Rusijom i Japanom, zabeležila pet pobeda i četiri poraza. Kolaković je novinarima u Novom Sadu rekao i da turnir koji u četvrtak počinje u hali Spens može da bude veoma atraktivan za publiku.
"Nije baš često prilika da se u Srbiji odigrava ovako značajan turnir u smislu učesnika, iako u ovom trenutku možda nema neku rezultatsku neizvesnost, jer su Kubanci pred finalnim turnirom, ali je dobra prilika da se vidi mnogo dobrih utakmica", rekao je Igor Kolaković. Selektor je dodao i da je to dobra prilika da novosadska publika na najbolji mogući način isprati reprezentaciju Srbije na Olimpijske igre u London, kao i da će reprezentativci dati sve od sebe da odbojkaška predstava u Novom Sadu uspe. "Imamo jake reprezentacije ispred sebe, kao što su Kuba i Rusija i uvek neugodni Japan, ali nisu samo pobede važne u sportu, važan je i utisak u trenutku kada nemamo rezultatski imperetiv", rekao je Kolaković. Kapiten Srbije Bojan Janić rekao je da ne treba biti lažan da je svima na startu ove sezone u glavi bio samo plasman na Olimpijske igre u Londonu, tako da je Svetska liga možda malo bačena u drugi plan. "Dobili smo sa druge strane nekoliko dobrih mladih igrača koji su stvarno odigrali fenomenalno i dokazali da mogu da igraju sa najboljim svetskim reprezentacijama, tako da je to veliki plus", rekao je Janić. On je rekao da će Srbija na predstojećem turniru u Novom Sadu pokušati da postigne sve tri pobede i da je želja igrača da igraju pred punom halom, jer je novosadska publika godinama dobra odbojkaška publika koja im u tome može pomoći. Selektor Kube Orlando Samjuels Blekvud rekao je da je njegovom timu, iako ga samo bod deli od plasmana na završni turnir, potrebno mnogo koncentracije da ostvari svoj ovogodišnji cilj. "Očekujem dobru igru naše reprezentacije na ovo turniru, kao što smo nastupali i u dosadašnjem toku Svetske lige", rekao je Blekvud.
