> Izvor: B92
> Datum: utorak 24.07.2012.  
> Rubrika: sport_odbojka
> Naslov: Odbojkašice treću put u Gran Priju
> Članak:

Srpske odbojkašice igraće treći put zaredom u Gran Priju, prestižnom takmičenju u organizaciji FIVB, saopštila je Evropska odbojkaška konfederacija.
Odlukom Administrativnog borda CEV, donetom na sastanku u Luksemburgu, 20. jula, turnir evropskih kvalifikacija za Gran Pri 2013. je otkazan, jer se niko nije prijavio za organizaciju.
S obzirom na okolnosti, veoma kratak rok za organizaciju i činjenicu da posle brojnih podsećanja nijedna Federacija nije podnela zahtev za organizaciju, CEV je odlučio da se turnir otkaže. Takođe, na osnovu odluke Administrativnog Borda CEV, učešće u Gran Priju 2013, pored Češke i Bugarske, dve prvoplasirane selekcije iz Evropske lige, izborile su Srbija i Holandija, treća i četvrta reprezentacija iz tog takmičenja ove godine.
