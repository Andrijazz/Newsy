> Izvor: B92
> Datum: petak 30.08.2013.  
> Rubrika: sport_odbojka
> Naslov: Terzić: Iskoristili visinu i snagu
> Članak:

Selektor srpskih odbojkašica Zoran Terzić rekao je da je zadovoljan zbog pobede nad Japanom na završnom turniru Gran Prija.
Terzić je posebno izrazio zadovoljstvo zbog činjenice da su njegove izabranice u trijumfu sa 3:0 iskoristile prednost u visini i snazi u odnosu na domaćina završnog turnira.
"Uvek je teško igrati protiv Japana, sećamo se kako je to izlgadalo prethodnih nekoliko godina. Sa druge strane to može da bude mnogo lakše ako se ispuštuju neke osnovne stvari na terenu. Mi definitvno imamo prednost u visini i snazi smeča u odnosu na njih, ali trebalo je to iskoristiti na pravi način", rekao je Terzić. Naredni meč reprezentacija Srbije odigraće u subotu od 8.30 sati po srednjeevropskom vremenu protiv Brazila. "Zadovoljni smo, maksimalna pobeda nam puno znači. Ovo je treća utakmica u nizu, sutra igramo protiv Brazila i treba voditi računa da nas za nekoliko dana očekuje Evropsko prvenstvo. Videćemo ko će igrati i da li će neke igračice dobiti odmor", dodao je Terzić. Najefikasnija u srpskom timu sa 16 poena bila je Milena Rašić, koja je rekla da je nacionalni tim pružio nivo igre koji je bio dovoljan za pobedu. "Ispoštovale smo dogovor pre utakmice, da ih dobrim servsiom usporimo i odvojimo od mreže. Sada moramo da se pripremimo za meč sa Brazilom, koji igra dobro i trenutno je bez poraza u ovom takmičenju", rekla je Rašićeva. Pored nje raspoložena za igru bila je i Brankica Mihajlović, koja je meč protiv Japana završila sa 15 osvojenih poena. "Prva dva seta odigrale smo onako kako smo se dogovorile, možda je u trećem došlo do blagog pada u igri, ali najvažnije je da smo osvojile tri boda. Malo ćemo da uživamo u pobedi i pripremimo se za meč sa Brazilom", poručila je Mihajlovićeva.
