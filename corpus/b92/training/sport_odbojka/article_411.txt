> Izvor: B92
> Datum: nedelja 4.11.2012.  
> Rubrika: sport_odbojka
> Naslov: WL: Požarevljani pobedili i Vošu
> Članak:

Odbojkaši Mladog radnika pobedili su Vojvodinu sa 3:2 u poslednjem meču četvrtog kola Wiener Städtische lige.
Požarevljani su do trijumfa došli posle čak 122 minuta igre u derbiju u kojem je u presudnim momentima domaća ekipa imala više koncentracije, pa je došla do trečeg slavlja ove sezone.
Možda su domaći mogli i više od minimalnog trijumfa, ali su posle dobijenog prvog, šansu propustili u drugom setu. Vodio je tada Mladi radnik sa 16:13 na drugom tehničkom tajm-autu, imao i dva poena viška u završnici (21:19), ali su se gosti predvođeni iskusnim Brankom Roljićem izvukli i stigli do izjednačenja sa 25:23. Nije to pokolebalo domaće, koji su bili u gotovo istoj situaciji u trećem periodu. Sada su vodili sa 16:14 i 21:20, ali nisu popustili u završnici za 25:22. Taman kad se činilo da će ekipa Dragana Bonića jurnuti ka sva tri boda razigrali su se Novosađani. Vojvodina je bila sjajna u četvrtom periodu, pa ni izmene i ulazak u igru Bulića, Jevtića, Micića, Nikole Matijaševića nije pomoglo Mladom radniku. Gosti su vrlo lako izborili taj-brek, treći ove sezone. I treći put nisu imali snage da meč privedu kraju u svoju korist. Posle Ribnice i Radničkog, i Mladi radnik je nadigrao Vojvodinu sa 3:2. Najbolji poenter meča bio je Petar Petrović sa 23 poena, ali čini se da je junak trijumfa Davor Brčić sa 17 poena, koji je imao sjajnu realizaciju napada. S druge strane viđena je ujednačenija slika, Veselinović je bio najbolji sa 14 poena, a pratili su ga Roljić sa 13 i Čubrilo sa 11. Mladi radnik - Vojvodina NS seme 3:2 (25:19, 23:25, 25:22, 19:25, 15:13) Mladi radnik: Stojsavljević 5, Munćan 2, Šljivančanin, Pešut 9, Bulić, Brčić 17, Jevtić 5, Peković (libero), Petrović 23, Micić 4, N. Matijašević 4, M. Matijašević 5. Trener: Dragan Bonić. Vojvodina NS Seme: Čubrilo 11, Martinović 1, Strugar 2, Roljić 13, Veselinović 14, Vrban 6, Živanović 1, Boškočević, Mrdak 9, Luburić 3, M. Stanković 5, Kapur (libero). Trener: Nikola Salatić. U ostalim mečevima kola, četvrte kole ostvarili su Đerdap i Crvena zvezda sa po 3:0 protiv Partizana, odnosno Spartaka iz Ljiga. Ribnica je slavila sa 3:1 protiv Železničara, dok je subotički Spartak pobedio Radnički sa 3:2.
