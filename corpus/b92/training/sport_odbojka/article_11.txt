> Izvor: B92
> Datum: sreda 11.01.2012.  
> Rubrika: sport_odbojka
> Naslov: LŠ: Poraz odbojkaša Partizana
> Članak:

Odbojkaši Partizana izgubili su u gostima od italijanskog Trentina sa 3:0 (25:16, 25:20, 25:20) u petom kolu Grupe C Lige šampiona.
Najefikasniji u timu Partizana bili su Aleksandar Minić i Nikola Mijailović sa po 11 poena.
Trostrukog uzastopnog osvajača Lige šampiona predvodili su Čeh Jan Štokr sa 18 i grčki reprezentativac Mitar Đurić sa 15 poena. 

’Crno-beli’ posle pet kola imaju dva boda i zauzimaju poslednje mesto u Grupi C. Trentino je prvi sa 13 bodova.
Trener  Milan Đuričić rekao je posle meča da se njegova ekipa nije obrukala. "Nismo se obrukali, ono što sam tražio od momaka da urade, to su i učinili. Bilo je važno da ne precenimo rivala, da ne počnemo u grču. Nismo imali rešenja za korektora Štokra i blokera Đurića". On je istakao da je Partizan mnogo naučio u ovoj utakmici. "Probali smo da napadnemo servisom, ali ni tu nismo imali mnogo uspeha. Ovo je velika škola za našu mladu ekipu. Svesni smo svojih mogućnosti, nama su ipak prioriteti domaći Kup i prvenstvo". Partizan u poslednjem kolu Grupe C dočekuje poljski Kedjeržin u beogradskoj hali Šumice 18. januara.
