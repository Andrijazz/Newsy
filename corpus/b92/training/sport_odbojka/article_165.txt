> Izvor: B92
> Datum: četvrtak 17.05.2012.  
> Rubrika: sport_odbojka
> Naslov: Grbić: Srbija će igrati u Londonu
> Članak:

Proslavljeni srpski obojkaš Nikola Grbić rekao je da je uveren u plasman Srbije na Olimpijske igre u Londonu.
Naša odbojkaška reprezentacija je propustila prve dve prilike za vizu za London, a poslednju ima na turniru koji se za dve nedelje igra u Japanu.
"Iskreno, nisam ni očekivao da momci plasman na Olimpijske igre obezbede na turniru u Bugarskoj, jer je to praktično bilo Evropsko prvenstvo bez Rusije i Poljske. Objektivno, te dve selekcije i Nemačka su u ovom momentu jače od naš. Međutim, ne mora da znači da će takva situacija biti za par meseci ili sledeće godine", rekao je Grbić. Grbić je dodao da su naslednici veoma talentovani i da bi bilo dobro da odu na Olimpijske igre, jer je to izuzetno iskustvo u karijeri svakog igrača. "Optimista sam i nadam se da da će vizu za London izboriti na turniru u Japanu. Ne treba im stvarati pristak, niti se razočarati ukoliko ne uspeju. Nema više igrača iz stare generacije, sve su to mladi momci, neophodno im je dati vremena da stasaju i steknu iskustvo kako bi njihov talenat došao do izražaja", istakao je Grbić. Nekadašnji kapiten ponovio je da ne voli da pravi paralele sa igračima koji trenutno igraju na poziciji tehničara. "Ne bih voleo da se rađa novi Nikola Grbić, kao što ja nisam želeo da budem novi Mirko Čulić, tadašnji prvi tehničar reprezentacije. Ovi igrači moraju da bude to što jesu, da ne imitiraju druge. Vlada Petković je odradio sjajan posao i osvojio Evropsko prvenstvo. Ne postoji pravi način igre, da se kaže da bi određeni procenat u distribuciji dao rezultat. Postoje razni načini i svako mora da pronađe svoj. Bitno je da daju maksimum i trude se", rekao je Grbić. Poslednju šansu za odlazak u London Srbija će imati na Interkontinentalnom kvalifikacionom turniru od 1. do 10. juna u Tokiju, gde će pored domaćina učestvovati selekcije Irana, Kine, Južne Koreje, Australije, Portorika i Venecuele. Plasman na Olimpijske igre obezbediće pobednik turnira i najbolja azijska selekcija.
