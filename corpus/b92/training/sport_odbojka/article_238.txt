> Izvor: B92
> Datum: četvrtak 14.06.2012.  
> Rubrika: sport_odbojka
> Naslov: Atanasijević: Najvažnije je prošlo
> Članak:

Muška odbojkaška reprezentacija odigraće u petak u Dominikani prvi meč drugog turnira Svetske Lige protiv selekcije Rusije u grupi A.
Reprezentacija Srbije nastupiće u kombinovanom sastavu, pošto se timu iz Japana pridružio i deo reprezentacije koji je trenirao u Beogradu.
Domaćin turnira biće Kuba, ali će se mečevi drugog kola igrati u Santo Domingu, jer renoviranje dvorane u Havani nije još završeno.
Debitant u seniorskoj reprezentacije Srbije tehničar Aleksa Brđović kaže da ima malo treme pred prvi nastup za senior, ali da se nada da će pružiti dobre partije i opravdati poverenje selektora. "Sigurno da ima malo treme ali biće mi lakše jer ima dosta mladih igrača kao što sam ja. Mislim da ćemo uspeti nekome da uzmemo bod ako ne i da pobedimo. Biće teško jer to su velike reprezentacije i veliki igrači. U svakom slučaju biće to jedno lepo iskustvo kako za mene tako i za ovu mladu reprezentaciju. Nadam se da ću opravdati poverenje selektora i da ću pružiti dobre partije", kaže 19-godišnji odbojkaš Partizana. Korektor Srbije Aleksandar Atanasijević kaže da će ekipa u Svetskoj ligi igrati bez pritiska, pošto su uspeli da izbore plasman na igre u Londonu. "Ono najvažnije je prošlo, uspeli smo da izborimo plasman na Olimpijske igre, sada je sve mnogo lakše, bez opterećenja nastavljamo nastavljamo takmičenje u Svetskoj ligi i mislim da sa ovim kombinovanim sastavom možemo da pružimo dobre partije protiv, na papiru, jačih protivnika od nas. Prvi protivnik nam je Rusija, oni dolaze u jačem sastavu negu što bilo u Japanu, a na nama je da damo svoj maksimum protiv svih ekipa, da ih što više namučimo, a nadam se i dođemo do nekih bodova", kaže Atanasijević. Uroš Kovačević ističe da će ovaj turnir Svetske lige biti veliki izazov za ekipu, ali i prlika da mladi reprezentativci steknu neophodno iskustvo. "Očekuje nas jedan naporan turnir u podmlađenom smo sastavu i biće to veliki izazov za sve nas. Ipak, igraćemo sigurno rasterećenije jer ovo je jedan nov mladi sastav koji nema mnogo iskustva, ali daće sve od sebe i pokušati da uzmemo neki bod", kaže primač srpske reprezentacije. Utakmica između Srbije i Rusije na programu je u petak od 23.00 sata po srednjeevropskom vremenu. Protivnici Srbije na turniru u Santo Domingu biće još Kuba, taj meč na programu je u subotu od 1.30, i Japan sa kojim se srpski odbojkaši sastaju u nedelju od 20.30 časova. Srbija je prva u grupi A sa maksimalnih 6 bodova, prate je Kuba i Rusija sa 5, dok je selekcija Japan trenutno bez poena.
