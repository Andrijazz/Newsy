> Izvor: B92
> Datum: sreda 24.10.2012.  
> Rubrika: sport_odbojka
> Naslov: LŠ: Zvezda gostuje velikom Trentinu
> Članak:

Odbojkaši Crvene zvezde u četvrtak od 20.30 časova gostuju Trentinu u prvom kolu grupe C takmičenja u Ligi šampiona.
’Crveno-beli’ posle četiri godine ponovo igraju u elitnom takmičenju, a na samom startu ih očekuje težak posao protiv četvorostrukog uzastopnog svetskog šampiona.
Upravo zbog toga u redovima šampiona Srbije ne razmišljaju o pobedi, već o tome da se pokažu u najboljem svetlu.
"Privilegija je što ćemo igrati protiv Trentina i ovo će možda biti najlakša utakmica jer ne moram da motivišem igrače za nju. Biću zadovoljan maksimalnim zalaganjem svojih igrača, a za koliko će to biti dovoljno, da li set, dva ili meč, ne znam", rekao je Nikolić, "Trentino je četvrti put zaredom prvak sveta i mi nismo u položaju da njima možemo da pretimo jer smo vrlo mlada ekipa kojoj je prosek igrača 20 i po godina, a igraćemo sa jednim od najboljih klubova sveta, čiji je prosek starosti 28 i po godina i čiji su igrači lideri u svojim reprezentacijama". Italijanski klub za vikend je osvojio četvrtu uzastopnu titulu na prvenstvu sveta za klubove, a sada se okreću pokušaju da evropsku krunu vrate u svoj posed. "Želimo da nastavimo sa dobrim rezultatima u Evropi, ali u sportu su iznenađenja uvek moguća. Naši protivnici su svake godine sve jači, ali obećavamo da ćemo učiniti sve da vratimo trofej u naše vitrine", rekao predsednik kluba Dijego Mozna. U prvom meču prvog kola grupe C, još u utorak, Keđeržin Kozle iz Poljske je slavio protiv Tura sa 3:0. Više o novoj sezoni Lige šampiona za odbojkašice možete da pročitate u našoj rubrici .
