> Izvor: B92
> Datum: sreda 5.06.2013.  
> Rubrika: sport_odbojka
> Naslov: Odbojkaši otputovali na Kubu
> Članak:

Srpski odbojkaši otputovali su u sredu ujutro preko Pariza u Havanu, gde će odigrati dve utakmice prvog vikenda Svetske lige.
Selekcija Srbije će po 16. put igrati u renomiranom takmičenju, a do sada su najviše utakmica odigrali protiv Kube – 23, 21 u interkontinentalnom delu takmičenja i 2 na finalnim turnirima Svetske lige.
Do sada je za reprezentaciju u Svetskoj ligi igralo 59 igrača, a u Havani će debitovati Marko Ivović, koji će biti 60. igrač Srbije u elitnom takmičenju. Srpski odbojkaši, aktuelni prvaci Evrope su do sada u Svetskoj ligi osvojili četiri srebrne (2003, 2005, 2008. i 2009.) i tri bronzane (2002, 2004. i 2010.) medalje. Kuba je osvojila jedno zlato (1998.), pet srebrnih (1991, 1992, 1994, 1997. i 1999.) i tri bronzane medalje (1995, 2005. i 2012.). Do sada je protiv Kube igralo 48 igrača. Najviše utakmica protiv Kube odigrali su Andrija Gerić i Bojan Janić, po 17, Goran Vujević je igrao 13 puta, a Nikola Grbić, Vasa Mijić, Ivan Miljković i Saša Starović po deset puta. Igor Kolaković, prvi trener seniora Srbije, kao prvi trener vodio je reprezentaciju na deset utakmica protiv Kube, a drugi trener je bio na četiri meča. Prva utakmica između Kube i Srbije igra se u subotu od 2.40 po srednjeevropskom vremenu, dok je druga na programu dan kasnije u istom terminu. Pored Kube, Srbija će igrati u grupi sa Italijom, Rusijom, Iranom i Nemačkom.
