> Izvor: B92
> Datum: četvrtak 16.02.2012.  
> Rubrika: sport_odbojka
> Naslov: Miljković najtrofejniji na svetu
> Članak:

Kapiten reprezentacije Srbije Ivan Miljković najtrofejniji je odbojkaš na svetu prema istraživanju sajta volleyball-movies.net.
Izbor tog sajta zasniva se samo na ličnim priznanjima igrača na velikim takmičenjima, a u obzir dolaze Olimpijske igre, Svetska prvenstva i Svetski kupovi.
Miljković više od decenije igra za seniorski tim naše zemlje, a prvo priznanje dobio je 2001. godine, a od tada je dobio još deset priznanja, u konkurenciji poentera, smečera, servera.
Uz to, srpski korektor je bio i dva puta proglašavan za najkorisnijeg igrača Evropskog prvenstva, poslednji put prošle godine u Beču, ali kontinentalna priznanja u tom izboru nisu uzeta u obzir. Ipak, zanimljivo je da bi i pod tim kriterijumima, Miljković bio najbolji. Od naših odbojkaša, na listi se nalaze još i Andrija Gerić i Nikola Grbić, na 11, odnosno 25. mestu.
