> Izvor: B92
> Datum: četvrtak 8.03.2012.  
> Rubrika: sport_odbojka
> Naslov: WL: Voša sigurna, poraz Partizana
> Članak:

U prvim mečevima četvrtfinala plejofa odbojkaške Wiener Städtische lige pobede su ostvarili Vojvodina, Mladi Radnik i Radnički.
Vojvodina je sa 3:1 bila bolja od Ribnice, Radnički je bio ubedljiv protiv Spartaka, dok je Mladom radniku pripao triler protiv Partizana sa 3:2. Crvena zvezda u petak igra sa Železničarem.
Mladi radnik - Partizan 3:2 (25:19, 23:25, 25:23, 17:25, 15:13) Mladi radnik: Duduj 15, Munćan 7, Šljivančanin, Vulović 3, Kostić 6, N. Petrović, Vasić 11, Peković (libero), P. Petrović 6, Šulc 19, Šormaz, Marinković 7. Trener: Dragan Bonić. Partizan: Minić 20, Popović, Pešut 9, Brđović 5, Samardžić, Nikolić 18, Mijailović 13, LJubičić 12, Žarković, Bulatović, Ilić (libero), Jevtić (libero). Trener: Milan Đuričić. Mladi radnik je slavio u prvom meču četvrtfinala plej-ofa protiv Partizana, pa će već u nedelju u Beogradu imati meč loptu za plasman u polufinale. Očekivalo se da će ovaj duel biti najzanimljiviji u četvrtfinalu. Ipak, triler u režiji igrača Mladog radnika i Partizana bilo je zaista za one sa debljim živcima. Na kraju su slavili Požarevljani, koji su imali više sreće, ali i želje i samopouzdanja u presudnim momentima petog seta. Partizan je tada imao veliku prednost (12:9), ali je Bonić u pravom trenutku zatražio tajm-aut. I vredelo je, njegovi momci su za tili čas preokrenuli (13:12) i to najviše zahvaljujući rezervistima, pre svega Marinkoviću i Petru Petroviću. Upravo su ova dva momka i završila susret. Najpre je Petrović doneo prvu meč loptu (14:13), a nju je iskoristio sjajnom reakcijom na mreži Marinković - 15:13. Mogli su Požarevljani možda i bez drame da završe ovaj susret. Sjajno su odigrali u prvom setu - 25:19, imali su prednost i u drugom (16:12), ali su prerano pomislili da je sve gotovo. Aktuelni šampion je to znao da iskoristi i vrati se u meč, kasnije da izbori i taj-brek. U odlučujućem petom setu usledila je već opisana završnica, pa su se radovali Požarevljani, koji su po prvi put ove sezone savladali Partizan, ali u do sada najvažnijem susretu. Radnički - Spartak 3:0 (25:23, 25:21, 25:15) Rardnički: Ćirović 5, Jovanović, Perović, Đorđević 15, Stevanović 3, Ilić 1, Ivović, Nemet 12, Blagojević 1, Pantelić (libero), Opačić, Radević 13. Trener: Dejan Matić. Spartak: Majcan, Ražnatović 7, Šatora 1, Gajić, Karišik 7, Smiljanić (libero), Palibrk 8, Ristić (libero), Spasojević, Milosavljević 8, Balđijev 9, Tošnić. Trener: Milivoje Radisavljević. Radnički je lako opravdao ulogu favorita u prvom meču četvrtfinala plej-ofa protiv Spartaka. Kragujevčani su bez većih problema, osim u prvom setu došli do ubedljivog trijumfa koji ih je doveo na korak od plasmana u polufinale. Doduše, ni u tom prvom setu nije bilo mnogo dileme, iako je u završnici tim iz Ljiga ozbiljno zapretio. Sa nekoliko blokova vratili su se gosti u igru, ali nisu imali snage za potpuni preokret - 25:23. Kad već nisu iskoristili tu šansu, za drugu je bilo prekasno. Tačnije, nisu im dozvolili igrači Radničkog, koji su u nastavku susreta bili mnogo bolji. U drugom setu su Kragujevčani stekli pet poena viška na drugom obaveznom predahu (16:11), što je bilo dovoljno za mirnu završnicu - 25:21, a još lakše su posao dovršili u trećem periodu. MVP susreta je bio iskusni Vladan Đorđević, koji je nanizao 15 poena, a njemu uz rame bili su Mirko Radević (13) i Ferenc Nemet (12). Sa druge strane, u timu iz Ljiga nije bilo igrača sa dvocifrenim učinkom. Vojvodina NS seme - Ribnica 3:1 (25:23, 23:25, 25:22, 25:20) Vojvodina: Mrdak, Ivović, Veselinović, Mirosavljević, Martinović, Kapur (libero), N. Čubrilo, Stefanović, Vrban, Gerić, M. Stanković. Trener: Nikola Salatić. Ribnica: Veljović, Radović, Pejović, Ljaftov, Lisinac, Nikolov, Janković (libero), Janićijević, Debeljak, Okošanović, Bićanin, Milovanović. Trener: Boško Mačužić. Odbojkaši Vojvodine NS seme poveli su u četvrtfinalnoj seriji plej-ofa, pobedom protiv kraljevačke Ribnice. Međutim, ponovo nisu blistali kao ni pre nekoliko dana u susretu poslednjeg kola ligaškog dela prvenstva sa istim protivnikom. Samo zbog svoje neozbiljnosti, početničkih grešaka i nesmotrenosti u napadu Novosađani nisu zabeležili maksimalnu pobedu. Još jednom su pokazali da u ovoj sezoni imaju velikih problema u utakmicama gde su izraziti favoriti. Najviše zahvaljujući raspoloženom Marku Ivoviću Novosađani su došli na korak do polufinala, ali im se i dalje u igri javljaju velike oscilacije koje ih prate tokom čitave sezone.
