> Izvor: B92
> Datum: petak 30.08.2013.  
> Rubrika: sport_odbojka
> Naslov: Mladi odbojkaši na premijernom SP
> Članak:

Mlada odbojkaška reprezentacija Srbije, u koju su svrstani igrači do 23 godine, igraće na premijernom Svetskom prvenstvu u Brazilu.
Na šampionatu koji je na programu od 6. do 13. oktobra u Uberlandiji, u Brazilu, naš tim će biti smešten u grupi B sa Rusijom, Australijom, Iranom, Venecuelom i Meksikom.
U A grupi će igrati Brazil, Argentina, Bugarska, Egipat, Tunis i Dominikanska Republika.
Sistemom takmičenja 12 selekcija je podeljeno u dve grupe sa po 6 timova. Plasman u polufinale će izboriti po dve prvoplasirane reprezentacije iz obe grupe. Od 6. do 9. oktobra će se odigrati prva četiri kola. 10. oktobar je slobodan dan, a dan kasnije će se odigrati utakmice poslednjeg kola. Polufinale je na programu 12. oktobra, a finale i meč za treće mesto 13. oktobra. Utakmice će se igrati u dvorani Tankredo Neves, kapaciteta 6.040 mesta. Pravo nastupa imaju igrači rođeni 1. januara 1991. i mlađi. Igor Kolaković, prvi trener reprezentacije Srbije, saopštio je širi spisak igrača za Svetsko prvenstvo u Brazilu. Na spisku su:tehničari: Nikola Jovović, Aleksa Brđović i Maksim Buculjević. korektori: Aleksandar Atanasijević, Dušan Petković, Milija Mrdak i Dražen Luburić. libera: Milorad Kapur i Bojan Rajković. blokeri: Srećko Lisinac, Aleksandar Okolić, Vuk Milutinović i Boris Martinović. primači: Uroš Kovačević, Lazar Koprivica, Filip Stoilović, Milan Katić, Mihajlo Stanković i Lazar Ćirović.
