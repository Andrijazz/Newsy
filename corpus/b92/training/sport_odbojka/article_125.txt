> Izvor: B92
> Datum: petak 27.04.2012.  
> Rubrika: sport_odbojka
> Naslov: Terzić: Cilj je polufinale
> Članak:

Selektor ženske odbojkaške reprezentacije Zoran Terzić rekao je da će njegova selekcija nastojati da uđe u polufinale na turniru Evropskih kvalifikacija za OI.
Srbija se nalazi u Grupi B sa selekcijama Poljske, Holandije i Rusije.
"Probaćemo da odigramo najbolje moguće u prva tri meča i uđemo u polufinale. Posle toga je sve otvoreno, igra se jedna utakmica i šanse su 50-50. Želim da zdravi dočekamo kvalifikacije i tako ih završimo, a rezultat ne zavisi uvek samo od nas", rekao je Terzić novinarima u Beogradu.
"Ovo je praktično Evropsko prvenstvo na kome treba osvojiti zlatnu medalju da bi se otišlo na Olimpijske igre. Sve najjače evropske reprezentacije su tu, osim Italije, i nijedna ne može sa sigurnošću da tvrdi da će osvojiti prvo mesto", kazao je Terzić. "Nekoliko ekipa pretenduje na prvo mesto, a ja se nadam da smo i mi u toj grupi. Naša grupa je po rejtingu i formi jača od druge, ali u ovom sistemu takmičenja to nije bitno, jer moraš da pobediš sve da bi prošao", dodao je on. Selektor odbojkašica je istakao da njegova ekipa ima mnogo problema sa povredama i da još nije siguran kojih 12 igračica će otputovati u Tursku. "Imamo mnogo problema sa povredama i u ovom momentu ne možemo biti sigurni kojih 12 igračica će putovati u Tursku. Bez obzira na sve okolnosti, ekipa koja bude išla u Ankaru biće naša najjača", zaključio je Terzić.
Kapiten reprezentacije Jelena Nikolić rekla je da će u Turskoj biti jako teško, ali da nije nemoguće osvojiti prvo mesto. "Još nisam krenula sa treninzima zbog povrede i to me dosta brine. Ne znam kako će se situacija dalje odvijati. Biće jako teško u Turskoj, ali ne nemoguće. I druge ekipe će imati probleme i oni koji budu imali najveću želju obezbediće prvo mesto", rekla je Jelena Nikolić. Turnir Evropskih kvalifikacija za Olimpijske igre u Londonu održaće se od 1. do 6. maja u Istanbulu.
