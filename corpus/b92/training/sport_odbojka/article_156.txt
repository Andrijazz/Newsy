> Izvor: B92
> Datum: petak 11.05.2012.  
> Rubrika: sport_odbojka
> Naslov: Suzana Ćebić u Azerbejdžanu
> Članak:

Libero odbojkaške reprezentacije Srbije Suzana Ćebić igraće sledeće sezone za šampiona Azerbejdžana, klub Rabita iz Bakua.
"Potpisala sam jednogodišnji ugovor sa Rabitom, koji ima ambicije u Ligi šampiona, u kojoj je prošle godine bio finalista", rekla je Suzana Ćebić agenciji Beta.
Ona je istakla da je za nju, kao reprezentativku, dobro to što je već u maju, na početku reprezentativne sezone, pronašla klub koji joj odgovara, čija je ponuda bila izuzetna.
"Zaista je ponuda ovog kluba došla u pravom trenutku. Prethodne dve godine igrala sam u nemačkom Zulu, u kome mi je bilo lepo i u kome sam imala odlicne uslove za rad. Ipak, došlo je vreme da promenim sredinu i da budem u klubu sa većim ambicijama u najjačem evropskom takmičenju", kazala je Suzana Ćebić. Prema njenim rečima, rasterećenost po pitanju kluba za nju je dobra i zato što će ove godine biti veoma gust raspored za tim Srbije, koga čekaju kvalifikacije za Olimpijske igre u Londonu, prestižno takmičenje Gran pri, pa potom i same Igre. Suzana Ćebić rodjena je 1984. godine u Kosjeriću, a do sada je igrala za Jedinstvo iz Užica, španski klub Tenerife, rumunski Galaci i nemački Zul. U reprezentativnoj karijeri osvojila je osvojila je bronzu na Svetskom prvestvu 2006. Godine, srebro na Evropskom šampionatu 2007, kao i zlato na EP prošle godine u Beogradu. Takodje, ima i bronzu sa prvog učešća Srbije u Gran priju prošle godine. Bila je proglašena za najboljeg libera SP 2006, kao i za najboljeg libera na EP prošle godine.
