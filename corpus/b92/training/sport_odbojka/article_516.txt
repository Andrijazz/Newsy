> Izvor: B92
> Datum: petak 15.02.2013.  
> Rubrika: sport_odbojka
> Naslov: Nikola Grbić na Final 4 u 40-oj
> Članak:

Legendarni srpski odbojkaš Nikola Grbić i dalje gospodari evropskim parketima, odveo je svoj Kuneo na završni turnir CEV Lige šampiona.
Iako 40-godišnjak, Grbić je odigrao ključnu ulogu u velikoj pobedi nad favoritom Lube Maćeratom 3:2 (25:17, 25:19, 22:25, 21:25, 15:8) i plasmanu na F4 u Omsk.
"Eliminisati italijanskog šampiona u direktnom duelu je veliki podstrek za nas, za mlade igrače kojima je ovo prvo slično iskustvo. Moramo se skromni vratiti u salu i raditi da budemo sve bolji i bolji", rekao je Grbić.
Grbić će treći put učestvovati na završnom turnira, na prethodna dva slavio je sa Sislijem i Trentinom. Prva prepreka na putu ka het-triku je poljski Keđeržin. "Odlična su ekipa. Definitivno, niko se slučajno nije kvalifikovao na Fajnal for. Možda bismo u konkurenciji ruskih klubova i Poljaka izabrali njih, ali verujte da sam potpuno siguran da bi i oni izabrali nas. Baš kao što bi od sva tri italijanska kluba, ponovo želeli da igraju protiv Kunea", zaključio je 40-godišnji Grbić posle istorijske pobede Kunea.
