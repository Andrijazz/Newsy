> Izvor: B92
> Datum: ponedeljak 28.05.2012.  
> Rubrika: sport_odbojka
> Naslov: Veljković: Vanja je bio inspiracija
> Članak:

Srpska odbojkašica Stefana Veljković izjavila je da se u prelomnim trenucima utakmice protiv Japana setila Vanje Grbića.
Veljkovićeva je rekla da kada je plasman na Olimpijske igre bio pod znakom pitanja setila se Vanje i njegove energije kojom je motivisao saigrače u Sidneju 2000. godine.
"Na 19:16 za Japan u četvrtom setu, na tajm-autu smo se pogledale i shvatile da nam čitava sezona staje u tih nekoliko poena. Setila sam se Vanje Grbića i njegove energije kojom je motivisao ostatak ekipe na putu do zlata u Sidneju. Ne znam kako su se momci osećali u tim trenucima, ali mogu da kažem da smo mi, nakon tajm-auta bile uverene da ćemo preokrenuti meč u našu korist", kaže Veljkovićeva. Ona je dodala da je na pola odlučujućeg seta osetila da su protivnice "slomljene" njihovim glavnim oružjem - a to je upornost. "Igrale smo maksimalno jako od prvog do poslednjeg poena na turniru, ali samo tako smo i mogle jer je ulog bio izuzuetno veliki. Tek sada sledi ono pravo, ono o čemu smo sanjale nakon eliminacije sa prošlih igara u Pekingu", rekla je Veljković. Ona je čestitala svim reprezentativkama koje su igrale u Japanu, ali i onima koje su povrede omele da budu sa nacionalnim timom. "Volela bih da u London odemo kompletne, zdrave i potpuno spremne. Sigurna sam da ako pružimo svoj maksimum, ni medalja nije daleko. Igraćemo u Londonu jedna za drugu, za našeg selektora i zemlju dok nas noge budu nosile", zaključila je Veljković.
