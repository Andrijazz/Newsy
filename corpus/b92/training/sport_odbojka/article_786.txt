> Izvor: B92
> Datum: sreda 11.09.2013.  
> Rubrika: sport_odbojka
> Naslov: Odbojkaši sa Egiptom pred EP
> Članak:

Srpski odbojkaši odigraće dve utakmice sa Egiptom u dvorani Sportskog centra „Šumice“ pred sam početak Evropskog prvenstva u Danskoj i Poljskoj.
Prvi meč Srbija i Egipat igraju u petak od 19.30, a drugi u subotu od 19 časova.
To će biti poslednji pripremni mečevi za izabranike Igora Kolakovića, koji u utorak putuju u Dansku na Šampionat ’Starog kontinenta’, koji se igra od 20. do 29. septembra.
Naš tim će prvi meč na Evropskom prvenstvu odigrati protiv Slovenije 20. septembra od 17 časova. U grupi sa evropskim šampionima, pored Slovenaca, su i selekcije Holandije i Finske. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija.
