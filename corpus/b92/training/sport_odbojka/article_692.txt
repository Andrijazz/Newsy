> Izvor: B92
> Datum: ponedeljak 1.07.2013.  
> Rubrika: sport_odbojka
> Naslov: Kolaković: Najvažnija je pobeda
> Članak:

Selektor srpskih odbojkaša Igor Kolaković rekao je da je njegov tim loše počeo drugi meč sa Nemačkom, ali da je najvažnije da je pobedio.
Posle poraza sa 3:1 u subotu, evropski šampioni su sa 3:2 slavili protiv Nemaca i tako zadržali šansu da se plasiraju na završni turnir Svetske lige.
"Utakmica je bila izuzetno teška, ali najbitnije je da smo pobedili. Jako smo loše ušli u utakmicu, ali smo uspeli da nadigramo Nemce koji su odigrali sjajno. Nismo imali svežinu. Borili smo se do kraja i izborili pobedu i bodova koji su nam zadržali šansu da prođemo na završni turnir", rekao je Kolaković. Tokom poslednjeg vikenda naš tim će u subotu i nedelju u "Spensu" dočekati selekciju Italije, trenutno drugoplasiranu u grupi B. "Nećemo izgubiti nadu i nadam se da ćemo u "Spensu", punijem od "Pionira", uspeti da pobedimo Italiju, što se graniči sa nemogućim, i tako odemo na završni turnir", rekao je Kolaković. Kapiten Dragan Stanković rekao je da su on i saigrači bolje odigrali nego u subotu. "Odigrali smo angažovanije nego dan ranije, jer smo hteli da poboljšamo utisak posle poraza. Mogli smo ubedljivije da pobedimo, ali nismo imali sreće u završnici prvog i sredinom četvrtog seta. Što se tiče plasmana na završni turnir, nikada ne gubimo nadu, pa tako ni sada", rekao je Stanković. Selektor Nemačke Vital Hejen rekao je da je zadovoljan bodom. "Izgubili smo utakmicu, ali smo osvojili bod, što uopšte nije loše, pogotovo kad iz Srbije, koja je jedna od najboljih reprezentacija na svetu, odnesete četiri boda od šest mogućih. Srbija je zasluženo pobedila, a mi nismo igrali svoju najbolju odbojku. Ovo je jako dobar rezultat za nas", rekao je Hejen.
