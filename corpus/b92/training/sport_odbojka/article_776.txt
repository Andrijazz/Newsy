> Izvor: B92
> Datum: subota 7.09.2013.  
> Rubrika: sport_odbojka
> Naslov: Terzić: Nije tako strašno
> Članak:

Selektor ženske odbojkaške reprezentacije Srbije Zoran Terzić rekao je da će poraz od Bugarske izgubiti na značaju, ako ekipa bude igrala dobro u nastavku EP.
Srbija je vodila 2:0, a u četvrtom setu je imala 24:19, ali je na kraju je izgubila 3:2.
"Nije problem što smo izgubili. Prva je utakmica, osvojili smo bod. Nije toliko strašno, ali treba da vidimo kako će biti u sledećim utakmicama. Ako odigramo kako treba, ovaj poraz neće ništa značiti“, rekao je Terzić.
"Celu utakmicu smo stegnuto odigrali, nije bilo naše igre. Posle 2:0 vrlo lako smo prepustili treći set. U četvrtom kao da nas je stigla kazna za taj treći set, a povreda Brankice Mihajlović dodatno je uticala", dodao je Terzić posle poraza. Mihajlovićeva je pri padu uvrnula lakat, a preko nje je pala Jovana Brakočević, te je ona morala da izađe iz igre. Fizioterapeut Siniša Mladenović rekao je da za sada deluje da je povreda ozbiljna. "Boli je ruka, ne može da je pomera kako treba. Moraćemo da sačekamo pregled i snimanje, a onda ćemo znati više. Za sada ne izgleda dobro".
