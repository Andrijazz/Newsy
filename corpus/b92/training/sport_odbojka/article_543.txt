> Izvor: B92
> Datum: utorak 12.03.2013.  
> Rubrika: sport_odbojka
> Naslov: Novi trofej za Rašića i Petrovića
> Članak:

Odbojkaši ACH Voleja iz Ljubljane, za koji igraju Milan Rašić i Borislav Petrović trijumfovao je na finalnom turniru Srednjeevropske zonske asocijacije (MEVZA).
Tim iz Ljubljane peti put u istoriji je osvojio to takmičenje.
ACH Volej je u finalu, u dvorani „Pasijenki“ u Bratislavi, u Slovačkoj, savladao Posojilnicu iz Austrije sa 3:1, po setovima 28:26, 23:25, 25:16 i 25:20.
ACH Volej je u polufinalu pobedio Unicef Bratislavu iz Slovačke sa 3:1, po setovima 25:18, 19:25, 25:13 i 25:23. U istom takmičenju, u konkurenciji odbojkašica, do titule je došao Nova KBM Branik Maribor iz Slovenije, za koji igraju Višnja Đurđević i Stefana Proković. Nova KBM Branik Maribor je u finalu, u dvorani "Lukna" u Mariboru, pobedio SVS Post Švehat iz Austrije, za koji igraju Aleksandra Milosavljević i Stanija Maletić, sa 3:0, po setovima 25:20, 25:20 i 25:18. U polufinalu, Slovenke su savladale Kalcit Kamnik sa 3:1, po setovima 23:25, 25:22, 25:13 i 25:18.
