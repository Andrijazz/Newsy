> Izvor: B92
> Datum: subota 16.03.2013.  
> Rubrika: sport_odbojka
> Naslov: Jovana Brakočević za istoriju
> Članak:

Srpska odbojkašica Jovana Brakočević postala je jedina odbojkašica u Evropi sa tri titule najbolje igračica na tri najznačajnija takmičenja ’Starog kontinenta’.
Brakočevićeva je trijumfom sa Vakifbank Istanbulom u Ligi šampiona kompletirala MVP titule, pošto je prethodno ponela to priznanje i na Evropskom prvenstvu i Evropskoj ligi.
"Jako mi je drago što sam deo ovog tima. Ovo je izvanredan tim, ne samo po igračkim kvalitetima, već i kao ljudi, ceo stručni štab, uprava kluba i devojke, bez kojih ovo ne bi bilo moguće. Presrećna sam, svesna sam kakav uspeh smo postigle i kakav i dalje beležimo", rekla je Brakočevičeva. Brakočevićeva je istakla da joj je velika čast što je deo takvog tima kakav je Vakifbank. "Ovo je moja najuspešnija sezona za mene, sezona bez pritisaka, tu je samo želja da damo sve od sebe za jedan klub koji nam je omogućio sve najbolje uslove koje sportista može da zamisli. Volela bih da ostanem i sledeće godine, to je moja želja, i da napredujem", istakla je Brakočevićeva. Sa reprezentacijom Brakočevićevu ove godine očekuju Evropska liga, Gran Pri i Evropsko prvenstvo. "Znam da imamo veliki broj takmičenja za koje se treba pripremiti, ali sada razmišljam o turskom prvenstvu. Želim da završim ovu klupsku sezonu na najbolji mogući način", naglasila je korektor srpske reprezentacije.
