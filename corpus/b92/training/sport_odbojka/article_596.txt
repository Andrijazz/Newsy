> Izvor: B92
> Datum: subota 20.04.2013.  
> Rubrika: sport_odbojka
> Naslov: WL: Spartak izjednačio u finalu
> Članak:

Odbojkašice Spartaka izjednačile su na 1-1 u finalnoj seriji Wiener Städtische lige, pošto su u drugom meču slavile protiv Crvene zvezde u Beogradu sa 3:1.
Subotičanke su zasluženo došle do trijumfa i tako nanele tek drugi poraz u sezoni ’crveno-belim’ devojkama, pa je sada sigurno da ćemo gledati još najmanje dva meča finala. Treća utakmica je na programu u ponedeljak, a treća u sredu i obe će se igrati u Subotici.
Sve do pred kraj prvog seta bilo je prilično neizvesno. U završnicu su rivalke ušle poravnate, ali je presudila serija odličnih servisa Ljubice Kecman. Ona je najpre osvojila poen asom, potom je pogrešila Adela Helić i Zvezda je došla do tri poena viška (23:20). Nešto kasnije, drugu set loptu iskoristila je Nikolina Lukić za 25:21. Odlično su  igrale i u drugom setu, ali nisu izdržale u istom ritmu do kraja. Poveo je domaćin sa 10:7, a potom je polako uvećavao razliku, sve do maksimalnih plus pet (17:12). Imala je Zvezda i 20:16 i kontru, ali kad već sve to nisu iskoristile proigrale su gošće. Tražio je od svojih izabranica na tajm-autu Damir Petković pametna rešenja, a Subotičanke su to sprovele u delo. As poen Olge Raonić, potom kontre Helićeve, Medićeve i Tatjane Matić, uz grešku Lukić i za tili čas Spartak je imao prednost (22:20). Zvezda nije imala snage da uzvrati, gošće su uspele da izjednače sa 25:22. Ulilo je to dodatnu dozu samopouzdanja Subotičankama, koje su sjajno odigrale do kraja meča. U trećem periodu Zvezda je vodila samo do prvog obaveznog predaha (8:7), ali je potom usledila serija gošći od šest poena za preokret (13:8). Zahvaljujući fantastičnom bloku Spartak nije dozvoljavao rivalkama da se vrati u taj set za 25:18. Sličan tok imao je i četvrti set. Tada su Subotičanke imale pet poena viška na drugom obaveznom predahu (16:11), pa je Zvezda morala da rizikuje. Na trenutak im je to uspelo, smanjivale su domaće razliku, sve do 20:19 kontrom Nikoline Lukić. Ipak, u završnici je ekipi Ratka Pavličevića popustila koncentracija, što je sjajni tim iz Subotice znao da iskoristi. As poen Cvetićanin vratio je sigurnost Spartaku (22:19), a potom su gošće uspešno privele meč kraju za veliku radost u Šumicama sa 25:19.
