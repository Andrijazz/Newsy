> Izvor: B92
> Datum: subota 19.05.2012.  
> Rubrika: sport_odbojka
> Naslov: Kolaković: "Odlučila naša odbrana"
> Članak:

Selektor reprezentacije Srbije Igor Kolaković rekao je posle pobede nad Kubom (3:1) da je presudila sjajna odbrana njegovog tima.
"Mislim da je ovo utakmica koja nam daje nadu pred predstojeće izazove. Naravno, još nismo na nivou na kojem bi trebalo da budemo, ali je vidljivo da iz dana i dan pravimo pomak. Imamo problem sa servisom, što je bilo najočiglednije u prva dva seta. Posle smo smanjili broj grešaka, igrali smo jako disciplinovanu odbranu, što nam je donosilo značajne poene".
"Praktično smo pobedili i bez servisa, iako smo u četvrtom setu imali nekoliko asova. Mislim da moramo da budemo zadovoljni, igrao je i Starović koji nam je doneo sigurnost i nadamo se da će on igrati dobro u kontinuitetu", dodao je Kolaković. Primač srpskog tima Miloš Nikić bio je srećan posle trijumfa nas Kubom. "Konačno da dobro odigramo jedan meč. Počeli smo veoma dobro, ali došlo je do pada u drugom setu, što nam se dešavalo i ranije. Na svu sreću, uspeli smo da se izvučemo, da nastavimo da igramo onako kako smo počeli utakmicu. Srećan sam zbog prve pobede, ali prevashodno zbog dobre igre". Vlado Petković kaže da Svetska liga u ovom trenutku nije prioritet. "Mislim da se nismo baš potpuno vratili pravoj igri, ali važno je da smo dobili zbog nas. Rezultat u Svetskoj ligi nas ne zanima posebno, znamo šta nam je najvažnije - gledamo da se niko ne povredi kako bismo se na najbolji način spremili za Tokio i kvalifikacije za OI". "Orlovi" su drugog dana takmičenja savladali selekciju Kube sa 3:1 (25:19, 20:25, 27:25, 27:25).
