> Izvor: B92
> Datum: nedelja 27.01.2013.  
> Rubrika: sport_odbojka
> Naslov: WL: Vojvodini triler u Ljigu
> Članak:

Odbojkaši Vojvodine i Mladog radnika ostvarili su pobede u mečevima 14. kola Wiener Städtische lige odigranim u subotu.
Novosađani su sa 3:2 slavili na gostovanju Spartaku u Ljigu, dok je Mladi radnik u Požarevcu istim rezultatom pobedio Đerdap.
Sjajan meč, sa mnoštvom preokreta i uzbuđenja i čitavih pet setova viđen je u Ljigu. Slavila je Vojvodina, dok je Spartaku pripao bod, veoma važan u borbi za opstanak u društvu najboljih.
Domaći su mnogo bolje počeli, ali su se Novosađani koliko-toliko držali u igri do drugog tehničkog tajm-auta (16:13). Ipak, do kraja seta osvojili su svega još pet poena sa 25:18. Nije Salatić tada menjao, verovao je u svoje momke i ispostavilo se da je bio u pravu. Novosađani su bili na daleko višem nivou u drugom periodu, a istakao se Čedomir Stanković, koji je meč završio sa deset blokova Vojvodina je imala dva poena viška sredinom ovog perioda (16:14), ali je u završnici odigrala fenomenalno, Spartak je stigao da osvoji još samo jedan poen za 25:15. Potom su usledila tri veoma uzbudljiva seta, svaki na razliku. U trećem je uglavnom blagu prednost imala Vojvodina, ali je Spartak uz nešto bolji servis u tim momentima ipak preokrenuo (21:20). Ne zadugo, Novosađani su još jednom uzvratili i dobili taj period sa 27:25. Umalo da od gotovog Ljižani u četvrtom periodu naprave veresiju. Vodio je Spartak sa 16:11, potom i sa 21:15, ali su se na kraju kockali i obezbedili bod i taj-brek sa 25:23. A u odlučujućem periodu gosti su mnogo bolje krenuli (5:1), a potom su uspeli da izdrže žestok nalet domaćih za ipak zaslužen trijumf sa 17:15. Spartak (Ljig) - Vojvodina NS seme 2:3 (25:18, 15:25, 25:27, 25:23, 15:17) Spartak: Majcan, Gajević, Gajić, Pajić 12, Kostić 4, Zindović 24, Turanjanin 8, Smiljanić (libero), Milosavljević, Karišik 10, Radosavljević, Poznić 21. Trener: Bogdan Veličković. Vojvodina: Čubrilo 8, Martinović, Č. Stanković 13, Strugar 3, Roljić 17, Veselinović 9, Vrban 3, Petković, Brzaković, Boškočević, Luburić 27, Kapur (libero). Trener: Nikola Salatić. Nije bilo lako Mladom radniku u duelu protiv Đerdapa. Bili su Požarevljani u seriji loših rezultata, vezali su četiri poraza i sa lagodne četvrte pozicije za mesec dana bili su u grupi timova koja se bori da izbegne deveto mesto i plej-aut. Uz sve to, u goste im je dolazio rival iz Kladova, ekipa koja igra sjajno ove sezone, najprijatnije je iznenađenje šampionata, a ujedno je u prvom delu relativno lako osvojila sva tri boda u međusobnom duelu. Zbog svega navedenog Đerdap je bio blagi favorit i to su gosti iskoristili na najbolji mogući način. Posle prvog nesrećno izgubljenog seta zaigrali su Kladovčani daleko bolje, pa su vrlo lako došli do izjednačenja, a potom se i njima sreća osmehnula u neizvesnom trećem periodu sa 28:26. Bili su tada Požarevljani u još težoj poziciji, ali je smogla snage ekipa trenera Dragana Bonića da se vrati u meč, na kraju i da čak potpuno preokrene i osvoji velika dva boda koja su ih vratila u gornju polovinu tabele. U pobedničkom timu bolji od ostalih bili su Tomo Micić sa 23 poena, iskusni Davor Brčić je nanizao 18, Pešut 13, a Stojsavljević 12. Sa druge strane, ponovo je najefikasniji bio Dragan Svetozarević (27), a sjajnu partiju prikazao je i Petar Krsmanović koji je stao na 23 poena, od čega čak devet iz bloka. Mladi radnik - Đerdap 3:2 (25:23, 17:25, 26:28, 25:20, 15:8) Mladi radnik: Stojsavljević 13,Munćan 9, Šljivančanin, Pešut 12, Bulić 1, Brčić 18, Jevtić, Peković (libero), Petrović 1, Micić 23, N. Matijašević 2, M. Matijašević 2. Trener: Dragan Bonić. Đerdap: Škundrić (libero), Adamović 2, Ivković 2, Basta 11, Mirosavljević 6, Krsmanović 23, Tomić, Juhas, Pantić, Svetozarević 27, Antić, Opačić. Trener: Milan Tošić.
