> Izvor: B92
> Datum: sreda 29.08.2012.  
> Rubrika: sport_odbojka
> Naslov: Umro selektor odbojkašica Rusije
> Članak:

Selektor ženske odbojkaške reprezentacije Rusije Sergej Ovčinjikov umro je u 42. godini, saopštio je Odbojkaški savez Rusije.
Ovčinjikov je umro u trening kampu u Hrvatskoj, gde su se odbojkašice Dinama iz Moskve, koje je takođe vodio, spremale za novu sezonu.
U saopštenjima OS Rusije i Dinama se ne navodi uzrok smrti trenera.
"Nemamo precizne informacije, ali možemo da potvrdimo da je Ovčinikov preminuo. Čelnici kluba su me obavestili telefonom. Uskoro ćemo znati detalje", rekao je generalni direktor Odbojkaškog saveza Rusije Aleksandar Jaremenko. Međutim, prema pisanju hrvatskih medija, Ovčinjikova su u Poreču obešenog pronašli radnici hotela u kojem je odseo. Prijatelj Ovčinjikova, Vladimir Kuzjutkin, koji je od 2009. do 2011. godine radio sa njim u reprezentaciji Rusije rekao je da je trener izvršio samoubistvo. "Sergej je izvršio samoubistvo. To je, naravno, velika glupost što je učinio i ja žalim. Niko ništa nije ružno rekao za njega posle Igara u Londonu, tamo jeste bio neuspeh, ali dodjavola s tim. Ne znam kako nije uspeo da izdrži", rekao je Vladimir Kuzjutkin Ruskoj službi novosti. Ovčinjikov je vodio ruske odbojkašice na Olimpijskim igarma u Londonu, gde su poražene od Brazila u četvrtfinalu, iako su smatrane za jedne od favorita za zlatnu medalju.
