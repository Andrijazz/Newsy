> Izvor: B92
> Datum: četvrtak 25.10.2012.  
> Rubrika: sport_odbojka
> Naslov: LŠ: Zvezda izgubila od Trentina
> Članak:

Odbojkaši Crvene zvezde izgubili su na gostovanju Trentinu u prvom kolu grupe C Lige šampiona sa 3:0.
Četvorostruki svetski šampion je do trijumfa došao posle jednog sata i 18 minuta igre, sa 25:18, 25:17 i 25:20 po setovima.
Premijera ’crveno-belih’, posle četvorogodišnje pauze, u elitnom klupskom takmičenju, nije mogla da bude teža, ali aktuelni prvaci Srbije nisu razočarali na gostovanju Trentinu, četvorostrukom šampionu sveta i višestrukom osvajaču Serije A.
Italijanski tim je bio apsolutni favorit u tom meču i tu ulogu je opravdao, ali je morao dobro da se potrudi ne bi li protiv srpskog predstavnika osvojio bodove. Na samom početku meča, igrači Zvezde su pružili odličan otpor domaćinu, pošto se vodila izjednačena borba sve do drugog tehničkog tajm-auta. Tada su Italijanu uspeli da se odvoje i osvoje set sa 25:18. U drugom setu, Trentino je preuzeo kontrolu nad susretom i osvojio ga je sa 25:17, da bi 'crveno-beli' svoju najbolju igru pokazali u trećem setu, kada su osvojili 20 poena, ali nisu mogli da produže meč. Izabranici trenera Duška Nikolića pružili su kvalitetan otpor daleko iskusnijem rivalu, naročito u trećoj deonici. Ipak, Trentino nije dozvolio iznenađenje, odnosno gostima iz Beograda da osvoje set ili bod. Najbolji u timu Zvezde bio je Dušan Petković sa 13 poena, dok je jedan manje imao Filip Stoilović. Trentino je do trijumfa predvodio Osmani Huantorena sa 20 poena. Odbojkaši Crvene zvezde igraće drugi meč u Grupi C u utorak, 30. oktobra, protiv poljskog Keđeržina koji je u prvoj utakmici savladao francuski Tur, 3:0 (26:24, 25:19, 25:16).
