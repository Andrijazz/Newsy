> Izvor: B92
> Datum: četvrtak 29.08.2013.  
> Rubrika: sport_odbojka
> Naslov: Brakočevićeva: Možemo sa najboljima
> Članak:

Korektor ženske odbojkaške reprezentacije Srbije Jovana Brakočević istakla je da je naš tim odigrao svoju najbolju utakmicu ove godine u pobedi nad SAD.
Evropske šampionke su slavile protiv Amerikanki sa 3:1 u drugom kolu završnog turnira Gran Prija u Saporou. U prvom kolu izabranice Zorana Terzića poražene su sa 3:1 od Kine.
"U prvu utakmicu smo ušle poprilično stegnuto i sve stvari koje obično radimo dosta dobro nismo uspele da odradimo na dobrom nivou, pa su Kineskinje osvajale lake poene. Drago mi je što smo uspele da se vratimo, ovo nam je najbolja utakmica ove sezone. To je pokazatelj da dobro radimo, da imamo veliki potencijal i da možemo da se nosimo i sa najboljim reprezentacijama na svetu. Nadam se da ćemo nastaviti u ovom ritmu", rekla je Brakočevićeva. Sa Brakočevićevom se složila i Maja Ognjenović. "Odigrale smo dobru utakmicu, bilo je teško vratiti se posle poraza od Kine, iako je i Amerika izgubila od Brazila, znale smo da neće lako dozvoliti dva poraza zaredom. Sa istim ciljem smo i mi ušle u utakmicu, mislim da smo znatno bolje odigrale na servisu. U svim ostalim elementima igrale smo bolje nego protiv Kine i to je rezultirale dobrim rezultatom", naglasila je Ognjenovićeva. Naredni meč evropske šampionke očekuje u petak od 12.10, a protivnik će im biti Japan. "Uvek igraju isto, sve im se svodi na odbranu i čekanje greške protivnika. Sigurno da će napadati, ali kad bude loš prijem ili teška odbrana, to je naša šansa da napadamo i budemo ti koji određuju tok igre", istakla je Brakočevićeva.
