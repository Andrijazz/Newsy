> Izvor: B92
> Datum: četvrtak 31.05.2012.  
> Rubrika: sport_odbojka
> Naslov: Kolaković: "Nemamo pravo na kiks"
> Članak:

Selektor odbojkaša Srbije Igor Kolaković rekao je da ekipa nema pravo na grešku na olimpijskom kvalifikacionom turniru i najavio da će svaki meč igrati na nož.
"Mi nemamo drugi izbor, želimo na Olimpijske igre. Svaki meč moramo da igramo na nož i da pobeđujemo. Samo pobede u nizu nam omogućavaju plasman u London. Nema nikakve računice, jednostavno, nemamo prava na kiks", rekao je Kolaković.
Selekcija Srbije u petak u prvom meču kvalifikacionog turnira igra protiv Japana. "Japan igra totalno atipično. Imaćemo nakon toga i mečeve sa Kinom i Južnom Korejom. Miran sam, jer su svi igrači zdravi i u dobrom ritmu. Svesni smo šta nas čeka i za koji cilj se spremamo", istakao je Kolaković. On je dodao da je za predstojeći turnir odabrao 12 trenutno najspremnijih igrača. "Utakmice sa azijskim ekipama uvek su specifične zbog njihovog visokog morala. One uvek teže da se na pravi način suprotstave ekipama iz svetskog vrha. Dešavalo se i da ranije izgubimo od njih. Moramo da budemo strpljivi, šanse su svakako na našoj strani", zaključio je Kolaković. Utakmica Srbija - Japan igra se u petak od 12.05 po srednjoevropskom vremenu. Plasman na OI izboriće pobednik turnira i najbolje plasirani tim iz Azije. Ukoliko pobednik turnira bude azijski tim, na OI će se plasirati i druga najbolje plasirana ekipa sa ovog kontinenta.
