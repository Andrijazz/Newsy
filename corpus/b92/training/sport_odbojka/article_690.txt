> Izvor: B92
> Datum: nedelja 30.06.2013.  
> Rubrika: sport_odbojka
> Naslov: SP: Juniorke sedme u Brnu
> Članak:

Ženska juniorska odbojkaška reprezentacija Srbije zauzela je sedmo mesto na Svetskom prvenstvu u Brnu, pobedom nad Dominikanskom republikom.
Naš tim je do pobede u borbi za sedmo mesto na svetu došao sa 3:0, po setovima 25:22, 25:10 i 25:21, posle 68 minuta igre.
Juniorke Srbije su zauzele sedmo mesto na Svetskom prvenstvu u Češkoj. Učešće su završile maksimalnom pobedom protiv Dominikanske republike, u meču u kojem su izabranice Ratka Pavličevića pokazale da su kvalitetniji rival.
Takođe, vredno je napomenuti da je Srbija i na ovom Svetskom prvenstvu, baš kao i pre dve godine u Peruu, bila u grupi sa finalistima Svetskog prvenstva. Ove godine sa Kinom i Japanom, a pre dve godine sa Italijom i Brazilom. Početak utakmice obeležila je izjednačena borba do rezultata 10:10. Tada je Srbija sa tri uzastopna poena stigla do 13:10, pa zatim i 17:13 i 20:16. Vodila je Srbija sa 23:20, ali su Dominikanke smanjile na 23:22, a Srbija odgovorila sa dva vezana poena za konačnih 25:22, za vođstvo od 1:0 u setovima. Srbija je silovito počela drugi set i povela sa 5:1, pa 8:2 i 16:5, koliko je bilo na tehničkim tajm-autima. U finišu, Srbija je vodila sa 19:6 i 23:9, a set je okončala sa 25:10 za vođstvo od 2:0 u setovima. Dominkanska republika je na početku trećeg seta povela sa 6:1, da bi Srbija fantastičnom serijom od 6:0 preokrenula rezultat i povela sa 7:6, a zatim i sa 15:12. Uzvratile su Dominikanke i sa četiri uzastopna poena preokrenule rezultat, pa su na drugom tehničkom tajm-autu vodile sa 16:15. Vodila je Dominikanska republika zatim sa 21:19, a onda je Srbija, na servis Mirkovićeve, uz dva asa, serijom 6:0 okončala set i meč sa 25:21.
