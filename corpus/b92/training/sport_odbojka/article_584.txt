> Izvor: B92
> Datum: subota 13.04.2013.  
> Rubrika: sport_odbojka
> Naslov: EP: Poraz kadeta na startu
> Članak:

Muška kadetska odbojkaška reprezentacija poražena je na startu Evropskog prvenstva koje se igra u našoj zemlji i Bosni i Hercegovini.
Srbija je u poslednjem meču prvog kola grupe B u Šumicama poražena od Finske sa 3:1, po setovima 24:26, 25:20, 27:25 i 26:24, posle 120 minuta igre.
Utakmicu u dvorani Šumice posmatralo je 240 gledalaca, a sudili su Maćej Tvardovski iz Poljske i Monika Ujhazi iz Mađarske.
U prvom setu Srbija je bila u prednosti, da bi Finska u finišu uspela da izjedanči, ali su izabranici Milana Đuričića uspeli da taj deo igre reše u svoju korist i povedu sa 1:0. U drugom setu, Finska je od početka bila u vođstvu, koje je uspešno sačuvala do kraja za izjednačenje na 1:1. Treći i četvrti set su završeni na razliku i u oba seta Finska je bila smirenija u presudnim momentima. Prethodno su u okviru prvog kola grupe B pobede zabeležile Rusija i Francuska. Rusija je sa 3:0 pobedila Tursku, dok je Francuska bila bolja od Bugarske. Takmičenje u grupi A počinje u subotu. Srpski kadeti u drugom kolu, u subotu od 20 časova, igraju sa Francuskom.
