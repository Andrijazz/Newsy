> Izvor: B92
> Datum: petak 15.06.2012.  
> Rubrika: sport_odbojka
> Naslov: Terzić: Pobeda uprkos lošoj igri
> Članak:

Selektor srpskih odbojkašica Zoran Terzić rekao je da njegov tim nije uradio neke stvari kako treba jer je mislila da će im Argentina prepustiti meč bez borbe.
Srbija je savladala Argentinu sa 3:1 u setovima na startu Gran prija u Beogradu.
"Uzeli smo 11 poena više, a Argentina je napravila 11 grešaka više i to razlog naše pobede, ali neke stvari definitivno nismo uradili kako treba, a to je posledica velike dekoncentracije jer smo mislili da će protivnik nama prepustiti pobedu bez velike borbe", rekao je Terzić.
Terzić je dodao da nije lako pobedjivati na takmičenju na kojem su neke od najboljih reprezentacija sveta. "Odbojka se ne igra samo u Srbiji i nije lako pobedjivati, pogotovo u ovakvom takmičenju gde su najbolje reprezentacije sveta. Ne možemo biti zadovoljni igrom, ali je Argentina odigrala bolje nego na prvom turniru Gran prija", istakao je Terzić. Tehničar reprezentacije Srbije Maja Ognjenović kazala je da je Argentina odigrala mnogo bolje nego što su ona i njene saigračice očekivale. "Nismo počele maksimalno koncentrisano i igra nam je bila daleko lošija nego što možemo, ali nam je drago što smo uspele da se vratimo u meč. Argentina je igrala izvan svojih mogućnosti i mnogo bolje nego što smo očekivale", kazala je Ognjenovićeva. Selektor Argentine Orasio Bastit rekao je da će njegova reprezentacija izvući dosta pozitivnih stvari iz meča sa Srbijom. "Nekada se pobedi, nekada izgubi, ali se iz svakog meča može izvući dosta pozitivnih stvari. Srbija je odlično igrala u napadu i dobro blokirala. Nama je falilo u završnici setova gde nismo odigrali kako treba što je Srbija znala da iskoristi", rekao je Bastit. Kapiten Argentine Emilče Sosa kazala je da je zadovoljna kako je njena ekipa odigrala protiv Srbije. "Odigrale smo veoma dobar meč. Ove utakmice nam znače za iskustvo i drago mi je što smo u nekim trenucima bili u egalu sa tako jakom reprezentacijom kao što je Srbija i iskoristićemo utakmice na ovom turniru da gradimo našu igru i stičemo iskustvo", kazala je Sosa. Srbija će se u drugom kolu Grupe H sastati u hali Pionir sa Kubom sutra u 17.20, dok će Argentina igrati protiv Turske od 20.20.
