> Izvor: B92
> Datum: utorak 12.03.2013.  
> Rubrika: sport_odbojka
> Naslov: WL: Spartak prvi polufinalista
> Članak:

Odbojkašice NIS Spartaka prve su polufinalistkinje Wiener Städtische lige, pošto su i u drugom meču slavile protiv Dinama.
Posle trijumfa u Subotici, Spartak je pobedio Dinamo u Pančevu sa 3:2, i ekspresno obezbedio plasman među četiri najbolja tima.
Pančevke su pružile veliki otpor odbojkašicama Spartaka, a tokom većeg dela susreta bile su bolji rival. Ipak, nisu imale dovoljno nerava da izdrže do kraja i izbore majstoricu.
Subotičanke su lako došle do vođstva od 2:0 u setovima, ali su se potom opustile i domaće igračice su uspele to da kazne. Prvo su smanjile prednost, a zatim i izjednačile. Sjajnim potezima razgalile su oko 300 ljubitelja odbojke u Pančevu i nagovestile preokret. Ipak, kada je to bilo najpotrebnije, u petom setu, Spartak je dokazao da je jedan od najozbiljnijih kandidata za osvajanje titule. Dinamo - NIS Spartak 2:3 (18:25, 23:25, 25:14, 25:17, 8:15) Dinamo: Ašćerić 5, Sekulić 27, Bezarević 14, Sredić 15, Simić 5, Milovanović 4, Petrov (libero), Cvijović 4, Kovačić, Nićiforović, Kojić, Vladisavljev (libero). Trener: Aleksandar Vladisavljev. NIS Spartak: Raonić 6, Trnić 8, Cvetićanin 9, Helić 18, Medić 8, Oluić 13, Memišević (libero), Vujčin 1, Antanasijević, T. Matić 2, D. Matić (libero), Radakov. Trener: Damir Petković. Ostali drugi mečevi četvrtfinala plej-ofa igraju se u sredu, a tada se sastaju Kolubara i Crvena zvezda, Železničar i Vizura, odnosno TENT i Jedinstvo. Prednost posle prvih mečeva imaju Crvena zvezda, Vizura i Jedinstvo.
