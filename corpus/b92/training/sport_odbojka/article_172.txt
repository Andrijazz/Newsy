> Izvor: B92
> Datum: subota 19.05.2012.  
> Rubrika: sport_odbojka
> Naslov: SL: "Orlovi" nadigrali Kubu
> Članak:

Odbojkaška reprezentacija Srbije ostvarila je pobedu u drugom meču prvog vikenda grupe A Svetske lige u japanskom Hamamacuu.
"Orlovi" su drugog dana takmičenja savladali selekciju Kube sa 3:1 (25:19, 20:25, 27:25, 27:25).
Srbija je u petak poražena od Rusije sa 3:2, a poslednjeg dana turnira igra protiv domaćina Japana u nedelju ujutru (06.00h).
Prva dva seta bili su kao preslikani. Reprezentacija koja je na početku sticala rezultatsku prednost, održavala ju je do kraja pa je otuda prvi set pripao Srbiji, a drugi Kubi. Preostala dva seta, medjutim, obilovala su preokretima i veoma dramatičnim završnicama. Činjenica da su oba rešena na razliku, najbolja je ilustracija neizvesnosti u njima. Više sreće, ali i znanja, imali su izabranici Igora Kolakovića koji su do vodjstva 2:1 došli tek posle 4. set lopte, da bi do konačnog uspeha stigli tako što su iskoristili drugu meč loptu. Poslednju utakmicu na prvom ovogodišnjem turniru Svetske lige srpski odbojkaši igraju sutra od 06,00 h po našem vremenu protiv reprezentacije Japana. Srbija: N. Kovačević (16), Janić (1), Petković (1), Terzić, Stanković (12), Nikić (14), Mitić, Rašić, Atanasijević (4), Starović (14), Podraščanin (11) i Rosić. Kuba: Leon (29), Estrada, Gutijeres, Sepeda 87), Danher, Fundora, Bel (5), fijel (5), Biset (1), Mesa (11), Dijas (1) i Ernandes (19).
