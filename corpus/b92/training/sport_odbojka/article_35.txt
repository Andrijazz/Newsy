> Izvor: B92
> Datum: petak 10.02.2012.  
> Rubrika: sport_odbojka
> Naslov: WL(m): Voša sigurno do 12. pobede
> Članak:

Odbojkaši Vojvodine pobedili su Mladi radnik sa 3:1 u prvom meču 16. kola Wiener Städtische lige.
Novosađanima je to bio 12. trijumf ove sezone, dok je Mladi radnik zabeležio šesti poraz.
Vojvodina je tom pobedom ostala u trci za prvo mesto pred doigravanje, a najviše uzbuđenja u duelu sa Požarevljanima viđeno je u četvrtom setu.
Vojvodina je tada imala priliku da lako privede meč kraju, vodila je sa 2:1 i 21:16. Ipak, kad su svi pomislili da je to kraj otpora Mlado radnika, prevarili su se. Požarevljani su uspeli da najpre da priđu na poen zaostatka (21:20). U tom periodu Salatić je potrošio oba tajm-auta, ali bez vidnog rezultata. Mladi radnik je izjednačio na 23:23, a potom spasio dve vezane meč lopte Novosađana. Treću ipak nije mogao, sve je bilo gotovo posle greške kapitena Nikole Vasića za 27:25. Novosađani su dobro počeli meč, Mrdak i Ivović su bili raspoloženi, ali je blagi pad domaćih naišao u drugom setu pa su Požarevljani izjednačili. Vasić i Šulc bili su glavne poenterske snage gostujućeg sastava. Velika borba viđena je u trećem setu, ali je Vojvodina na iskustvo uspela da povede, čini se, presudnom razlikom. Vojvodina NS seme - Mladi radnik 3:1 (25:22, 20:25, 25:20, 27:25) Vojvodina NS seme: Mirosavljević 3, Veselinović 15, Gerić 12, L. Čubrilo 1, Mrdak 10, Ivović 21, Kapur (libero), N. Čubrilo 5, Vrban 3, Martinović, Stefanović, Stanković. Trener: Nikola Salatić. Mladi radnik: Duduj 5, Munćan 10, Kostić 4, Basić 17, Šulc 20, Šormaz 4, Peković (libero), Vulović, P. Petrović, Marinković 4, Šljivančanin, N. Petrović. Trener: Dragan Bonić. Većina ostalih mečeva u 16. kolu igra se u petak, a sastaju se Partizan i Jedinstvo, Radnički i Klek, i Ribnica i Crvena zvezda. Kolo u nedelju zatvaraju Železničar i Spartak.
