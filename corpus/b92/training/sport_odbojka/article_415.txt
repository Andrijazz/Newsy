> Izvor: B92
> Datum: subota 10.11.2012.  
> Rubrika: sport_odbojka
> Naslov: WSL: Zvezda i Vojvodina sigurni
> Članak:

Odigrana su tri meča petog kola Wiener Stadtische lige Srbije, a Crvena zvezda je savladala Spartak iz Subotice sa 3:1 u setovima (22:25, 25:22, 25:16, 25:12).
U ostalim mečevima Vojvodina NS seme je bio bolji od Spartaka iz Ljiga sa 3:0, dok je Radnički pobedio kraljevačku Ribnicu sa 3:1.
Preostali mečevi petog kola igraju se u subotu, prvo se igra duel začelja tabele, u kojem Železničar igra protiv poslednjeplasiranog Partizana Termoelektro. Kolo zatvara meč Đerdap - Mladi Radnik.
Posle 113 minuta igre odbojkaši Crvene zvezde upisali su i petu ovosezonsku pobedu vrednu tri boda. Ipak, do celog plena u meču protiv subotičkog Spartaka, domaćin je stigao posle dosta muke, jer je razigrani gost vodio 1:0 i imao inicijativu sve do rezultata 18:18 u drugom setu. Zvezdina igra u završnici drugog perioda, ipak bila je prelomna. "Golubovi" su silovito krenuli i iskoristili opuštanje crveno-belih, pa je do rezultata 21:13, trener Beograđana načinio dve izmene (Milutinović umesto Okolića i Perić umesto Koprivice). Do kraja ovog seta Zvezda je uspela da smanji prednost, ali su sa druge strane mreže dovoljno skoncentrisani bili Kuburović i Medić pa su plavi zasluženo stigli do vođstva. U drugom setu poveo je Spartak 8:6, a do rezultata 18:18 bio potpuno u egalu sa još uvek nedovoljno kvalitetnim šampionom. U završnici ovog perioda Petković je dodao gas i uz mirnoću Mitića i libera Vujića ipak stigao do izjednačenja. Treći i četvrti set protekao je u apsolutnoj dominaciji Crvene zvezde koja se konačno uozbiljila i potvrdila kvalitet u odnosu na veoma dobru ekipu iz Subotice. U ovom susretu žuti a potom i crvenu karton zaradio je trener gostujućeg tima Goran Ilić. Najefikasniji kod domaćina bili su Dušan Petković sa 22 i Nemanja Jakovljević sa 13 poena. Kod gostiju najviše poena postigao je Medić, 20, dok je Kecman postigao 11. Vojvodina je u četvrtak uspela da dođe do druge ovosezonske pobede protiv Spartaka iz Ljiga, i trenutno zauzima četvrto mesto na tabeli sa devet bodova, dve pobede i tri poraza. S druge strane, Spartak ima isti odnos pobeda i poraza, ali lošiji skor osvojenih i izgubljenih setova, i zato zauzima šesto mesto sa šest bodova. Najbolji kod domaćina bio je Mrdak sa 18 poena, dok je kod gostiju Poznić postigao devet. U šumadijskom derbiju Radnički je odigrao najbolju partiju ove sezone i potpuno zasluženo slavio pobedu vrednu tri boda protiv Ribnice. U Kragujevcu su viđena uzbudljiva prva dva seta, a potom sasvim drugačija naredna dva. Posle ove pobede Radnički ima tri pobede i dva poraza, i sa devet osvojenih bodova nalazi se na trećem mestu, dok je Ribnica sedma sa dve pobede i tri poraza, uz pet osvojenih bodova. U ekipi Radničkog najefikasniji bili su Stevanović sa 16, i Ćirović sa 15 poena, dok je u ekipi Ribnice Januzović postigao 13, a Radević 12 poena. Wiener Stadtische liga, peto kolo: četvrtak: Vojvodina NS seme - Spartak Ljig 3:0 (25:19, 25:13, 25:18) petak: Radnički - Ribnica 3:1 (25:19, 21:25, 25:15, 25:9) Crvena zvezda - Spartak Subotica 3:1 (22:25, 25:22, 25:16, 25:12) subota: 17.00 Železničar - Partizan Termoelektro, SD "Radnički" 17.30 Đerdap - Mladi Radnik, SH "Jezero" Tabela: 1. Crvena Zvezda 5 5 0 15:3 15 2. Đerdap 5 5 0 15:3 15 3. Radnički 5 3 2 12:9 9 4. Vojvodina NS seme 5 2 3 12:9 9 5. Mladi Radnik 5 3 2 10:8 8 6. Spartak Ljig 5 2 3 6:10 6 7. Ribnica 5 2 3 9:12 5 8. Spartak (SU) 5 2 3 8:12 5 9. Partizan Termoelektro 5 1 4 4:12 3 10. Železničar 5 0 5 2:15 0
