> Izvor: B92
> Datum: sreda 3.10.2012.  
> Rubrika: sport_odbojka
> Naslov: Šandongu „Gigin memorijal“
> Članak:

Odbojkaši Šandonga iz Kine, koji sa klupe predvodi Dejan Brđović, pobednik je šestog međunarodnog “Memorijala Aleksandar Gigović Giga”.
Taj turnir tradicionalno organizuje Radnički iz Kragujevca u znak sećanja na tragično preminulog Aleksandra Gigovića.
Šandong je u finalu, u dvorani „Jezero“ u Kragujevcu savladao Ribnicu iz Kraljeva, sa 3:2, po setovima 10:25, 31:29, 21:25, 25:19 i 15:11, posle 116 minuta igre.
Nebojša Gigović, otac Aleksandra Gigovića, predao je Đijanveiju Songu nagradu za najboljeg primača Memorijala. Obren Ćetković, predsednik OK Radnički, predao je pobednički pehar Runming Liju, kapitenu Šandonga. U utakmici za treće mesto, Crvena zvezda je pobedila domaćina turnira Radnički sa 3:0, po setovima 25:22, 26:24 i 25:18, posle 82 minuta igre.
