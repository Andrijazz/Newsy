> Izvor: B92
> Datum: utorak 23.10.2012.  
> Rubrika: sport_odbojka
> Naslov: LŠ: Zvezda pala u taj-brejku
> Članak:

Odbojkašice Crvene zvezde poražene su na startu takmičenja u Ligi šampiona od Lokomotive iz Bakua u pet setova.
Posle velike drame i dva preokreta crveno bele su izgubile rezultatom 14:25, 27:25, 25:23, 25:27, 15:11, posle dva sata i 6 minuta igre.
U grupi F igraju još moskovski Dinamo i Mušina iz Poljske, čiji duel u ruskom glavnom gradu je zakazan za sredu.
U prvom setu azerbejdžanski tim je potpuno dominirao, pa je za samo 20 minuta stigao do 25:14. Drugi set je bio vrlo dramatičan, a Beograđanke su zahvaljujući boljim nervima u završnici dobile na razliku - 27:25, posle 32 minuta. Posle izjednačenog početka trećeg seta Zvezda se odlepila na plus 5. U jednom trenutku crveno-bele su vodile 20:13, ali je u finišu bilo dramatično. Ipak Zvezda je dobila 25:23, ponovo posle 32 minuta. U četvrtom setu od samog starta je vodio azerbejdžanski tim. Lokomotiva je uspela da na sredini seta stigne do plus osam i na tome je ostala do kraja - 25:17. Drama je viđena u taj-brejku, u kojem su Azerbejdžanke vodile od samog početka, u jednom trenutku i sa tri poena razlike (9:6), ali je Zvezda stigla do 11:11. Međutim, do kraja gošće su osvojile sva četiri poena i zabeležile pobedu, ali je crveno-belima pripao vredan bod. U drugom kolu Zvezda putuje u Poljsku. Utakmica Bank BPS Fakro Mušina - Crvena zvezda odigraće se u sredu, 31. oktobra od 18 časova u dvorani Mušina.
