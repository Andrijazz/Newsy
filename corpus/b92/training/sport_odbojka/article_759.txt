> Izvor: B92
> Datum: nedelja 1.09.2013.  
> Rubrika: sport_odbojka
> Naslov: Terzić: Ovo nije poslednja medalja
> Članak:

Selektor srpskih odbojkašica Zoran Terzić rekao je da je osvajanjem bronzane medalje na Gran Priju u Japanu napravljen veliki uspeh.
Terzić je, takođe, izrazio nadu da će njegove izabranice pođednako dobre biti i na predstojećem Evropskom prvenstvu u Švajcarskoj i Nemačkoj.
Srpske odbojkašice su u poslednjem kolu završnog turnira Gran prija pobedile Italiju sa 3:2, posle jednog sata i 46 minuta igre
"Pobeda nad Italijom je uvek važna i slatka, a posebno kad donosi medalju na važnom takmičenju kao što je Gran pri. Čestitam devojkama, stručnom štabu i savezu, ovo je veliki uspeh za srpsku odbojku i nadam se da neće biti poslednja medalja za nas ove godine", rekao je Terzić. Srbija je dekocentrisano ušla u meč, što je protivnik iskorstio i poveo sa 1:0 i 2:1, ali Terzićeve izabranice su uspele da izjednače i posle dosta muke ostvare minimalnu pobedu. "Nismo se najbolje snašle, prolazile su nam lopte koje smo mogle da hvatamo. Drago mi je da smo uspele da savladamo početnu nervozu, jer ova generacija se maksimalno trudila i zaslužuje medalju", rekla je Jovana Brakočević, koja je sa 26 poena, uz Brankicu Mihajlović, bila najefikasnija u srpskom timu. Kapiten Maja Ognjenović rekla je da je nacionalni tim pokazao pravo lice u finišu utakmice kada je bilo poznato da će osvojiti medalju. "Pobedili smo Italijanke koja su evropska ekipa. Ovaj trijumf, kakav god da je, daje nam podstrek i motiv da pružimo još bolje partije na prvenstvu Evrope", istakla je Ognjenovićeva. Srednji bloker reprezentacije Nataša Krsmanović smatra da Srbija nije pružila maksimum na tom takmičenju i da može mnogo bolje na Evropskom prvenstvu. "Mislim da ovo nije realan rezultat, možemo da ih pobedimo sa 3:0 ako odigramo kako znamo i umemo, ali pobedi se u zube ne gleda. Srećna sam zbog trećeg mesta, još jedne medalje i sa dosta samopuzdanja odlazimo na Evropsko prvenstvo. Nadam se medalji", poručila je Krsmanovićeva. Reprezentaciji Srbije je za osvojeno treće mesto na Gran priju pripala nagrada od 75.000 dolara, a nove obaveze imaće već od petka, kada počinje Evropsko prvenstvo u Švajcarskoj i Nemačkoj.
