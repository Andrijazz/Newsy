> Izvor: B92
> Datum: petak 29.06.2012.  
> Rubrika: sport_odbojka
> Naslov: Kolaković: Najsigurnija igra
> Članak:

Selektor muške odbojkaške reprezentacije Srbije Igor Kolaković izjavio je da je njegov tim protiv Japana prikazao najsigurniju igru ove sezone u Svetskoj ligi.
"Ovo je naša najsigurnija igra u ovogodišnjoj Svetskoj ligi i najubedljivija pobeda."
"Dobijali smo mečeve sa 3:0, ali večeras smo svakog sekunda delovali sigurno i stabilno kao ekipa. Izuzetno sam zadovoljan izdanjem dizača Mihajla Mitića, nisam očekivao da tako odigra", rekao je Kolaković.
Srpski odbojkaši u subotu od 20 sati u poslednjem meču ovosezonske Svetske lige igraju protiv selekcije Rusije. "Biće intersantno. Rusi dolaze u kompletnom sastavu, koji će igrati na Olimpijskim igrama i to je praktično borba za drugo mesto na tabeli. Nadam se pozitivnom ambijentu, da će doći više ljudi, jer ovo je za nas poslednja utakmica u Svetskoj ligi i bilo bi lepo da je završimo pobedom", poručio je Kolaković. Kapiten Srbije Bojan Janić posebno je pohvalio mlade saigrače u timu. "Najbitnije je da mlada ekipa kao što smo mi nauči da igra rutinski kada je favorit. Protiv Japana nismo imali puno padova u igri. Svaka čast, momci igraju kao da imaju deset sezona iza sebe i srećni smo zbog pobede", rekao je Janić.
