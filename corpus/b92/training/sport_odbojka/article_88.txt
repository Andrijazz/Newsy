> Izvor: B92
> Datum: subota 31.03.2012.  
> Rubrika: sport_odbojka
> Naslov: Miljković: Ovo je definitivno kraj
> Članak:

Dosadašnji kapiten srpskih odbojkaša Ivan Miljković potvrdio je da se oprostio od plavog dresa, prenosi “Sport”.
Miljković se nije našao na spisku selektora Igora Kolakovića za ovogodišnje izdanje Svetske lige i kvalifikacije za Olimpijske igre, ali niko nije pomislio da je on završio sa reprezentacijom.
"Trenutno su mi prioritet neke privatne stvari i to mi je ispred reprezentativnih akcija. I to ne samo prve dve koje slede, Svetska liga i kvalifikacije za Olimpijske igre u Londonu. Ovo je definitivan kraj. Utakmica i poslednji poen koji sam napravio na Svetskom kupu u Japanu, protiv Amerikanaca, bio je i poslednji u reprezentativnom dresu", rekao je Miljković za "Sport". Iako ga nema na spisku za prve akcije našeg tima ove godine, mislilo se da postoji mogućnost da Miljković zaigra u Londonu ako se izbori plasman.
"Nema šanse. Bilo bi nekorektno da neko od mladih igra na dva takmičenja obezbedi odlazak u London, pa da mu ja kasnije uzmem mesto. Ovo je moja konačna odluka", naglasio je Miljković. Miljković je još davno rekao da će se povući tiho, a upravo se to i desilo, a za mnoge je ta odluka došla kao grom iz vedra neba. "Jednom je do toga moralo doći i, to svi znaju. Sebe sam uvek maksimalno davao državnom timu i znam da mi niko ništa ne zamera. Bilo je lepo sve vreme, takmičenja, medalja, došlo je vreme da se pozdravimo", istakao je Miljković.
