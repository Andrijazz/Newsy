> Izvor: B92
> Datum: utorak 27.08.2013.  
> Rubrika: sport_odbojka
> Naslov: Srbija na Italiju u osmini finala
> Članak:

Muška juniorska reprezentacija Srbije igraće protiv selekcije Italije u osmini finala Svetskog odbojkaškog prvenstva u Turskoj.
Izabranici selektora Siniše Reljića su za protivnika dobili Italiju, aktuelnog prvaka Evrope, iako su takmičenje u grupi C završili na prvom mestu.
"Italija nije najlošiji rival, grupa sa kojom smo se ukrstili bila je izuzetno teška i nijanse su odlučivale. Poznajemo rivala, igrali smo sa njima, znaju da igraju na rezultat. Mi smo do sada na šampionatu pokazali promenljive partije, što ne bi smelo da se dešava. Očekujem da momci budu svesni faze takmičenja koja sledi i da će sa više koncentracije i motiva ući u meč", rekao je Reljić. Ukoliko savladaju Italijane, juniori Srbije igraće u četvrtfinalu protiv pobednika meča Argentina - Kina. U ostalim utakmicama osmine finala sastaju se: SAD - Brazil, Rusija - Tunis, Francuska - Kanada, Iran - Egipat, Indija - Japan i Turska - Meksiko. Utakmica Srbija - Italija igra se u sredu od 12.30 sati po našem vremenu.
