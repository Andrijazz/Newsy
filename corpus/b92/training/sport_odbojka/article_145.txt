> Izvor: B92
> Datum: ponedeljak 7.05.2012.  
> Rubrika: sport_odbojka
> Naslov: Odbojkaši na Bugare u sredu (18.30)
> Članak:

Evropska odbojkaška konfederacija saopštila je da su promenjeni termini odigravanja utakmica drugog dana turnira kvalifikacija za OI u Sofiji.
Po novoj satnici, Srbija i Bugarska će svoj meč odigrati u sredu, 9. maja, od 18,30 po našem vremenu.
Srbija će u A grupi kontinentalnih kvalifikacija za OI 2012. igrati sa Bugarskom, Španijom i Slovenijom, dok će u B grupi igrati Italija, Nemačka, Finska i Slovačka. Srbija će prvog dana turnira biti slobodna, a prvi meč će odigrati protiv Bugarske.
Drugu utakmicu Srbija će odgirati u četvrtak, 10. maja protiv Španije od 16,30 časova po našem vremenu. Poslednji rival Srbiji u A grupi biće Slovenija, u petak, 11. maja od 13,30 časova. Plasman na Olimpijske igre u Londonu izboriće samo pobednik turnira. Na turniru u Sofiji sudiće: Gert Blajert iz Belgije, Pjotr Dudek iz Poljske, Žil Gop iz Francuske, Epaminodas Gerotodoros iz Grčke, Peter Grenevegen iz Holandije, Milan Labasta iz Češke, Viktor Markov iz Rusije i Aziz Jener iz Turske. U slučaju neuspešnog nastupa u Sofiji šampioni Evrope će još jednu šansu za plasman na Igre u Londonu imati sledećeg meseca u Japanu.
