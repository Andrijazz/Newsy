> Izvor: B92
> Datum: subota 30.03.2013.  
> Rubrika: sport_odbojka
> Naslov: Kadetkinje maksimalno sa Francuskom
> Članak:

Ženska kadetska odbojkaška reprezentacija Srbije ostvarila je drugu uzastopnu pobedu na Evropskom prvenstvu u našoj zemlji i Crnoj Gori.
Srbija je u Kladovu, u drugom kolu B grupe, savladala Francusku sa 3:0, po setovima 25:15, 25:22 i 25:22, posle 78 minuta igre.
Utakmicu u dvorani Jezero posmatralo je 450 gledalaca, a sudili su Miroslav Juraček iz Slovačke i Sanja Miklošič iz Slovenije.
Tokom sva tri seta izabranice Marijane Boričić su bile kvalitetniji rival, pa je Srbija posle dva odigrana kola sa maksimalnim učinkom na čelu tabele B grupe sa istim brojem bodova kao i drugoplasirana Turska. U ostalim mečevima grupe B, Turska je došla do druge pobede, pošto je slavila protiv Rusije sa 3:1, dok je Holandija bila bolja od Nemačke istim rezultatom. U narednom kolu, u nedelju od 20 časova, naša reprezentacija igra sa Rusijom, koja je zabeležila oba poraza od početka prvenstva. U grupi A, koja se igra u Baru, pobede su u prvom kolu zabeležile Poljska, Italija i Češka. Poljska je sa 3:2 bila bolja od Slovenije, Italija je sa 3:0 slavila protiv Grčke, dok je Češka sa 3:1 pobedila Crnu Goru.
