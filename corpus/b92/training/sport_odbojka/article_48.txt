> Izvor: B92
> Datum: utorak 21.02.2012.  
> Rubrika: sport_odbojka
> Naslov: LŠ: Duel Srpkinja u Istanbulu
> Članak:

Jedan od derbija četvrtfinala Lige šampiona za odbojkašice odigraće u Istanbulu Vakifbank Telekom i francuski Kan.
Biće do pravi srpski duel u Turskoj, jer su, kao po pravilu, najveće uzdanice turske i francuske ekipe upravo odbojkašice iz Srbije, zemlje prvaka Evrope.
Turski klub, za koji igra Jelena Nikolić, dočekaće Kan, u čijim redovima su Anja Spasojević, Ana Antonijević, Milena Rašić i Amadea Duraković.
Šlag na tortu je činjenica da će prvi arbitar meča biti Dragutin Ćuk, međunarodni sudija iz Srbije, dok će drugi sudija biti Ivajlo Ivanov iz Bugarske. Vakifbank Ttelekom je aktuelni pobednik Lige šampiona, ali u klubu iz Istanbula još uvek ne razmišljaju o odbrani titule. "Naš primarni cilj je da izborimo plasman na finalni turnir. Nismo baš dobro počeli sezonu, ali u poslednje vreme igramo sve bolje. Nisam do detalja upoznata sa igrama Kana, ali pratila sam rezultate. Ako bih želela da se neko pored nas plasira na finalni turnir, onda bi to sigurno bio Kan. Igrala sam tamo i imam samo lepa iskustva. Po organizaciji kluba, Kan je veoma sličan Vakifu. Žao mi je što samo jedna ekipa može u polufinale, ali verujem da ćemo to biti mi", rekla je Nikolićeva. Nikolićeva je istakla da njenu ekipu ne očekuje uopšte lak posao, kao i da će ona i njene saigračice posebnu pažnju morati da posvete srpskim igračicama. "U svakom slučaju, na terenu će se pričati srpski. S druge strane će biti Rašićeva, Antonijevićeva i Spasojevićeva, na koje moramo obratiti posebnu pažnju. Činjenica je da Kan ima najbolje srednjake u Evropi, Ravu i Rašićevu, koje su napadački izuzetno jake. Ana Antonijević igra odlično i forsira prvi tempo, a takođe je opasna i varijanta sa napadom Spasojevićeve iz . Ono što Kan nije imao u prošlosti, dobio je dolaskom Anje Spasojević, sigurnost na prijemu i veoma brz i opasan napad. Kan odlikuje kolektivna igra i borbenost, kao i nas, ali mislim da nisu tako dobri, kao na primer Ezačibaši, koji je po imenima možda i jači od nas, a mi smo ih eliminisali u prethodnoj rundi. Naravno, u sportu nema sentimentalnosti, tako da iako ih poštujem, verujem da možemo da se nadamo plasmanu u polufinale", istakla je Nikolićeva.
U Istanbulu će u Kanu igrati tri Srpkinje, Spasojevićeva, Antonijevićeva i Rašićeva, dok će Durakovićeva zbog povrede kolena propustiti prvi duel u Turskoj. "Naš rival je pobednik Lige šampiona prošle godine i to sve govori. Jednostavno, nemaju slabog mesta u ekipi. Čini mi se da Kan baš nikada nema sreće sa žrebom, ali šta je tu je. Igramo dobro i jedni i drugi i to na sličan način. Naš princip je jasan, snažan servis i dobar blok, uz prijem koji je veoma važan, su naši osnovni kvaliteti. Naš najbolji igrač ove sezone je Milena Rašić, koja u paru sa Viktorijom Ravom čini tandem naših najboljih poentera. Ana Antonijević, koja izvanredno igra, ima poverenja u njih i to nas čini ubojitima u napadu, ali i bloku. Mislim da će biti otvoren duel, jer i mi imamo svoje šanse, a to što je sa druge strane Vakifbank je samo još veći motiv", precizirala je Spasojevićeva. O duelu protiv Jelene Nikolić, Spasojevićeva je rekla: "Jelena igra fenomenalno i bila je jedan od najbitnijih šrafova ekipe u prošlogodišnjoj Ligi šampiona, a naravno i u ovoj sezoni. Jako je bitno da je limitiramo, jer ne možemo je sprečiti da osvoji svoju kvotu poena. Ne bih o taktici, jer to je naravno, tajna, ali osnova Vakifa je Nikolić-Glinika i moramo udariti na njih kompletnim arsenalom. U principu, mislim da će odlučivati nijanse, a nadam se da ćemo mi pokazati bar malčice više od njih", naglasila je Spasojevićeva. Duel u Istanbulu igra se u četvrtak od 18 časova, dok je revanš u Kanu 1. marta od 20 časova.
