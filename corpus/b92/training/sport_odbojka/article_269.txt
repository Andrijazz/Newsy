> Izvor: B92
> Datum: subota 23.06.2012.  
> Rubrika: sport_odbojka
> Naslov: Kovačević: Ima napretka u igri
> Članak:

Trener odbojkašica Srbije Branko Kovačević rekao je da je ekipa, uprkos porazu od Tajlanda pokazala određeni napredak i da očekuje pobedu protiv Argentine.
Ženska odbojkaška reprezentacija Srbije poražena je od Tajlanda sa 3:1 u setovima, u J grupi Gran prija, to je drugi poraz izabranoca Branka Kovačevića ovog vikenda.
"Igrali smo za nijansu bolje nego u petak. Očekujem još bolju partiju u nedelju protiv Argentine, to bi trebalo da bude dovoljno za pobedu", rekao je Kovačević nakon meča.
"Ovaj meč imao je tri perioda. U prvom smo potpuno kontrolisali igru zahvaljujući servisu i prijemu. Kad smo to držali, zaustavili smo Tajland. U drugom i trećem setu se situacija potpuno preokrenula, Tajland je došao do svoje poznate brze igre. U četvtom setu odlučili su neki detalji", dodao je Kovačević. Odbojkašice Srbije izgubile su u petak od selekcije SAD u Bangkoku, a u nedelju u poslednjem kolu turnira na Tajlandu igraju protiv Argentinki. "Dobro smo otvorile meč, ali smo se opustile u nastavku i nismo se držale taktike. U četvrtom setu one su nam dobrim servisom pomerile prijem. U nedelju nas čeka poslednji meč u Bangkoku protiv Argentine, nadam se pobedi i da ćemo zadovoljne otići kući", rekla je odbojkašica Srbije Ana Bjelica. Njena koleginica Bojana Živković kaže da Srbija u većem delu utakmice nije imala odgovor na prepoznatljivu igru Tajlanda. "Na početku smo bile nadmoćnije, ali smo pale u nastavku zbog slabijeg servisa. One su igrale onako kako najbolje umeju. Nadam se pobedi protiv Argentine", poručila je Živkovićeva. Utakmica između Srbije i Argentine igra se u nedelju od 8.50 po srednjeevropskom vremenu.
