> Izvor: B92
> Datum: sreda 20.03.2013.  
> Rubrika: sport_odbojka
> Naslov: WL: Zvezda na korak od finala
> Članak:

Odbojkašice Crvene zvezde došle su na korak od plasmana u finale Wiener Städtische lige, pošto su i u drugom meču pobedile Jedinstvo.
’Crveno-bele’ su posle trijumfa u pet setova u prvom susretu, u drugom slavile mnogo lakše, sa 3:0, posle 69 minuta igre.
Čim su igračice Zvezde zaigrale angažovanije i disciplinovanije, Jedinstvo nije moglo da im se suprotstavi, osim u trećem setu, kada je došlo do blagog opuštanja domaćih.
Smanjen je broj grešaka sa obe strane mreže i automatski je meč bio znatno kvalitetniji i zanimljiviji od prvog susreta. Još na startu meča, Zvezda je krenula snažno i bez većih problema sa puno dobrih odbrana snažnih napada i visokog bloka stigla je do 16:11 na drugom obaveznom predahu. Međutim, sa dva asa Trivunićeve i dobrim napadima Petrićeve, Jedinstvo je uspelo da izjednači na 20:20, ali Bjelica napadima iz druge linije, svom timu donosi ipak vođstvo od 1:0 (25:21). Trener Saša Nedeljković je zamenio dizače, pa je umesto rovite Kristine Češljar u teren ušla Sekulićeva, koja je ostala do kraja meča. Blok Zvezde bio je na visokom nivou u ovom periodu meča pa je na semaforu ubrzo zasijalo 25:12. U trećem setu su crveno-bele vodile sa 19:17, ali tada su Užičanke serijom od 4:0 stigle do preokreta 20:19. Sigurnom igrom na mreži Radovićeve i Trivunićeve, gošće su držale dva poena viška sve do 23:21, a onda je Zvezda vezala četri poena za konačan trijumf - 25:23. Crvena zvezda - Jedinstvo (Užice) 3:0 (25:21, 25:12, 25:23) Crvena zvezda: Popović 8, Bjelica 19, Stevanović 9, Kecman 17, Lukić 2, Milović 4, Pušić (libero), Vojnić-Purčar, Budrović, Marinković, Simić, Kubura. Trener: Ratko Pavličević. Jedinstvo: Trivunić 8, Jelisavčić 3, Tomašević-Petrić 14, Aleksić 7, Češljar 1, Radović 12, Spasenić (libero), Tripković, Sekulić 1, Kompirović, Kutlešić, Trajković. Trener: Saša Nedeljković.
