> Izvor: B92
> Datum: petak 19.07.2013.  
> Rubrika: sport_odbojka
> Naslov: FIVB: Srbija u elitnom društvu
> Članak:

Srpski odbojkaši i odbojkašice u konkurenciji seniora, juniora i kadeta nalaze se u odabranom društvu na FIVB rangl listama.
Srbija, Brazil i SAD jedine imaju selekcije rangirane među prvih deset na rang listama u konkurenciji seniorki, seniora, kao i na zajedničkim listama kadetkinja i juniorki, odnosno kadeta i juniora.
Naša zemlje u konkurenciji kadeta i juniora zauzima drugo mesto, u konkurenciji kadetkinja i juniorki sedmo, u konkurenciji seniora sedmo, a u konkurenciji seniorki deveto mesto. Na četiri FIVB rang liste među prvih deset selekcija nalazi se ukupno 18 zemalja. Posle Srbije, Brazila i SAD slede Rusija i Italija, koje imaju reprezentacije na tri FIVB rang liste među deset najboljih, pa Poljska, Kuba, Argentina, Nemačka, Japan, Kina, Turska i Dominikanska Republika, koje imaju reprezentacije na dve FIVB rang liste i Bugarska, Španija, Iran, Francuska i Peru sa po jednom selekcijom na FIVB rang listama među deset najboljih reprezentacija.
