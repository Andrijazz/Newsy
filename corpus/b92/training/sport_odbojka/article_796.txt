> Izvor: B92
> Datum: subota 14.09.2013.  
> Rubrika: sport_odbojka
> Naslov: EP: Odbojkašice ostale bez medalje
> Članak:

Odbojkašice Srbije izgubile su od Belgije sa 3:2 u setovima (23:25, 25:21, 28:26, 21:25, 15:11) u meču za treće mesto na Evropskom prvenstvu.
Srbija je branila zlatnu medalju sa prošlog šampionata, ali naše devojke poklekle su u poslednja dva meča – Rusija je bila mnogo bolja u polufinalu, a Belgijanke su sada bile smirenije u presudnom taj brejku i osvojile su prvu medalju u istoriji.
Naše su mnogo motivisanije počele meč, vodile su od samog starta, a na drugi tehnički tajm aut otišle su sa pet poena prednosti - 16:11. Srbija je bila odlična u polju, a posle paralele Brakočevićeve bilo je 18:12. Međutim, posle nekoliko kikseva na prijemu Belgijanke su uspele da se vrate i da smanje na 19:16. Posle tajm auta Belgijanke su uzele još jedan poen, ali onda je serija konačno prekinuta. Srbija je povela 24:20, ali onda je usledio novi pad u igri Srbija i rivalke su vezale tri poena. Ipak, posle Terzićevog tajm auta naše su odigrale prvi tempo za Natašu Krsmanović i prvi set je osvojen - 25:23.
Očigledno je da su obe ekipe bile potresene porazima u polufinalnim okršajima, pa smo gledali mnogo oscilacija na obe strane. Naše su izvrsno počele i drugi set, brzo su stvorile pet poena viška (10:5), a onda se Belgijanke vraćaju. Smanjile su na 12:10, a od tog trenutka kola su potpuno krenula nizbro i Srbija je izgubila osam poena u nizu. Naše su se na kratko konsolidovale, ali je Belgija ipak izjednačila u setovima - 25:21. Belgijanke su uzele pet prvih poena u trećem setu, ali već do prvog tehničkog tajm auta naše su se vratile u igru. Nijedna od ekipa nije uspela da napravi ozbiljniju prednost sve do završnice seta - naše su imale kontru pri vođstvu 20:19, nisu je iskoristile, a Belgija je povela 22:20. Srbija se vratila u igru sjajnim servisom Krsmanovićeve, ali u uzbudljivoj završnici Belgija je realizovala četvrtu set loptu posle lošeg smeča Brakočevićeve - 28:26.
Naše devojke nisu se obeshrabrile zbog gubitka trećeg seta, nastavile su maksimalno da se bore i na drugi tehnički tajm aut otišle su sa +2 (16:14) posle odličnog bloka Krsmanović-Brakočević. Blok je bio presudan u četvrtom setu - svaki put kada bi Belgijanke pretile, naše su blokom uspevale da osvoje poen ili barem da upasive napad suparnica. Upravo na taj način naše su uzele poen za 21:18, posle čega je selektor Belgije zatražio tajm aut. Nije mnogo pomoglo, Srbija je uspela da izbori peti set, a poslednji poen osvojila je Jovana Brakočević - 25:21. U taj brejku je Belgija bolje počela i vodila je sa 6:2. Međutim, Srbija je na servis Jelene Nikolić ušla u seriju i vodila je 8:7. Tada je naša selekcija propustila kontru za dva poena viška i to se ispostavilo odlučujućim. Dve neuspešne  tandema Ognjenović-Krsmanović, a zatim i greška Brakočevićeve, a tačku na loš niz stavila je Ognjenovićeva loše skuvanom loptom - 15:11 i pobeda Belgije.
