> Izvor: B92
> Datum: subota 3.11.2012.  
> Rubrika: sport_odbojka
> Naslov: WL(m): Đerdap pobedio i Partizan
> Članak:

Odbojkaši Đerdapa nastavili su da nižu pobede, pošto su u okviru četvrtog kola Wiener Städtische lige pobedili i Partizan u Beogradu.
Za samo 72 minuta igre novi superligaš počistio je sa parketa ekipu Partizana i upisao četvrtu pobedu za maksimalnih 12 bodova.
, po igri koju su prikazali, nisu ni mogli više od samo jačeg otpora u trećem setu. U ekipi koju praktično sa terena vodi Dragan Svetozarević, od prvog do poslednjeg poena sve je funkcionisalo precizno. Veliki posao na početku susreta odradili su gosti u odbrani i na prijemu, a upravo Svetozarević i sjajni Basta, napadački su srušili blok Partizana. Ekspresno dobijen prvi set, bio je samo nagoveštaj maksimalne pobede gostiju. U drugom periodu, iako krajnji rezultat ne govori tako, još jedna ubedljiva pobeda Đerdapa. Partizan je poveo (9:8), pri rezultatu 13:14 nije realizovao dve kontre, a posle drugog tehničkog tajm-auta bilo je nedostižnih 21:14 za Kladovljane. Ulazak Palibrka doneo je poboljšanje u igri domaćih koji su, u samoj završnici anulirali tri set lopte, da bi na kraju kontru imao Steljić, ali ga je izblokirao Krsmanović za 25:22. Najviše uzbuđenja bilo je u trećem setu jer je Partizan končano došao do igre, pa je na drugom tehničkom tajm-autu vodio 16:14. Ipak, u završnici je domaćin greškama poklonio prednost Kladovljanima, koji su stigli do četiri meč lopte (20:24). Drugu je realizovao Dragan Svetozarević, posle čega je nastala neopisiva radost igrača Đerdapa na terenu, ali i njihovih navijača na tribinama beogradskih "Šumica". Partizan Termoelektro - Đerdap 0:3 (15:25, 22:25, 21:25) Partizan Termoelektro: Minić 11, Steljić 6, M. Nikolić 14, Jokanović 2, Lopar 1, P. Nikolić 7, Rajković (libero), Popović 1, Palibrk 6, Žugić, Pantić, Jevtić (libero 2). Trener: Milan Đuričić. Đerdap: Adamović 6, Ivković 4, Basta 11, Mirosavljević 8, Krsmanović 5, Svetozarević 17, Škundrić (libero), Ilić, Dautović, Tomić, Juhas, Antić. Trener: Dragan Svetozarević. U drugom meču odigranom u petak, Ribnica je pobedila Železničar sa 3:1. Umesto ubedljive i lake pobede, kraljevački odbojkaši su se mučili sa fenjerašem i nisu u potpunosti zadovoljili ukuse probirljive kraljevačke publike. Već u prvom setu je bilo vidljivo da su domaći loše ušli u meč, viđena je rezultatska klackalica, seriju poena na jednoj a potom na drugoj strani, a trener domaćih Boško Maćužić bio je primoran da zatraži i tajm-aut pri vođstvu gostiju od 20:19. Posle tog tajm-auta usledila je serija poena Ribnice da bi ovaj set zaključio Nebojša Januzović sa dva efektna poena. Već u drugom setu, indolentnom i kukavičkom igrom kraljevački odbojkaši su razočarali. Železničar je maksimalno koristio prostor u igri, raspucali su se Jovanović i Jezdimirović, a sve je pratio Bogić i Beograđani su stigli do ubedljive prednosti 23:16. Zahvaljujući, u tom trenutku probuđenom srednjem blokeru Ribnice Mirku Radeviću, domaći su koliko-toliko ublažili poraz u setu za 25:22. I onda kako to obično biva posle kritika sa klupe i zvižduka sa tribina, Ribnica je počela da igra svoju igru. Raspucali su se srednjaci Radević i Marinković, a svoju uobičajenu rolu odigrao je Branislav Radović i Ribnica je u naredna dva seta simpatične goste ostavila na 18 osvojenih poena. Vredi istaći da su zapažene role u drugoj pobedi Ribnice ove sezone imali mladi igrači Mocić i Mićo Janićijević. Ribnica - Železničar 3:1 (25:21, 22:25, 25:28, 25:18) Ribnica: Januzović 6, Radović 23, Bićanin 3, Marinković 14, Trajčevski 7, Radević 15, Mocić (libero), Janićijević 4, Okošanović, Veljović, Janković (libero), Lukić. Trener: Boško Mačužić. Železničar: Brajović 6, Samardžić 9, Jezdimirović 18, Bogić 10, Stojanović 5, Jovanović 10, Lojaničić (libero), Babić, Bubulj 2, Božović, Čurčić, Kolarević. Trener: Srđan Stefanović. Još u četvrtak, Spartak iz Subotice je pobedio Radnički sa 3:2, dok se preostale dve utakmice igraju tokom vikenda. U subotu neporažena Crvena zvezda gostuje Spartaku u Ljigu, dok u nedelju u Požarevcu igraju Mladi Radnik i Vojvodina.
