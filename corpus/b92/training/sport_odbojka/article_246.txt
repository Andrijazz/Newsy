> Izvor: B92
> Datum: subota 16.06.2012.  
> Rubrika: sport_odbojka
> Naslov: Kolaković: Presudila je borbenost
> Članak:

Selektor odbojkaša Srbije Igor Kolaković izjavio je da je pobeda nad Rusijom u okvisru Svetske lige posledica velike želje i borbenosti njegovog tima.
"Ovo je tipičan primer kada želja prevlada kvalitet protivnika. Međutim, ne zavaravam se, meč je presudila glad za pobedom protiv velikog protivnika kao što je Rusija. Presrećni smo zbog trijumfa, uvećali smo bodovni saldo u Svetskoj ligi, što u krajnjem skoru ne mora ništa da znači", rekao je posle meča Kolaković.
Jednu od najboljih partija u seniorskom timu pružio je Uroš Kovačević, koji je sa 16 osvojenih poena bio najefikasniji u srpskom timu. "Mladi su iskoristili ukazanu šansu na najbolji način. Pobeda protiv Rusije je veliki podvig, atmosfera je bila sjajna i znao sam da ne možemo da izgubimo. Očekuje nas meč protiv Kube, trudićemo se da odigramo što bolje, ponovimo dobru atmosferu i pokušamo da zabeležimo novu pobedu ili bar oštetimo reprezentaciju Kube", rekao je Kovačević. Reprezentativac Saša Starović očekuje da Srbija nastavi u pobedničkom ritmu. "Pokazali smo da možemo da igramo i sa velikim ekipama, iako smo bili u izmenjenom sastavu. Reprezentacija Rusije je došla kompletna, ali uspeli smo da svaki set odigramo na visokom nivou i bukvalno ih stisnemo", rekao je Starović. Naredni meč u Dominikanskoj Republici Srbija igra u noći između subote i nedelje od 1.30 časova po našem vremenu protiv Kube.
