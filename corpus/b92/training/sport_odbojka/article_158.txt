> Izvor: B92
> Datum: subota 12.05.2012.  
> Rubrika: sport_odbojka
> Naslov: Kolaković: Italija je mnogo bolja
> Članak:

Odbojkaši Srbije nisu uspeli da izbore plasman na Olimpijske igre na turniru u Bugarskoj, a u tome ih je sprečila selekcija Italije.
Selektor Srbije Igor Kolaković rekao je nakon poraza u polufinalu u Sofiji da su "azuri" bili mnogo bolji i da forma njegove ekipe trenutno nije na pravom nivou.
"Italijani su svu snagu demonstrirali u prva dva seta, a mi smo im 'pomogli' svojom igrom. Očigledna je bila razlika izmedju dva tima u fizičkoj snazi i tehničkom delu. Dobar treći set dao nam je nadu da možemo da igramo bolje u budućnosti. Italijani su nam servisom raspršili sve nade", rekao je Kolaković novinarima. Italija je u Sofiji slavila sa 3:1, a u finalu kvalifikacionog turnira igraće protiv boljeg iz meča Bugarska - Nemačka. Uprkos porazu Srbija će imati još jednu šansu da izvadi olimpijsku vizu na novom kvalifikacionom turniru u junu u Japanu. "Daleko smo od prave forme u odnosu na Italijane. Oni su bolji nego na prvenstvu Evrope. Ovo je realna slika, osim trećeg seta koji smo mi dobili. Imaćemo vremena da se što bolje spremimo za Japan, siguran sam da ćemo tamo izboriti plasman na OI", istakao je reprezentativac Srbije Miloš Nikić. Njegov saigrač Aleksandar Atanasijević kazao je da su Italijani najači tim na turniru u Sofiji. "Počeli smo loše i brzo pali u igri. Malo smo se vratili u nastavku, ali to nije bilo dovoljno. Italija je najbolja, verujem da će osvojiti ovaj turnir. Mi ćemo pokušati da uzmemo turnir u Japanu, znamo da možemo da igramo mnogo bolje", zaključio je Atanasijević.
