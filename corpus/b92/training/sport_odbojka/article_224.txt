> Izvor: B92
> Datum: nedelja 10.06.2012.  
> Rubrika: sport_odbojka
> Naslov: GP: Srbija pobedila Italiju sa 3:0
> Članak:

Odbojkašice Srbije pobedile su u Lođu u trećem kolu turnira Gran Pri takmičenja reprezentaciju Italije sa 3:0 (25:18 25:14 25:23).
Srpske odbojkašice su posle poraza od domaćina Poljske (3:2) i Brazila (3:2) došle do ubedljive pobede protiv Italijanki u poslednjem kolu turnira u Lođu.
Na tabeli 16 ekipa koje se takmiče u Gran Priju Srbija posle prvog turnira trenutno zauzima šetu poziciju sa 5 poena.
Meč u Lođu je trajao samo 67 minuta, a u ubedljivoj pobedi srpskih odbojkašica najefikasnija je bila Brankica Mihajlović sa 15 poena, Milena Rašić osvojila je 13, a Jovana Brakočević 12. Kod Italijanki najbolja je bila Serena Ortolani sa 15 osvojenih poena. Gran Pri takmičenje biće organizovano tokom serije turnira u kojima će se sve ekipe međusobno odigrati po jedan meč. Najboljih pet ekipa posle tih susreta uz domaćina Kinu učestvovaće na završnom turniru u Ningbou od 27. juna do 1. jula. Srbija će biti domaćin na sledeća tri meča u okviru Grupe H sa Kubom, Turskom i Argentinom na turniru koji će biti od 15. do 17. juna u beogradskoj hali Pionir.
