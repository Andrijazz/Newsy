> Izvor: B92
> Datum: petak 14.06.2013.  
> Rubrika: sport_odbojka
> Naslov: SL: Srbija nemoćna protiv Rusije
> Članak:

Odbojkaši Srbije poraženi su u Kaljingradu od reprezentacije Rusije sa 3:0 (29:27, 25:14, 25:20), u meču drugog vikenda Svetske lige.
Posle dve startne pobede nad Kubom, Srbija nije uspela da ponovi igru iz tih mečeva pa je Rusija zasluženo slavila.
Rusi su bili bolji tokom celog meča, a srpski reprezentativci su šansu propustili u završnici prvog seta kada nisu iskoristili dve set lopte.
Početak meča doneo je izjednačenu borbu, da bi prvo osetno vođstvo napravili ruski odbojkaši i uspeli da se odlepe na četiri poena razlike. Izabranici selektora Kolakovića brzo su se vratili i uveli meč u neizvesnu završnicu, u kojoj ipak nisu uspeli da iščupaju set. Atanasijević i drugovi dobro su krenuli i drugi deo igre i poveli sa 4:1. Međutim, tu su stali i od tad je sve bilo u znaku protivnika. Rusi su napravili nekoliko velikih serija i vrlo ubedljivo došli do drugog seta - 25:14. U istom ritmu nastavili su i u trećem setu i došli na korak od trijumfa. Tada su se srpski odbojkaši probudili i uspeli da vežu nekoliko dobrih poena, ali ni to nije bilo dovoljno pa je Rusija zasluženo pobedila. Ruse su predvodili Pavlov sa 16, odnosno Spiridonov sa 14 poena, dok je najefikasniji u našoj selekciji bio Atanasijević sa 14 poena. Priliku za popravni Srbija će imati već sutra, u drugom meču sa Rusijom koji je na programu od 17 časova po srednjeevropskom vremenu.
