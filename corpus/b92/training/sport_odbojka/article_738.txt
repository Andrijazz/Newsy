> Izvor: B92
> Datum: utorak 20.08.2013.  
> Rubrika: sport_odbojka
> Naslov: Odbojkaši od srede u Češkoj
> Članak:

Srpski odbojkaši u sredu putuju u Češku, gde će sa selekcijom domaćina odigrati tri kontrolna meča u sklopu priprema za Evropsko prvenstvo.
Utakmice između Češke i Srbije na programu su u četvrtak i subotu u mestu Hradec Kralove, kao i u petak u Svitavi, a svi mečevi se igraju od 18 časova.
"Trenirali smo u sjajnim uslovima i što je najvažnije, svi su bili zdravi, pa nismo imali probleme u radu. Uradili smo sve ono što smo zamislili. Idemo u Češku, u rezultatskom smislu naša očekivanja nisu vezana za pobede, ali moramo da vodimo računa o rejtingu. Cilj nam je da vidimo šta i koliko smo uradili na pripremama, da prepoznamo akcije sa treninga i da ih unapređujemo kroz mečeve, ali i treninge", istakao je selektor Igor Kolaković. Kolaković će u Češku posvesti 14 igrača. Na spisku su: tehničari: Vlado Petković i Nikola Jovović. korektori: Saša Starović i Aleksandar Atanasijević. libera: Nikola Rosić i Filip Vujić. blokeri: Dragan Stanković, Marko Podraščanin, Milan Rašić i Srećko Lisinac. primači: Miloš Nikić, Nikola Kovačević, Marko Ivović i Nemanja Petrić. Evropsko prvenstvo za odbojkaše igra se u Danskoj i Poljskoj od 20. do 29. septembra.
