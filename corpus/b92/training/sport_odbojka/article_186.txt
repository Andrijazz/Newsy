> Izvor: B92
> Datum: četvrtak 24.05.2012.  
> Rubrika: sport_odbojka
> Naslov: EL: Laka grupa za Srbiju
> Članak:

Evropska odbojkaška konfederacija, objavila je kompletnu satnicu utakmica IV Evropske lige 2012. u konkurenciji odbojkašica.
Seniorke Srbije, trostruke uzastopne i do sada jedine pobednice Evropske lige, igraće u četvrtom izdanju u A grupi sa Španijom, Rumunijom i Mađarskom.
Srbija će biti domaćin I turnira, koji će se odigrati od 1-3. juna u Subotici. Finalni turnir će se odigrati u Karlovim Varima u Češkoj, od 5-7. jula. Finalisti IV Evropske lige 2012. izboriće učešće u XXI Grand Prix 2013.
U B grupi igraće Turska, Francuska, Bugarska i Švajcarska, a u C grupi Holandija, Češka, Izrael i Grčka. S obzirom na ovogodišnji kalendar međunarodnih takmičenja, utakmice Evropske lige 2012. igraće se po novom sistemu, odnosno svaka od reprezentacija biće domaćin trodnevnog turnira, umesto domaćin tri vikenda, kao prethodnih godina. Po pravilima CEV, plasman ekipa sa istim brojem bodova se određuje prvo na osnovu broja pobeda, zatim na osnovu set količnika, a ukoliko je i broj pobeda i set količnik identičan, na osnovu poen količnika.
