> Izvor: B92
> Datum: petak 30.08.2013.  
> Rubrika: sport_odbojka
> Naslov: GP: Odbojkašice lako sa Japanom
> Članak:

Srpske odbojkašice zabeležile su drugu pobedu na završnom turniru Gran Prija u Saporou, pošto su u trećem kolu slavile protiv Japana.
Izabranice Zorana Terzića su do trijumfa došle sa 3:0, po setovima 25:22, 25:17, 25:19, posle jednog sata i 18 minuta igre.
Na finalnom turniru, naš tim je na startu poražen od Kine, a potom je bio bolji od Sjedinjenih Država, još uvek aktuelnog šampiona Gran Prija.
U narednom kolu, u subotu od 8.30, naš tim igra sa Brazilom koji drži prvo mesto u grupi sa devet bodova. Srbija je na trećem mestu sa šest bodova, iza Kine. Seniorke Srbije su odigrale još jednu odličnu utakmicu u Saporou i zabeležile drugi trijumf, protiv Japana, domaćina turnira. Izabranice Zorana Terzića su od prvog do poslednjeg poena bile dominantnije i sigurnom i preciznom igrom maksimalno porazile renomiranog rivala, osvajača bronzane medalje na Olimpijskim igrama i trećeplasiranu selekciju na FIVB rang listi. Japan je poveo na početku meča sa 3:1, ali je uzvratila Srbija sa tri vezana poena i prednost od 4:3. Vodila je Srbija na prvom tehničkom tajm-autu sa 8:6, a zatim je usledio period obostrano izjednačene igre pune rezultatskih preokreta. Vodila je Srbija sa 10:8, pa 13:11 i 15:13, ali Japan sva tri puta uspeo da izjednači. Na drugom tehničkom odmoru bilo je 16:15 za Srbiju, a potom se igralo poen za poen do 18:18, kada je Srbija sa dva uzastopna poena povela sa 20:18. Posle 22:20, Srbija je povela sa 23:20, pa 24:21 i realizovala je drugu set loptu za konačnih 25:22 i vođstvo od 1:0 u setovima. Početak drugog seta pripao je Srbiji, koja je povela sa 2:0, pa 6:2 i 8:4, da bi posle vođstva Srbije od 9:4 usledio period igre poen za poen do 12:8, kada je Srbija serijom 4:0 stigla do prednosti od 8 poena, 16:8. U nastavku, Srbija je uspešno održavala razliku, pa je na kraju bilo 25:17, za vođstvo od 2:0 u setovima. Start trećeg seta obeležila je izjednačena igra do 3:3, kada su Japanke sa dva vezana poena povele sa 5:3. Izjednačila je Srbija na 6:6, a Japan je vodio na prvom tehničkom tajm - autu sa 8:7. Usledila je serija Srbije od 4:0 ua prednost od 11:8, pa 13:10, ali je Japan izjednačio na 14:14. Ipak, na drugom tehničkom odmoru bilo je 16:14 za Srbiju. Posle 17:14, Japan je smanjio na 17:16, a Srbija potom povela sa 19:16, pa 21:17. Na kraju je bilo 25:19 za impresivan trijumf od 3:0. Milena Rašić, bloker Srbije, prgolašena je za najbolju igračicu utakmice. Srbija - Japan 3:0 (25:22, 25:17, 25:19) Srbija: Brakočević 11, Živković, Krsmanović 7, Malešević, Molnar 3, Mihajlović 15, Ognjenović 1, Veljković 1, Nikolić, Bjelica, Rašić 16, Ćebić. Treneri: Zoran Terzić i Branko Kovačević. Japan: Nagaoka 6, Sato, Kimura 7, Hirai 6, Hašimoto 2, Mijašita, Išida, Ivasaka 6, Iši 4, Šinabe 11. Ebata, Kavašima 1. Treneri: Masajoši Manabe i Gen Kavakita.
