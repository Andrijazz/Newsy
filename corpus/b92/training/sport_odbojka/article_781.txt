> Izvor: B92
> Datum: utorak 10.09.2013.  
> Rubrika: sport_odbojka
> Naslov: Terzić: Biće teško sa Italijom
> Članak:

Odbojkašice Srbije igraće protiv Italije u četvrtfinalu Evropskog prvenstva, a selektor Zoran Terzić ističe da će to biti težak meč.
Italija je u osmini finala pobedila Poljsku sa 3:0, po setovima 25:22, 25:22 i 25:13, posle 78 minuta igre.
"Igrali smo protiv njih na Gran priju, videlo se da nismo nimalo lako dobili tu utakmicu u pet setova. Sigurno će i ovoga puta biti tako, moraćemo mnogo truda da uložimo kako bismo pobedili", rekao je Terzić.
"Verujem u ovu ekipu, imamo i snage i želje i mogućnosti da pobedimo u ovoj najvažnijoj utakmici na Evropskom prvenstvu. Italija ima kombinovanu ekipu mlađih i starijih igračica koja dobro funkcioniše, a igra praktično na isti način kao do pre nekoliko godina", dodao je Terzić. Utakmica četvrtfinala Evropskog prvenstva Srbija - Italija igra se u sredu od 20.30 časova u Cirihu.
