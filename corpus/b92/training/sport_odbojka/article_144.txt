> Izvor: B92
> Datum: ponedeljak 7.05.2012.  
> Rubrika: sport_odbojka
> Naslov: Miljković poželeo sreću za Sofiju
> Članak:

Srpski odbojkaši u ponedeljak popodne su stigli u Sofiju na kvalifikacije za Olimpijske igre, a usput su se susreli sa bivšim kapitenom Ivanom Miljkovićem.
Na putu do glavnog grada Bugarske, srpska ekspedicija svratila je da poseti Miljkovića u Niškoj banji, gde im je on svima poželeo sreću na turniru Kontinentalnih kvalifikacija za London.
Miljković je pre nekoliko nedelja objavio povlačenje iz nacionalnog tima, a poslednji meč u dresu reprezentacije odigrao je protiv Sjedinjenih Država na Svetskom kupu u Japanu, gde naš tim nije iskoristio prvu priliku za plasman u London. Srbija će u Sofiji igrati u grupi A protiv domaćina, Španije i Slovenije, dok će u grupi B igrati Italija, Nemačka, Finska i Slovačka. Prvi meč, naš tim igraće protiv Bugarske u sredu od 18.30 po srednjeevropskom vremenu. "Put je bio naporniji nego što smo očekivali, sigurno je da ćemo iskoristiti priliku da se što bolje adaptiramo na halu, verovatno ćemo imati dva treninga do meča u sredu. Na nama je da to što bolje iskoristimo, nadam se da ćemo prikazati što bolju partiju na prvom meču, jer će možda on biti i najvažniji", rekao je korektor reprezentacije Srbije Aleksandar Atanasijević.
