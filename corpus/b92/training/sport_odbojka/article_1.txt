> Izvor: B92
> Datum: ponedeljak 2.01.2012.  
> Rubrika: sport_odbojka
> Naslov: VL: Crvena zvezda – Partizan (18h)
> Članak:

Odbokaši Crvene zvezde i Partizana najavili su veliku borbu u večitom derbiju, koji će se odigrati u hali Pionir.
Takođe, oni su pozvali navijače da svojim prisustvom doprinesu novom spektaklu u Beogradu.
Zvezdin kapiten Mihajlo Mitić rekao je da su utakmice protiv Partizana drugačije od ostalih i da bi njegovom timu pobeda mnogo značila da se učvrsti na prvom mestu na tabeli.
"Najvažnije je da na kraju ligaškog dela ekipa bude među prve četiri i izbori plasman u plej-of. Partizan igra dobro i u poslednje vreme je počeo da niže pobede. Drago mi je što se utakmica igra u Pioniru, uvek je lepše kad se igra pred punim tribinama, tada imamo dodatni motiv", kaže Mitić. Crvena zvezda je prva na tabeli, uz samo jedan poraz, dok Partizan deli četvrto mesto sa skorom 9-5. Kapiten crno-belih Nikola Mijailović rekao je da Zvezda favorit jer ove sezone igra odlično. "Zvezda je prva, ali svaki derbi je specifičan meč, očekujem tešku i neizvesnu borbu, nadam se da ćemo ostvariti prvu pobedu u večitom derbiju ove sezone". On je dodao da se raduje punim tribinama hale Pionir. "Četiri godine sam u Partizanu, ali tek ove sezone navijači su počeli da nas prate. Znam i da Zvezda ima sjajnu podršku sa tribina i veliko je zadovoljsto igrati pred najvatrenijim navijačima".
Trener Zvezde Željko Bulatović izjavio je da svaki derbi donosi dodatno interesovanje javnosti i određenu pozitvnu tenziju. "Ne znam da li se u skorije vreme igrao ligaški odbojkaški meč u Pioniru i zbog toga će ova utakmica biti izazov za oba tima. Nezahvalno je i neozbiljno da prognoziramo pobednika. Najvažnije je da igramo dobro i da na taj način osiguramo prvo mesto na tabeli". Pomoćni trener Partizana Vladimir Vasović ocenio je da su obe ekipe u dobroj formi, zbog čega ne postoji favorit u derbiju. "Crvena zvezda igra jako dobro, ali mi smo sve bolji, tako da je rezultat potpuno otvoren. Utakmica u Pioniru je idealna prilika da dodje što veći broj navijača i uživa u odbojkaškom spektaklu. Verujem da ćemo znati da iskoristimo prilku da pobedimo, ako nam se ona ukaže". Ana Avramović iz OK Crvena zvezda rekla je da su navijači oba kluba najavili dolazak na utakmicu u četvrtak. "Do odluke da se igra u Pioniru došli smo zajednički u razgovorima sa ljudima iz Partizana i komesara takmičenja. Postoji interesovanje navijača oba kluba, a hala Šumice je mala, tako da smo se odlučila na ovaj iskorak". Utakmica 15. kola šampionata Srbije igra se u četvrtak od 18 sati u hali Pionir, a cena ulaznice je 200 dinara.
