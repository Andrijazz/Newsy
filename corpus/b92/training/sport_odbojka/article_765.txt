> Izvor: B92
> Datum: utorak 3.09.2013.  
> Rubrika: sport_odbojka
> Naslov: Odbojkaši za vikend u Sofiji
> Članak:

Muška odbojkaška repezentacija Srbije odigraće narednog vikenda dve prijateljske utakmice sa selekcijom Bugarske u okviru priprema za Evropsko prvenstvo.
Akutelni prvak Evrope, selekcija Srbije, igraće protiv Bugarske u Sofiji u petak i subotu od 19.00, saopštio je danas Odbojkaški savez Srbije.
Evropsko prvenstvo će se odigrati u Danskoj i Poljskoj od 20. do 29. septembra, a reprezentacija Srbije je u Grupi u C sa ekipama Slovenije, Holandije i Finske.
Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe gde će igrati Danska, Italija, Belorusija i Belgija.
