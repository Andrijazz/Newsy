> Izvor: B92
> Datum: subota 20.10.2012.  
> Rubrika: sport_odbojka
> Naslov: WL: Pala Voša, poražen i Radnički
> Članak:

Odbojkaši Spartaka iz Subotice, Đerdapa i Ribnice zabeležili su trijumfe u mečevima odigranim u petak u okviru drugog kola Wiener Städtische lige.
Za senzaciju je zaslužan Đerdap, koji je u Kragujevcu slavio sa 3:1 protiv favorizovanog Radničkog, dok je iznenađenje napravila i Ribnica, trijumfom nad Vojvodinom posle pet setova. Subotički Spartak došao je do svog prvenca na povratku u elitu, pošto je na svom terenu slavio protiv Železničara.
Drugo kolo u četvrtak je otvorio , u kojem je Crvena zvezda sa 3:1 slavila protiv Partizana, a dan kasnije novajlija u Super ligi Đerdap slavio je veliki trijumf protiv Radničkog u srcu Šumadije. Đerdap je mogao da slavi i maksimalnim rezultatom, s obzirom da je vodio sa 2:0 i 20:18 u trećem setu. Ipak, Kragujevčani su tada imali snage za preokret, dobili su taj period igre i činilo se da će i do potpunog preokreta. To im nije dozvolila ekipa iz Kladova, koja je zaigrala još jače u četvrtom setu rešena da načini prvorazredno iznenađenje. U tome su gosi i uspeli, pa su sa Crvenom zvezdom na čelu tabele posle dva kola. Za pobedu Đerdapa najzaslužniji je bio iskusni Dragan Svetozarević sa 19 poena, dok je Petar Krsmanović dodao 17. Kod Radničkog je potpuno zakazao korektor Vladimir Čedić, koji je imao deset poena, a najbolji u redovima domaćina bio je Ivan Perović sa 16 poena. Radnički - Đerdap 1:3 (17:25, 22:25, 26:24, 22:25)Radnički: Ćirović 8, Jovanović, Radović 10, Protić (libero), Perović 16, Vulović, Stevanović 13, M. Ilić 1, Ivović 2, Čedić 10, Blagojević, Pantelić (libero). Trener: Dejan Matić. Đerdap: Škundrić (libero), Adamović 3, Ivković 6, Basta 19, Đ. Ilić, Mirosavljević 9, Krsmanović 17, Dautović, Tomić, Juhas, Svetozarević 19, Antić. Trener: Milan Tošić. U Kraljevu, Ribnica je posle velike borbe i čak 134 minuta igre slavila trijumf protiv Vojvodine. Domaći su mogli i do sva tri boda, ali su propustili šansu najpre u trećem, potom i četvrtom setu da dokrajče rivala. Vojvodina je u oba navrata imala raspoloženije igrače, kadre da reše te setove u korist svog tima. Za potpuni preokret i pobedu u Kraljevu ponestalo im je snage, s obzirom da je Ribnica taj-brek odigrala fantastično, već pri rezultatu 10:3 pobednik je bio odlučen. Najbolji poenter kod Kraljevčana bio je korektor Radović sa 19 poena, ali velika zasluge za trijumf idu i prošle godine prvotimcu Vojvodine Januzoviću, koji je nanizao 16 poena. Kod gostiju bolji od ostalih bili su iskusni Roljić sa 21 poenom i rođeni Kraljevčanin Mrdak, koji je meč završio sa 18 poena. Ribnica - Vojvodina NS seme 3:2 (25:19, 25:20, 27:29, 28:30, 15:7) Ribnica: Janićijević 1, Okošanović, Januzović 16, Močić (libero), Janković (libero), Radović 19, Bićanin 1, Marinković 8, Vilimanović, Lukić, Trajčevski 11, Radević 9. Trener: Boško Mačužić. Vojvodina NS Seme: Čubrilo 3, Martinović 4, Strugar, Roljić 21, Veselinović 1, Vrban 3, Živanović 1, Boškovčević, Mrdak 18, Luburić, M. Stanković 11, Kapur (libero). Trener: Nikola Salatić. Spartak je u prvom meču posle povratka u elitu na domaćem terenu došao do pobede protiv Železničara. Subotičani su se osvetili timu koji ih je sprečio da igraju u super ligi pre dve godine posle plej-auta. Početak je nagoveštavao sasvim drugačiji ishod. Žestoka borba vodila se u prvom setu, ali uglavnom je domaćin imao minimalnu prednost, sve do završnice (21:19). Ipak, iskusni tim Železničara znao je da u presudnim momentima kazni greške Subotičana i da preokrene za 28:26. Izabranici Gorana Ilića se nisu uplašili, već su zaigrali bolje u nastavku meča. U igru su ušli Crnjanski i Stojković, Medić je igrao takođe sjajno, pa je Spartak ponovo imao identičnu prednost u završnici drugog seta (21:19). Ovoga puta domaći nisu ponovili greške, dozvolili su Beograđanima da do kraja ovog perioda osvoje samo još jedan poen za 25:20. I u naredna dva seta bilo je prilično uzbudljivo, ali je uglavnom prednost imao domaćin. Spartak je ipak lakše dobio treći set, dok je u četvrtom imao dosta problema u završnici. Ipak, Subotičani su uspeli da privedu meč kraju, načine potpuni preokret i osvoje sva tri boda. Spartak (Subotica) - Železničar 3:1 (26:28, 25:20, 25:19, 25:23) Spartak: Crnjanski 11, Janačkov 2, Vidakov (libero), Janjić 11, Elezović 6, Konkolj (libero), Marković 11, Kecman 19, Pualić, Medić 15, Kuburović 1, Stojković 3. Trener: Goran Ilić. Železničar: Brajović 8, Matić 17, Samardžić 12, Babić, Bubulj, Lojaničić (libero), Jezdimirović 17, Bogić, Stojanović, Boškvić, Jovanović 9, Kolarević. Trener: Srđan Stefanović. U poslednjem meču kola, u subotu, u Požarevcu se sastaju Mladi radnik i Spartak iz Ljiga.
