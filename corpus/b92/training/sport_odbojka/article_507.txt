> Izvor: B92
> Datum: sreda 6.02.2013.  
> Rubrika: sport_odbojka
> Naslov: Srbija na Kubi, u Rusiji, pa Iranu
> Članak:

Utakmice prva tri vikenda u ovogodišnjoj Svetskoj ligi odbojkaši Srbije igraće na gostujućem terenu protiv Kube, Rusije i Irana, objavio je odbojkaški savez.
Utakmice B grupe na programu su od 7. do 23. juna. Srbija će tokom četvrtog vikenda od 28. do 30. juna dočekati Nemačku, a zatim od 5. do 7. jula Italiju.
U 24. izdanju Svetske lige učestvuje 18 reprezentacija podeljenih u tri grupe, a igraće se po jednokružnom bod sistemu.
Plasman na završni turnir, pored organizatora, izboriće po tri reprezentacije iz A i B grupe, kao i pobednik C grupe. Završni turnir Svetske lige biće održan od 16. do 21. jula, a organizator će biti poznat naknadno. Sastavi grupa: A: Brazil, Poljska, SAD, Bugarska, Argentina, Francuska. B: Srbija, Rusija, Italija, Nemačka, Kuba, Iran. C: Kanada, Južna Koreja, Finska, Holandija, Japan, Egipat.
