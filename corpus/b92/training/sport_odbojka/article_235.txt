> Izvor: B92
> Datum: sreda 13.06.2012.  
> Rubrika: sport_odbojka
> Naslov: Terzić: Ovo nije priprema za OI
> Članak:

Selektor odbojkašica Srbije Zoran Terzić rekao je da prestižno takmičenje kao što je Gran pri nikako ne može da bude samo priprema za Olimpijske igre.
Beograd će predstojećeg vikenda biti domaćin drugog vikenda H grupe, a pored Srbije učestvovaće Argentina, Kuba i Turska.
"Imamo odgovornost da odigramo najbolje, bez obzira što je olimpijska godina. Ovo je prestižno takmičenje, na kojem učestvuju najbolje ekipe", rekao je Terzić.
On je dodao da je cilj ekipe da se plasira na završni turnir (Fajnal 6) Gran prija. "Stanje u ekipi nije dobro. Sastav diktiraju mnoge stvari, nažalost, kod nas to su povrede i umor. Ipak, to je prisutno i kod ostalih reprezentacija. Nastupićemo sa 12 igračica koje su bile u Poljskoj i nadamo se da će se uskoro priključiti i one koje se oporavljaju od povreda", naveo je Terzić. Kapiten Srbije Jovana Brakočević kazala je da se raduje što će Beograd prvi put biti domaćin takmičenja kao što je Gran pri i izrazila nadu da će njena ekipa zabeležiti sve tri pobede. "Forma nije na nivou kao na Evropskom prvenstvu, kada je cela ekipa briljirala, što je i normalno. Prioritet su OI i ove utakmice će nam poslužiti za podizanje forme za London", rekla je Brakočevića. Srbija je na prvom turniru u Lodju zabeležila jednu pobedu i dva poraza. Prvu utakmicu Srbija igra u petak od 16.50 u hali Pionir protiv Argentine.
