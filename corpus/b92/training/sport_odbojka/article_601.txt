> Izvor: B92
> Datum: utorak 23.04.2013.  
> Rubrika: sport_odbojka
> Naslov: Zvezda za istoriju  – tripla kruna!
> Članak:

Odbojkaši Crvene zvezde odbranili su titulu prvaka države, pobedom od 3:0 u finalnoj seriji Wiener Städtische lige nad ekipom Partizana.
'Crveno-beli' su i treći meč rešili u svoju korist bez izgubljenog seta - 3:0(25:20, 25:22, 25:22), a prethodno su prva dva meča dobili sa po 3:1.
Ovo je deveta titula za odbojkaški klub Crvena zvezda, a na ovaj način osvojena je i tripla kruna, jer su nešto ranije, pobedom nad Radničkim, osvojili nacionalni Kup, a pre toga Superkup, pobedom na Vojvodinom.
'Crveno-beli' su odigrali gotovo perfektnu sezonu, u kojoj su pretrpeli samo jedan poraz, a ujedno su i prva ekipa kojoj je pošlo za rukom da osvoji tri trofeja u sezoni. Takođe, drugi put u istoriji uspeli su da odbrane titulu. Skoro perfektan prvi set odigrala je Crvena zvezda. Greškama su poklonili Partizanu samo tri poena, bili su odlični u napadu i još bolji u bloku. 'Crveno-beli' su se odlepili sa pet vezanih poena (10:6), a pokušao je tada tajm-autom Đuričić da razmrda svoje pulene. Pošlo mu je to za rukom, ali samo na kratko, pa je njegova ekipa najpre prišla na poen zaostatka (10:9), a nedugo potom su uspeli i da izjednače asom fantastičnog Minića (11:11). Više od toga nisu mogli, bolje rečeno Zvezda im nije dozvolila. Sa dva vezana poena u ovom setu sjajnog Stoilovića Zvezda se vratila na plus četiri (18:14). Osim Minića, koji je u ovom periodu sam osvojio deset poena, Partizan nije imao raspoloženog igrača i to ga je skupo koštalo, pa su 'crveno-beli' rutinski priveli set kraju za 25:20.
Drugi period je ipak imao drugačiji tok, s obzirom da Zvezda nije igrala na istom nivou kao u prvom. Doduše, 'crveno-beli' su prvi stekli osetniju razliku, posle asova Petkovića i Jakovljevića (10:6). Imala je Zvezda nedugo zatim i maksimalnih plus pet (13:8), ali se Partizan vratio u igru. Počela je Zvezda da greši, bio je i Partizan bolji nego u prvom setu, pa je posle asa Minića stigao do izjednačenja (17:17). Ipak, tada je šampion ponovo podigao nivo igre, pa su brzo vratili prednost uz blokove Milutinovića i Petkovića (22:18). Još jednom su crno-beli uspeli da zaprete (23:22), ali je to bilo sve od njih. Jakovljević je doneo dve vezane set lopte Zvezdi, koja je brzo duplirala prednost, uz as poen rezerviste Milana Perića za 25:22. Sličan tok imao je i treći period. Zvezda je igrala onoliko koliko im je bilo potrebno, Partizan sa vremena na vreme pretio, ali je razlika u kvalitetu bila očigledna. 'Crno-beli' su minus od tri poena (11:8) uspeli da pretvore u plus (12:11), ali to je bilo kratkog daha. As Ćelića i blok Stoilovića na Miniću u situaciji jedan na jedan vratili su razliku 'crveno-belima' na drugom obaveznom predahu (16:13), a Partizan više nije imao snage za povratak u meč. Doduše, u završnici su 'crno-beli' prišli na dva poena minusa (23:21), ali je usledila servis greška Minića, a odmah potom je blokom najbolji pojedinac trećeg finalnog meča Filip Stoilović iskoristio prvu meč loptu za titulu i 25:21.
Partizan Termoelektro - Crvena zvezda 0:3 (20:25, 22:25, 21:25) Partizan Termoelektro: Minić 22, Brđović, Palibrk 5, Steljić 4, M. Nikolić 9, P. Nikolić 8, Rajković (libero), Popović, Pantić, Jokanović, Lopar, Jevtić. Trener: Milan Đuričić. Crvena zvezda: Stoilović 12, Milutinović 8, Jakovljević 10, Mitić 4, Petković 18, Ćelić 3, Vujić (libero), Okolić, Perić 1, Gmitrović, Koprivica, Buculjević. Trener: Duško Nikolić.
