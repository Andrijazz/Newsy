> Izvor: B92
> Datum: subota 16.06.2012.  
> Rubrika: sport_odbojka
> Naslov: Srbija i dalje dominira u EL
> Članak:

Ženska odbojkaška reprezentacija Srbije pobedila je selekciju Mađarske sa 3:0 (25:12, 25:14, 25:17), u drugom kolu trećeg vikenda Evrolige.
Srbiju u ovom takmičenju predstavlja drugi tim, jer selekcija koju predvodi selektor Zoran Terzić učestvuje na Gran priju.
Izabranice Ratka Pavličevića do osme pobede iz isto toliko utakmica, došle su posle 67 minuta igre. Srbija je sada veoma blizu plasmana na finalni turnir takmičenja u kojem za sada ima sve trofeje (tri puta šampion u tri godine postojanja).
Naš tim je u dosadašnjih osam mečeva izgubila samo po jedan set od svakog od rivala. Naredni meč u Granoljersu Srbija igra u nedelju od 18 časova protiv domaće selekcije Španije. Ukoliko dobije i tu utakmicu plasman bi na F4 Srbiji bi izmakao samo u nerealističnim okolnostima (sva tri ubedljiva poraza). Španija u subotu uveče igra sa Rumunijom, skor domaće ekipe je 4-3, a Rumunke imaju 3-4. Poslednji turnir igra se u rumunskom gradu Pjatra Njamc sledećeg vikenda, a finalni turnir igraće se prvog julskog vikenda.
