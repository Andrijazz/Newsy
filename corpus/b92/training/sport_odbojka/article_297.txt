> Izvor: B92
> Datum: utorak 3.07.2012.  
> Rubrika: sport_odbojka
> Naslov: Odbojkaši od srede u Kranjskoj Gori
> Članak:

Srpski odbojkaši u sredu ujutro putuju u Kranjsku Goru, gde će se pripremati za Olimpijske igre u Londonu.
Izabranici Igora Kolakovića će u Sloveniji ostati do 14. jula, a 20. i 21. jula će u Modeni i Monci odigrati dve prijateljske utakmice protiv Italije.
Olimpijske igre u Londonu na programu su od 27. jula do 12. avgusta, a naš tim prvi meč igra protiv selekcije Sjedinjenih Država, aktuelnih šampiona, 29. jula.
Protivnici srpskim odbojkašima u okviru grupe B biće i Tunis, Nemačka, Brazil i Rusija. Plasman u četvrtfinale izboriće po četiri selekcije iz obe grupe. Selektor Kolaković je pred put u Sloveniju objavio spisak od 17 igrača na koje računa za Olimpijske igre. Na spisku su: tehničari: Vlado Petković, Mihailo Mitić i Aleksa Brđović. korektori: Saša Starović, Aleksandar Atanasijević i Dušan Petković. libera: Nikola Rosić i Filip Vujić. blokeri: Dragan Stanković, Marko Podraščanin, Milan Rašić i Srećko Lisinac. primači: Bojan Janić, Nikola Kovačević, Miloš Nikić, Uroš Kovačević i Nemanja Petrić.
