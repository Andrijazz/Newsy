> Izvor: B92
> Datum: nedelja 12.05.2013.  
> Rubrika: sport_odbojka
> Naslov: Juniorke maksimalne u Subotici
> Članak:

Ženska juniorska odbojkaška reprezentacija Srbije pobedila je selekciju Danske sa 3:0 (25:15, 25:13, 25:14) u okviru grupe A kvalifikacija za SP u Subotici.
Juniorke Srbije u subotu su pobedom nad Belgijom (3:1) obezbedile prvo mesto na turniru i plasman na prvenstvo sveta, koje se igra od 21. do 30. juna u Češkoj.
Za razliku od prethodnih mečeva Srbija je startovala sa izmešanom postavom. Prvi trener Ratko Pavličević je pružio šansu svim devojkama koje su očekivano došle do novog, četvrtog trijumfa u grupi.
Srbija je u Subotici pobedila Portugaliju (3:0), Francusku (3:0), Belgiju (3:1) i Dansku (3:0). U drugoj utakmici poslednjeg kola Belgija je savladala Portugaliju sa 3:0 (25:8, 25:14, 25:12), a slobodna je bila Francuska. Konačan plasman: Srbija 12 bodova, Francuska 8, Belgija 6, Portugalija 3, Danska 1. Pored Srbije, plasman na prvenstvo sveta izborili su pobednici ostala tri kvalifikaciona turnira - Italija (B grupa), Bugarska (C) i Rusija (D). Učesnici predstojećeg planetarnog šampionata su, pored Srbije, domaćin Češka, branilac titule Turska, Brazil, Kolumbija, Peru, Kina, Japan, Kineski Tajpeh, Tajland, SAD, Dominikanska Republika, Portoriko, Meksiko, Egipat, Alžir, Nigerija, Rusija, Bugarska i Italija.
