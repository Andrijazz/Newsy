> Izvor: B92
> Datum: četvrtak 29.08.2013.  
> Rubrika: sport_odbojka
> Naslov: Odbojkaši u „Šumicama“ sa Poljskom
> Članak:

Srpski odbojkaši odigraće od petka do nedelje tri prijateljske utakmice sa Poljskom u dvorani „Šumice“ u Beogradu.
Obe selekcije se spremaju za Evropsko prvenstvo u Danskoj i Poljskoj, koje je na programu od 20. do 29. septembra.
Duel u petak zakazan je za 18.30, u subotu će se meč igrati od 20 časova, dok je termin poslednjeg susreta, u nedelju, 18.30, a ulaz za sve mečeve će biti slobodan.
Naš tim će na Šampionatu  igrati u grupi C, u Herningu, u Danskoj, sa Slovenijom, Holandijom i Finskom. Poljska će igrati u B grupi, u Gdanjsku, sa Francuskom, Slovačkom i Turskom. Pobednici grupa će izboriti direktan plasman u četvrtfinale, a rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija.
