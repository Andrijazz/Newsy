> Izvor: B92
> Datum: četvrtak 16.05.2013.  
> Rubrika: sport_odbojka
> Naslov: 6 timova u Evropi, Zvezda neće u LŠ
> Članak:

Šest srpskih klubova igraće sledeće godine u evropskim odbojkaškim kupovima, dva u ženskoj i četiri u muškoj konkurenciji.
U muškoj konkurenciji, Crvena zvezda je odustala od takmičenja u Ligi šampiona, pa će prema propozicijama CEV igrati u Kupu Izazivača.
Srbiju će naredne sezone predstavljati Đerdap iz Kladova u Kupu CEV, a Radnički iz Kragujevca, Ribnica iz Kraljeva i Crvena zvezda u Kupu Izazivača. U ženskoj konkurenciji, Srbiju će predstavljati Crvena zvezda u Ligi šampiona i Vizura Vol Art u Kupu CEV.
Od takmičenja su odustali NIS Spartak iz Subotice (Kup CEV), Jedinstvo iz Užica i TENT iz Obrenovca (Kup Izazivača). Plasman u Balkanski Kup izborili su Železničar iz Lajkovca u ženskoj, i Vojvodina NS Seme iz Novog Sada u muškoj konkurenciji. Pobednici Balkanskog Kupa 2013. igraće u prvom kolu Kupa Izazivača 2013/2014.
