> Izvor: B92
> Datum: četvrtak 7.03.2013.  
> Rubrika: sport_odbojka
> Naslov: CEV: Velike promene i više novca
> Članak:

Evropska klupska odbojka sprema se za velike promene, da bi izbegla sudbinu drugih sportova koje je teško pogodila finansijska kriza.
CEV je krajem februara sa predstavnicima elitne grupe klubova održao prvi sastanak u Luksemburgu, a ovog vikenda domaćin novog sastanka je Istanbul.
Crvena zvezda je deo radne grupe, u kojoj je devet klubova sa kontinenta, a osnovni zadatak je stvaranje novog, boljeg sistema takmičenja, i obezbeđenje finansijske budućnosti klupske odbojke.
U radnoj grupi su, pored Crvene zvezde, i Trentino (Italija), Dinamo Moskva (Rusija), PGE Skra Belhatov (Poljska), Fridrihshafen (Nemačka), Noliko Mazeik (Belgija), Kan (Francuska), Ezačibaši (Turska) i Azerail Baku (Azerbejdžan). Prvi korak bio je utvrđivanje prednosti i mana sadašnjeg sistema,sa fokusom na komercijalizaciji i okretanju televiziji, kao i prodor na internet i mobilno tržište uz pojačano prisustvo na društvenim mrežama, da bi se sportu približila mlada generacija. Sledeći korak je obezbeđenje finainsijske infrastrukture, jer je prethodnih sezona veliki broj klubova odustajao od evrokupova, u kojima imaju samo troškove. Ukoliko se ostvare najave bugarskih medija, koji prenose da je CEV u pregovorima sa turskom Halkbankom oko 5 miliona dolara vrednog godišnjeg sponzorstva nad Ligom šampiona, bio bi to veliki iskorak za klupsku odbojku. Po tom planu svakom učesniku LŠ bilo bi garantovano po 100 hiljada dolara. Halkbank već dosta novca ulaže u odbojku, a klub iz Ankare čiji su generalni sponzori osvojio je ove nedelje CEV kup pred svojim navijačima, pobedivši u finalu Latinu u pet setova.
