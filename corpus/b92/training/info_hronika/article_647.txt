> Izvor: B92
> Datum: sreda 5.03.2014  
> Rubrika: info_hronika
> Naslov: Kuću pretvorio u rasadnik marihuane
> Članak:

Beograd -- Beogradska policija otkrila je laboratoriju za proizvodnju marihuane u jednoj porodičnoj kući, uhapsila vlasnika kuće i zaplenila kanabis, saopštio je MUP.
Uhapšen je S.P. (1947), a policija nije navela težinu zaplenjene marihuane.
"Prilikom pretresa utvrđeno je da je celokupno prizemlje porodične kuće preuređeno u laboratoriju za uzgoj marihuane, visine metar do dva i po metra, spremne za berbu i sušenje", navodi se u saopštenju.
Policija je navela da je ceo objekat aluminijumskim rebrastim cevima povezan u sistem ventilacije i u njemu se nalazila kompletna električna instalacija sa trafoima, sklopkama, termostatima i ukupno 29 lampi sa rasterima. U hodniku prizemlja pronađena su četiri džaka obranog lišća marihuane, a na spratu još jedna prostorija (inkubator) za uzgoj mladih biljaka, gde je u malim saksijama pronađeno 42 komada rasada spremnog za dalju sadnju. Osumnjičenom S.P. je određeno zadržavanje do 48 sati.
