> Izvor: B92
> Datum: Hronika		| četvrtak 16.01.2014  |  12:52
> Rubrika: info_hronika
> Naslov: Vlasniku "Elita" sudiće Viši sud
> Članak:

Beograd -- Vlasniku firme "Elit internešnl" Nikoli Laziću (60) optuženom za višemilionsku prevaru građana, narednih dana biće zakazano suđenje u Višem sudu u Beogradu.
Portparol suda Ivana Ramić rekla je Tanjugu da se na rešenje kojim se Prvi osnovni sud prošle sedmice oglasio nenadležnim za sudjenje Laziću postalo pravosnažno i predmet je prosledjen Višem sudu.
Ramić je precizirala da se na to rešneje niko nije žalio tako da je ono postalo pravosnažno protekom zakonskog roka za izjavljivljanje žalbe. Krivično vanpretresno veće Prvog osnovnog suda oglasilo se nenadležnim za suđenje Laziću, pošto su 1. januara stupile na snagu izmene Krivičnog zakona prema kojima za krivično delo za koje se tereti Lazić sudi Viši sud, koji se pak u junu prošle godine isto bio oglasio nenadležnim. Laziću se na teret stavlja krivično delo zloupotreba položaja odgovornog lica iz stava 3, koje je kvalifikovano visinom imovinske koristi za koju je optužen. Laziću je nakon izručenja iz Italije određen pritvor. Više javno tužilaštvo u Beogradu podiglo je krajem marta 2012. godine optužnicu protiv Lazića kojom ga tereti da je tokom 2008. od 1.600 građana prevarom uzeo više od 35 miliona evra. Lazić je bio u bekstvu od početka 2009. Uhapšen je u Milanu po srpskoj poternici, a italijansko pravosuđe je usvojilo molbu Ministarstva pravde i državne uprave i izručilo Lazića proteklog vikenda. Optužnicom se tereti da je u prostorijama svog preduzeća u Nušićevoj ulici u Beogradu od 20. juna do 29. decembra 2008. godine zaključio 1.785 ugovora o zajmu sa građanima kojima je obećavao da će im isplatiti mesečnu kamatu od tri odsto. U nekim slučajevima isti građanin je sačinjavao više ugovora. Lazić je optužen jer je poslovnu mogućnost preduzeća registrovanog za obavljanje delatnosti posrednika u saobraćaju, a reklamiranog kao uspešnog u plasiranju kapitala, iskoristio za lične potrebe. Tužilaštvo tereti Lazića da je 29. decembra 2008. zatvorio preduzeće i postao nedostupan pravosudnim organima, a sumnja se da je sa sobom poneo i novac koji je na prevaru uzeo od građana. Prevareni građani su mahom uplaćivali pojedinačne iznose od 5.000 evra, dok su najviši iznosili 40.000 evra. Veštačenje koje je završeno u februaru 2012. godine pokazalo je da je ukupan iznos za koji se tereti Lazić je 3.107.233.676 dinara ili 35.069.921 evro. Oštećeni građani, njih 1.600, formirali su udruženje preko koga su tražili zaštitu svojih prava poslednje dve godine. Pojedini mediji su preneli da se proteklih dana policiji javilo još dosta oštećenih.
