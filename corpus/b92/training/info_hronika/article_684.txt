> Izvor: B92
> Datum: ponedeljak 10.03.2014  
> Rubrika: info_hronika
> Naslov: BDZ: Napadnut kandidat za poslanika
> Članak:

Novi Pazar -- Bošnjačka demokratska zajednica saopštila da je ispred stranke u Prijepolju nožem napadnut kandidat za narodnog poslanika i aktivista BDZ-a Nedžad Kahrović.
U saopštenju BDZ dostavljenom medijima se tvrdi da je Kahrovića nožem napao i povredio Sead Memović iz Prijepolja koji je, kako se navodi, od ranije poznat policiji.
Memović je, kako se dodaje, sinoć negde oko ponoći, zajedno sa pomagačima isekao bilbord BDZ-a koji stoji ispred prostorija stranke u Prijepolju. "Ovaj napad na imovinu Bošnjačke demokratske zajednice uredno je prijavljen policiji, ali to nije sprečilo ove huligane da nasrnu na život aktiviste naše stranke", kaže se u saopštenju. BDZ je od policije i nadležnih organa zatražila da u ovom i svakom drugom slučaju kršenja zakona hitno reaguju i počinioce privedu pravdi, a onima koji misle da će ih ovim napadima zaplašiti poručila da ih "samo jačaju u ubedjenju da istraju na putu kojim su krenuli".
