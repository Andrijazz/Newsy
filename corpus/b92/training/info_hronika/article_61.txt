> Izvor: B92
> Datum: Hronika		| četvrtak 9.01.2014  |  15:02
> Rubrika: info_hronika
> Naslov: Brzi smo, ali je oprema stara...
> Članak:

Beograd -- Vatrogasno-spasilačkim ekipama potrebna je bolja i savremenija oprema kako bi mogle adekvatno da reaguju, izjavio je Goran Nikolić.
Načelnik Uprave za vatrogasno-spasilačke jedinice MUP-a Srbije rekao je da se sve jedinice trude da na mesto nesreće stignu što pre i profesionalno ukažu pomoć.
Nikolić je agenciji Beta rekao da u Srbiji ima oko 160 vatrogasno-spasilačkih jedinica, ali da ne raspolažu sve one adekvatnom i potrebnom opremom, pa moraju da traže pomoć od kolega iz većih gradova, koji su bolje opremljeni. "Postoje slučajevi i da je oprema stara 30 godina. Sa takvom opremom izlažu se opasnosti i pripadnici naših jedinica, a ne samo povređeni", kazao je Nikolić. On je naveo da MUP pokušava da raspoloživim sredstvima obnovi opremu, pa se nada da će neke od vatrogasno-spasilačkih jedinica tokom ove godine dobiti bolji alat i moći adekvatnije da reaguju. "Uglavnom, sve naše jedinice reaguju najbrže moguće i profesionalno obavljaju svoj posao', kazao je Nikolić. Komentarišući nesreću koja se u utorak dogodila na Ibarskoj magistrali, Nikolić je rekao da je vatrogasno-spasilačka jedinica iz Gornjeg Milanovca na mesto nesreće stigla sedam minuta nakon poziva. Zatražena je pomoć kolega iz Čačka, ali je dok su oni bili na putu, povređeni čovek već izbavljen iz smrskanog automobila. Vatrogasna spasilačka ekipa koja je došla da izvuče ljude iz slupanog automobila posle nesreće na Ibarskoj magistrali kod Gornjeg Milanovca, nije imala neophodnu opremu, tvrde meštani i putnici koji su pritekli u pomoć. Kada se prevrnulo vozilo u utorak, jedno dete je poginulo, a među četvoro povređenih bilo je još dvoje dece kojima su putnici drugih vozila i meštani odmah pritekli u pomoć i brzo ih izvadili iz slupanog vozila. Međutim, vozač je ostao zaglavljen u izgužvanom limu, pričaju očevici. Putnici i meštani nisu mogli da mu pomognu bez alata za sečenje karoserije, pa je jedan lokalni majstor doneo brusilicu. Komandir vatrogasne jedinice Radojko Joksić jutros je za agenciju Beta izjavio da brusilicom ne sme da se radi na slupanom automobilu, jer može izbiti požar. Karoserija vozila se posle nesreće seče specijalnim, hidrauličnim makazama ili razvlači malim, prenosivim hidrauličnim presama. "U Čačku postoji specijalna oprema za ovakve slučajeve i mi uvek javimo da krenu kada se nešto dogodi. Tako smo učinili i ovog puta i, kada su oni stigli do Brđana, čovek je oslobođen", rekao je Joksić.


