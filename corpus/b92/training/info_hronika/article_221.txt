> Izvor: B92
> Datum: sreda 22.01.2014  
> Rubrika: info_hronika
> Naslov: Zloupotrebio javne nabavke
> Članak:

Požarevac -- Požarevačka policija podnela je krivčnu prijavu protiv Jovice G. iz Kostolca zbog osnova sumnje da je izvršio krivično delo zloupotreba u vezi javnih nabavki.
Sumnja se da je Jovica G, kao šef službe za javne nabavke Privrednog društva "Termoelektrane i kopovi" Kostolac, 2008. i 2009. godine iskoristio svoj službeni položaj i nesavesnim obavljanjem dužnosti pribavio protivpravnu imovinsku korist.
Korist je bila u vidu obavljenog prometa i nerealnih tržišnih cena preduzećima "Inter-mehanika" Smederevo i "Unimetal" Beograd, u iznosu od 30.712.451 dinar, a istovremeno naneo štetu drugim potencijalnim ponuđačima. Za isti iznos, on je oštetio i Privredno društvo "Termoelektrane i kopovi" Kostolac. Jovica G. je osumnjičen da je tokom sprovođenja postupka javnih nabavki, pozivajući se na nepredviđene okolnosti, vlasnike ovih firmi pozivao telefonom, a zatim im slao obrasce ponude da bi ih oni popunili. Pri tom, nije dostavljao nijedan poziv za dostavljanje ponuda drugim pravnim licima koji su imali interes da konkurišu i zaključe ugovor sa naručiocem. Samo tokom 2008. godine osumnjičeni je, obavljajući poslove predsednika komisije za javne nabavke, obavio 26 postupka javnih nabavki i zaključio ugovore samo sa preduzećima "Inter-mehanika" Smederevo i "Unimetal" Beograd stavljajući ih u privilegovani položaj. Takođe, postoje osnovi sumnje da je osumnjičeni kao šef službe za javne nabavke Privrednog društva "Termoelektrane i kopovi" Kostolac, zaključivao ugovore po nerealnim i uvećanim tržišnim cenama. Krivična prijava protiv osumnjičenog podneta je Osnovnom javnom tužilaštvu u Požarevcu.
