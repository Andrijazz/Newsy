> Izvor: B92
> Datum: subota 1.02.2014  
> Rubrika: info_hronika
> Naslov: Do sada evakuisano oko 1.000 osoba
> Članak:

Beograd -- U toku prošle noći i danas vojska, policija i putari evakuisali su oko 1.000 putnika iz zavejanih vozila, saopšteno je posle današnje sednice Vlade Srbije.
U smetovima je još nekoliko stotina ljudi kojima će u narednim satima biti pružena neophodna pomoć.
Građani koji su zavejanu na putevima u Srbiji mogu se obratiti za pomoć na brojeve telefona za hitne slučajeve 011-22-82-910 i 011-22-89-208. Na zavejenim putnim pravcima je obustavljen saobraćaj, a obustavljena je i plovidba Dunavom. Vlada je naložila da se u saniranju posledica olujnog vetra i snažnih nanosa upotrebi sva raspoloživa mehanizacija kako bi se zaštitili zavejani putnici i raščistili putevi i železničke saobraćajnice. Nadležni apeluju na građane da ne kreću na put dok se u potpunosti ne otklone opasnosti. Vlada je odlučila da se u izvlačenju putnika sa zavejanih deonica u Vojvodini angažuju sve neophodne snage Vojske Srbije, Ministarstva unutrašnjih poslova i žandarmerije, Ministarstva saobraćaja i zdravstvene službe, saopšteno je posle sednice vlade.
