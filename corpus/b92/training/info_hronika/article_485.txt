> Izvor: B92
> Datum: nedelja 16.02.2014  
> Rubrika: info_hronika
> Naslov: Mašinovođa uhapšen zbog tragedije
> Članak:

Beograd -- Četiri osobe su stradale jutros oko 6h na pruzi Zaječar-Negotin, kada je voz naleteo na teretno vozilo. Mašinovođi određeno zadržavanje do 48 sati.
Kako saznaje B92, poginuli su vozač i svi putnici u terenskom vozilu. Spasilačke ekipe su se borile za život vozača, ali je on nakon nesreće podlegao teškim povredama.
Poginuli su U.J (1958), C.N. (1961), DJ.M. (1951), svi iz Bora, a jedna osoba još nije zvanično identifikovana. Zbog osnovane sumnje da je izvršio krivično delo protiv bezbednosti javnog saobraćaja, mašinovođi K.S. po nalogu osnovnog tužilaštva, određena je mera zadržavanja do 48 sati, saopštila je Policijska uprava u Zaječaru. Osumnjičeni se tereti da se nije zaustavio na pružnom prelazu "Vražogrnačka rampa"" iako je imao pisani nalog da se zaustavi, s obzirom na to da je prelaz nebezbedan. Saobraćajna nesreća dogodila se kada je mašinovođa putničkog voza, krećući se iz pravca Negotina naleteo na putničko vozilo marke "suzuki samuraj". Na mesto nesreće odmah su stigli lekari hitne pomoći i pripadnici zaječarske spasilačke brigade. Službenici Policijske uprave u Zaječaru rade na utvrđivanju svih okolnosti vezanih za ovaj slučaj. Do nesreće je došlo na obeleženom pružnom prelazu sa rampom, javlja naša dopisnica. Ovo je treća tragedija na pružnim prelazima od početka godine. U "Železnicama" smatraju da su najčešći krivci za nesreće na prelazima - drugi učesnici u saobraćaju. Danas se kod Sopota dogodila još jedna železnička nesreća, kada su se sudarila dva teretna voza. Na sreću, nije bilo povređenih.


