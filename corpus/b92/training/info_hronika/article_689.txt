> Izvor: B92
> Datum: ponedeljak 10.03.2014  
> Rubrika: info_hronika
> Naslov: U udesima četvoro lakše povređeno
> Članak:

Beograd -- Četiri osobe lakše su povređene u saobraćajnim nesrećama sinoć i tokom noći u Beogradu, rečeno je jutros agenciji Beta u gradskoj službi Hitne pomoći.
U nesreći koja se dogodila u 19.36 na Ibarskoj magistrali ka Rušnju, vozač (30) udario je u šleper. Kako je rekla portparolka Hitne pomoći Nada Macura, on je zbog potresa mozga i pospanosti koja može ukazivati na ulazak u komu prebačen na reanimaciju u Urgentni centar.
U nesreći na Zelenom vencu oko 19.30, povređen je mladić (18), koji je zbog povrede desne ključne kosti i plućne maramice prevezen u Urgentni centar. U 22.10 u ulici Mirijevski bulevar 32, mladić (19) je u saobraćajnoj nesreći povredio temeni deo glave zbog čega je prebačen u Urgentni centar. Na uglu Bulevara Mihajla Pupina i Španskih boraca jutros je nešto pre četiri sata poveđen jedan muškarac (52), i on je zbog tupe povrede glave prevezen u Urgentni centar. Tokom noći bilo je 103 intervencije, od kojih 18 na javnom mestu. Najčešće su se javljali astmatičari, hipertenzičari, srčani bolesnici i dijabetičari.
