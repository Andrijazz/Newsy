> Izvor: B92
> Datum: Hronika		| četvrtak 30.01.2014  |  21:06
> Rubrika: info_hronika
> Naslov: Cvetanović: Nisam ubio Bojovića
> Članak:

Beograd -- Saša Cvetanović (32), zvani Pitbul, osumnjičen za ubistvo Nikole Bojovića, rođenog brata Luke Bojovića, saslušan je u Tužilaštvu za organizovani kriminal.
Kako nezvanično saznaju "Novosti", on je rekao "da nije ubio Bojovića" i negirao je da ima bilo kakve veze sa ovim zločinom. Ništa više nije želeo da kaže, pa je saslušanje trajalo veoma kratko.
Podgorički "Dan", međutim, pisao je početkom septembra da je Cvetanović priznao da je počinio taj zločin. Cvetanović je 22. januara izručen iz Crne Gore, pošto je 29. avgusta prošle godine uhapšen u Podgorici. Osumnjičen je da je direktni izvršilac ubistva Bojovića, 29. aprila prošle godine u Beogradu. Pored Cvetanovića za ubistvo su osumnjičeni i crnogorski državljani Slobodan Šaranović, kojem se na teret stavlja da je naručio zločin, i Ratko Koljenšić, koji je osumnjičen da je učestvovao u organizaciji ubistva. Apelacioni sud Crne Gore je 10. januara ukinuo rešenje Višeg suda u Podgorici kojim je dozvoljeno izručenje Šaranovića i Koljenšića srpskim vlastima. Na Bojovića je napadač ispalio 15 hitaca u Ulici carice Milice, a jedan ga je pogodio u glavu.
