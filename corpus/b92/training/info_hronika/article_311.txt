> Izvor: B92
> Datum: petak 31.01.2014  
> Rubrika: info_hronika
> Naslov: "Grom" i u Užicu, privedeno 18 lica
> Članak:

Užice -- U nastavku akcije "Grom", policija u Užicu pretresla je 24 stana i druge prostorije i privela 18 osoba, saopšteno je iz Policijske uprave Užice.
Zbog izvršenih krivičnih dela policija je podnela devet krivičnih prijava zbog neovlašćenog držanja, proizvodnje i stavljanja u promet opojnih droga i nedozvoljene trgovine njima, kao i pet prekršajnih prijava iz zakona o oružju i municiji i carinskim prekršajima, navodi se u saopštenju.
Tokom akcije, užička policija je zaplenila 15,9 grama marihuane, 21 semenku marihuane, 25 mililitara metadona, četiri tablete narkotičkih sredstava, 13 grama nepoznate praškaste materije, jednu vagu za precizno merenje, sedam putničkih vozila, jedan motocikl "Harli Dejvidson", 54,15 kilograma rezanog duvana,1000 komada filtera sa papirom, dva boksera, jednu bejzbol palicu, nož i 11 mobilnih telefona. O događajima su obavešteni nadležni tužioci Višeg i osnovnih tužilaštava u Užicu i Požegi, saopšteno je iz Policijske uprave Užice.
