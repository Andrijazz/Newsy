> Izvor: B92
> Datum: petak 24.01.2014  
> Rubrika: info_hronika
> Naslov: Uhapšeni bivši policajci zbog droge
> Članak:

Valjevo -- U Valjevu su uhapšena dvojica bivših policajaca, potvrđeno je u Policijskoj upravi u tom gradu.
Kako je agenciji Beta rekao načelnik Policijske uprave Saša Marković, zajedničkom akcijom Službe unutrašnje kontrole MUP-a i valjevske kriminalističke policije uhapšeni su Dejan Subotić i Milan Ćulafić.
Oni se sumnjičee da su u maju 2013. prodali kilogram heroina jednom od dilera droge za 12.000 evra. Po odobrenju višeg tužioca njima je određeno zadržavanje do 48 sati. Subotić i Ćulafić su hapšeni i prošlog leta zbog sumnje da su od pojedinih lokalnih dilera primali mito, a tokom istrage pritvor im je ukinut i oni su pušteni da se tokom daljeg postupka brane sa slobode. Akciju je i tada vodila Služba unutrašnje kontrole MUP-a, a prijavili su ih i optužili pojedini dileri iz Valjeva, što su uhapšeni policajci negirali. Dejan Subotić je bio šef Odseka za suzbijanje kriminaliteta u Policijskoj upravi, a Milan Ćulafić vođa grupe za suzbijanje narkomanije.
