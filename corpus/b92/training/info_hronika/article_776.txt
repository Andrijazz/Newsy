> Izvor: B92
> Datum: subota 22.03.2014  
> Rubrika: info_hronika
> Naslov: NS: Teško povređen u tuči navijača
> Članak:

Novi Sad -- Jedan mladić iz Smederevske Palanke je teško povređen i u životnoj je opasnosti, pošto je pretučen u Novom Sadu, potvrđeno Beti u Kliničkom centru Vojvodine.
"M.S. (35) iz Smederevske Palanke zadobio je višestruke teške telesne povrede opasne po život. Pacijent se nalazi u intenzivnoj jedinici Urgentnog centra i pod stalnim je nadzorom lekara", kazali su večeras u Kliničkom centru.
Prema nezvaničnim informacijama, on je povređen u tuči između navijača fudbalskih klubova Vojvodina i Crvena zvezda, u Novom Sadu. Zvezda je danas pobedila sa 1:0 na gostovanju ekipu Donjeg Srema iz Pećinaca. Ta utakmica igrana je u Novom Sadu, jer je policija procenila da nije bezbedno da se igra u Pećincima, zbog dolaska velikog broja navijača i malog kapaciteta stadiona.
