> Izvor: B92
> Datum: petak 7.02.2014  
> Rubrika: info_hronika
> Naslov: "Hapšenja nalik turskim serijama"
> Članak:

Podgorica -- Branka Prpa, udovica Slavka Ćuruvije, smatra da akcija hapšenja u Srbiji za ubistvo njenog muža predstavlja medijski spektakl, nalik turskim serijama.
Ona je podgoričkoj Televiziji “Atlas” danas rekla da Miroslav Kurak, kojega su srpske vlasti osumnjičile kao direktnog izvršioca ubistva Čuruvije, nije pucao u njenog supruga 11. aprila 1999. godine.
"To znaju i specijalni tužilac i policija, a zašto sada imaju ovu vrstu redefinicija u istražnim radnjama - to oni treba da objasne na sudu", navela je Prpa. Za nju je sporan i Milorad Ulemek kao ključni svedok rasvetljavanja ubistva Ćuruvije. "Taj pompezni izlazak u javnost sa Legijom, koji je sad kao progovorio, takođe je nešto što u suštini diskvalifikuje to svedočenje", tvrdi Prpa. Za ubistvo Ćuruvije osumnjičeni su nekadašnji šef Službe državne bezbednosti Radomir Marković, koji se već nalazi u zatvoru, dok su nedavno uhapšeni pripadnici te službe Milan Radonjih i Ratko Romić, a Kurak je trenutno nedostupan srpskom pravosuđu.
