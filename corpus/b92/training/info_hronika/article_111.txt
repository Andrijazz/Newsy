> Izvor: B92
> Datum: utorak 14.01.2014  
> Rubrika: info_hronika
> Naslov: "Rešiti političko ubistvo Ćuruvije"
> Članak:

Beograd -- Za zemlju i njenu budućnost je važna činjenica da se otvara pravosudni postupak za rasvetljavanje i kažnjavanje ubistva Slavka Ćuruvije, saopšteno je iz LDP.
Liberalno demokratska partija očekuje da se kroz taj budući postupak kazne svi nalogodavci, organizatori i izvršioci ovog državno organizovanog zločina.
To je minimalna obaveza koja je pred Srbijom kao političkom zajednicom i veliki test njene sposobnosti da opstane kao pravna država i uređeno društvo.
Ovaj zločin je bio politički, i zbog toga je njegov sudski rezultat toliko važan, navode iz LDP. Strašni teret ovog zločina opterećivao je zemlju i on još uvek nije skinut, ali je ovo korak u dobrom pravcu. Sada je važno da postupci budu sprovedeni do kraja i da dobiju sudsku verifikaciju. Ovaj trenutak je satisfakcija i za sve one ljude koji su i posle 5. oktobra 2000. godine pokušavali da reše ovaj slučaj, iako suočeni sa velikim problemima i opasnim izazovima, navodi se u saopštenju. Tehničko rasvetljavanje čina ubistva ne može se razdvojiti od atmosfere i političkih okolnosti u kojima se zemlja nalazila 1999. godine i u koje je gurnuta neodgovornom i opasnom politikom. Da bi se društvo konačno stabilizovalo, važno je da budu otklonjene sve nedoumice. To je važno i za one koji su u Srbiji živeli pod strašnim okolnostima desetogodišnjeg rata i sukoba i sa svetom i u samoj Srbiji, ali još važnije za generacije koje će u Srbiji u budućnosti živeti, zaključuju iz LDP.
