> Izvor: B92
> Datum: subota 18.01.2014  
> Rubrika: info_hronika
> Naslov: Zakucao se u parkirane automobile
> Članak:

Beograd -- Četiri automobila potpuno su uništena noćas na Bežanijskoj kosi kada se, za sada nepoznata osoba, svojim "alfa romeom", zakucala u parkirana vozila.
Nezgoda se dogodila u Ulici Nedeljka Gvozdenovića ispred broja 40A i u nezgodi nije bilo povređenih.
Kako su nam preneli očevici, vlasnik "alfa romea" proleteo je kroz raskrsnicu i u tom momentu je zakačio "škodu fabiju".

"Od siline udara, "alfa romeo" je bukvalno za sobom povukao "škodu" u kojoj su bile četiri devojke i svi su se zakucali u automobile koji su bili parkirani ispred zgrade u Nedeljka Gvozdenovića na Bežanijskoj kosi. Na sreću, devojke nisu povređene, a vozač "alfa romea" odmah je iskočio iz svog vozila i pobegao", kaže za B92 jedan od očevidaca.

On pretpostavlja da je vozač "alfa romea" bežao od policije.

"Policija se odmah stvorila na licu mesta, ubrzo je stigala i hitna pomoć. "Alfa romeo i "škoda" su potpuno uništeni, kao i još dva automobila koja su bila parkirana, dok su još dva oštećena. Prava je sreće da nema povređenih", kaže sagovornik B92.
