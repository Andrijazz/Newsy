> Izvor: B92
> Datum: Hronika		| četvrtak 13.03.2014  |  08:01 -> 17:56
> Rubrika: info_hronika
> Naslov: Žandarmu 40 godina za ubistvo
> Članak:

Kraljevo -- Žandarm Aleksandar Krstić osuđen je na maksimalnih 40 godina zatvora za ubistvo i spaljivanje dvojice Jagodinaca.
Krstićevi pomagači Goran Dabić i Ivana Radivojević osuđeni su na sedam i deset meseci, odnosno na dve godine i šest meseci zatvora.
Sudija Miroljub Vujović rekao je da u slučaju Aleksandra Krstića nije bilo ništa sporno, jer je on priznao učinjena dela i da ništa manje od maksimalne kazne od 40 godina zatvora i nije moglo biti izrečeno.
Vujović je rekao da nije dokazano da su Dabić i Radivojevićeva učinili krivična dela teško ubistvo, jer su sve ranje bile nakon toga. "Dabić je pomagao posle ubistva da se sakriju i unište tragovi", rekao je sudija. On je dodao da Ivanu Radivojević sud nije mogao da proglasi krivom, kao kod Dabića, iako je slično delo u pitanju, jer prema zakonu, za to delo, jedan broj srodnika počinioca može da dobije maksimalno tri godine zatvora. Milisav, otac Srđana Tomića, rekao je da će Švajcarska tužiti Srbiju, jer je Srđan bio njihov državljanin, kako sudovi ovakvim sramnim presudama ne bi mogli više nikoga da omalovažavaju. "Ovo je stvarno bruka za sudstvo. Jedan čovek koji je zapalio dva tela i znao je za ubistvo, da dobije samo sedam godina. Obrazložili su u završnoj reči da je Dabić mlad čovek. Pa i moj Srđan je bio mlad, pa su ga ubili bez ikakvog razloga i zapalili", rekao je Tomić. Milovan Stojanović, punomoćnik porodice ubijenog Tomića, najavio je žalbu Apelacionom sudu. "Sličan zločin nije zapamćen u sudskom pravosuđu. Sramno je da su Dabić i Radivojevićeva dobili ovako male kazne, jer su u svemu učestvovali sa Krstićem, što je i dokazano u sudskom postupku. Isti sud prošle godine za ubistvo Slaviše Simića iz Vrnjačke Banje, ubicu i pomagače osudio na po 35 godina zatvora", rekao je Stojanović. Zamenica višeg javnog tužioca u Kraljevu Irina Radulović zatražila je kazne od 30 do 40 godina za prvooptuženog Krstića i drugooptuženog Gorana Dabića, dok je za Krstićevu nevenčanu suprugu Ivanu Radivojević, koja se teretila da je pomagala u izvršenju zločina, zatražila kaznu od najmanje 10 godina. Predrag Milutinović, branilac Aleksandra Krstića, rekao je da odbrana ostaje pri stavu da su pobude zbog kojih je krivično delo učinjeno motivisane zelenašenjem oštećenog. Žandarm Krstić, Dabić i Krstićeva nevenčana supruga Ivana Radivojević, osumnjičeni su za ubistvo i spaljivanje dvojice Jagodinaca, Srđana Tomića i Aleksandra Nedeljkovića, 14. jula 2013. godine. Krstić je uhapšen 16. jula 2013. godine pod sumnjom da je zbog navodnog duga od 5.000 evra u selu Ratkovac u okolini Kraljeva, ubio, a zatim i zapalio Tomića i Nedeljkovića nedaleko od Rekovca.
