> Izvor: B92
> Datum: utorak 14.01.2014  
> Rubrika: info_hronika
> Naslov: Nikolić: Pravda će biti zadovoljena
> Članak:

Beograd -- Predsednik Srbije Tomislav Nikolić kaže da će otkrivanje osumnjičenih za ubistvo Slavka Ćuruvije i prikupljene informacije dovesti do zadovoljenja pravde.
On ističe da rasvetljavanje slučaja predstavlja upozorenje da se takav svirep zločin više nikada ne ponovi.
Povodom rezultata rada Komisije za istraživanje ubistava novinara Nikolić je rekao da je svojevremeno poručio Ćuruvijinom bratu da će jednog dana otkriti ubice.
"Do sada nerazjašnjeno ubistvo Slavka Ćuruvije predugo je opterećivalo srpsko društvo i predstavljalo je osnov za sukob između pripadnika različitih političkih opcija", naveo je predsednik Nikolić u saopštenju. "Svojevremeno sam, sprovodeći politiku stranke kojoj sam pripadao, izneo negativno mišljenje o tada već pokojnom Ćuruviji, što je poslužilo i dugo će da služi za politički obračun sa mnom. Niko ne pominje da sam tada poručio njegovom bratu da ću jednog dana otkriti ubice", dodao je on. Nikolić je istakao i da je ponosan što su promene u društvu, inicirane smenom vlasti u Srbiji, omogućile da mnoga najodgovornija mesta u državi zauzmu hrabri i pošteni ljudi koje je nemoguće zaustaviti u ostvarenju cilja, da Srbija bude pravna i pravedna država. "Sada je potpuno jasno da je ubistvo na monstruozan način organizovano i izvršeno od strane dela državnog aparata, ali će ostati nejasno zašto to nijedna vlast do sada nije razotkrila", navedeno je u saopštenju. Prema Nikolićevim rečima, akcija je vođena tajno i strpljivo, u želji da budu razotkriveni odgovorni nalogodavci i izvršioci, a da svi čestiti pripadnici različitih službi, koji su pod bilo kojom vlašću savesno i zakonito obavljali svoj posao, ponosno žive u zemlji koju su štitili ne žaleći ni svoj život. "Čestitam malobrojnima, koje je predvodio Aleksandar Vučić, koji su znali za akciju i sačuvali njenu tajnost", rekao je predsednik. "Sada je jasno da i akcije otkrivanja velikih narko-dilera moraju da se vode na isti način, kako ne bi bilo opstrukcije onih koji akciju treba da sprovedu", zaključio je Tomislav Nikolić u saopštenju iz predsedničkog kabineta.
