> Izvor: B92
> Datum: utorak 25.02.2014  
> Rubrika: info_hronika
> Naslov: Lančani sudar na Dedinju
> Članak:

Beograd -- Dva muškarca su povređena u lančanom sudaru u kojem su učestvovala tri automobila, a koji se dogodio oko 18.30 na Dedinju.
Prema rečima portparolke Hitne pomoći Nade Macure povređeni su u stabilnom stanju prevezeni u Urgentni centar.
Kako je objasnila, muškarac star oko 30 godina, suvozač u jednom od vozila, lakše je povređen u predelu grudnog koša i stomaka.
Drugom muškarcu, starom oko 58 godina, konstatovane su tupe povrede glave i kolena. On je upravljao jednim od vozila, a pretpostavlja se da je povređen udarcem u volan i vetrobransko staklo automobila. Prema Macurinim rečima povređeni muškarci nisu imali druge spoljne povrede, a u Urgentni centar prevezeni su u svesnom i stabilnom stanju. Udes se dogodio u Neznanog junaka 24, na uglu sa ulicom Paje Adamova. Saobraćaj je obustavljen, pa ne saobraćaju ni trolejbuske linije. Osim pripadnika policije i Hitne pomoći, na lice mesta izašle su i vatrogasne jedinice obzirom da je iz jednog od automobila izlazio dim. Kako saznaje Tanjug vinovnik nezgode je najverovatnije pobegao sa lica mesta.
