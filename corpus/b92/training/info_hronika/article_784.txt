> Izvor: B92
> Datum: nedelja 23.03.2014  
> Rubrika: info_hronika
> Naslov: Prokuplje: Pet povređenih u nesreći
> Članak:

Prokuplje -- Pet osoba je povređeno, među kojima i dvoje maloletnika, u teškoj saobraćajnoj nesreći koja se dogodila u Prokuplju, saznaje Beta iz policijskih izvora.
Prema još nezvaničnim podacima, do nesreće je došlo kada je vozač 'forda' P.M. (37) koji se kretao velikom brzinom ulicom Ratka Pavlovića iz pravca Niša, prošao na semaforu kroz crveno i udario na raskrsnici putničko vozilo koje se uključivalo u saobraćaj iz ulice Veljka Milankovića-Vuka.
Kako tvrde očevici događaja, vozač 'forda' je bežao od policije koja je dobila dojavu da vozilo juri kroz grad velikom brzinom, pa je pokušala da ga zaustavi. U udesu je najteže povređen F.K. (15) iz Prokuplja, koji je zbog težih povreda glave hitno prebačen u Kliničko-bolnički centar u Nišu, dok je V.K. (38) zadobio trostruki prelom desne potkolenice i zadržan je u prokupačkoj bolnici. U Niš je prebačen i P.M. (37) zbog preloma kuka, dok su A.P. (26) i S.T. (14) lakše povređeni.
