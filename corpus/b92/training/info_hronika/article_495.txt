> Izvor: B92
> Datum: utorak 18.02.2014  
> Rubrika: info_hronika
> Naslov: NS: Divljao guseničarem po Mišeluku
> Članak:

Novi Sad -- Novosadska policija saopštila je da će podneti prekršajnu prijavu protiv vožača koji je neregistrovanim tegljačem-guseničarem oštetio put na petlji Mišeluk.
Osumnjičeni D. A. (50) iz Novog Sada se proteklog vikenda, naočigled desetina prolaznika, provozao tegljačem kroz Mišeluk i izazvao materijalnu štetu.
U tegljaču su se bila još trojica meštana Sremske Kamenice. Kako navode u policiji, Amidžić je u subotu, oko 21:30h vozio tegljač guseničar, u kome su se nalazila još trojica meštana Sremske Kamenice. Kako javlja 021.rs, policija je izašla na teren na poziv građana i privela svu četvoricu, a protiv Amidžića biće podneta prekršajna prijava. Posle utvrđivanja ukupne materijalne štete i izjašnjenja nadležnog tužilaštva, biće poznato postoje li u pomenutom događaju elementi krivične odgovornostim, kao i o kakvom se krivičnom delu radi. Podsetimo, u subotu je na očigled pedesetak posmatrača, uglavnom momaka koji se okupljaju na Mišeluku, nepoznato vojno oklopno vozilo došlo je iz pravca Petrovaradina i napravilo nekoliko krugova na mestu gde se okupljaju motoristi, a zatim se uputilo na brdo. Očevici kažu da je vozilo prešlo preko bankine i oštetilo ivičnjake i drveće. Tragovi vožnje pokazuju da je vozilo pravilo krugove, a vidljiva je šteta i na ogradi i bankinama. Po tragovima se vidi da se vozilo posle kruženja na Mišeluku uputilo preko brda ka nekadašnjoj Televiziji Novi Sad i više se nije vraćalo. Prema rečima očevidaca uviđaj o ovom slučaju kasnije je uradila policija. Mediji su objavili da guseničar pripada Vojsci Srbije, ali je to demantovao portparol Ministarstva odbrane major Jovan Krivokapić. Krivokapić je rekao da je taj sivo-maslinasti "vučni traktor-guseničar" nekada pripadao Vojsci, ali je odavno u privatnom vlasništvu. Posle utvrđivanja ukupne štete i pošto se tužilaštvo izjasni, biće poznato da li postoje i elementi krivične odgovornosti, piše u saopštenju policije.
