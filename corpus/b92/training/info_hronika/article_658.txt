> Izvor: B92
> Datum: Hronika		| četvrtak 6.03.2014  |  15:43
> Rubrika: info_hronika
> Naslov: NS: Učenice OŠ pokušale da se ubiju
> Članak:

Novi Sad -- Dve učenice sedmog razreda novosadske OŠ "Jožef Atila" pokušale su zajedničko samoubistvo, tako što su kupile žilete i otišle u školski toalet da iseku vene.
Na sreću, prisutni u školi čuli su povike iz kupatila i zaustavili devojke u nameri da počine samoubistvo, piše novosadski portal 021 i dodaje da su devojčice zbrinute u Dečjoj bolnici i potom puštene na kućno lečenje.
Direktor škole Dragan Utržan potvrdio je da je jedna učenica nanela sebi površinske posekotine. Kako je naveo, ona se na taj korak odlučila zbog toga što se uplašila reakcije roditelja nakon roditeljskog sastanka koji se održavao u školi. Psiholog Vladimir Beara kaže za 021 da nije u praksi čuo za slučajeve da dvoje ovako mladih osoba pokušavaju zajedničko samoubistvo, kao i da nema dovoljno informacija da bi mogao da kaže koji je razlog za ovako radikalan potez. "Ne sećam se kada sam čuo za ovakav slučaj, ne kažem da ih nema, ali nije uobičajeno. Da li je to neki poziv u pomoć? Pa gledajte, nekad se pokušaj samoubistvo može tako razumeti, ali kao što je rekla jedna moja profesorica, zašto bi tako pozivao u pomoć? Dovoljno je da se skineš go i trčiš ulicom i svako će shvatiti da ti treba pomoć. Tako da samoubistvo u krajnjoj liniji može da uspe i to je problem", navodi Beara za 021. Iz Gradske kuće je u međuvremenu saopšteno da će školu "Jožef Atila" u petak u 13.30 h posetiti gradonačelnik Novog Sada Miloš Vučević, direktor policije Milorad Veljović i načelnik novosadske policije Stevan Krstić. Kako je navedeno, oni će sa direktorom, stručnim saradnicima i predstavnikom Saveta roditelja razgovarati o bezbednosti učenika.
