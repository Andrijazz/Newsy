> Izvor: B92
> Datum: utorak 21.01.2014  
> Rubrika: info_hronika
> Naslov: Lančani sudar kod "Arene"
> Članak:

Beograd -- Lančani sudar dogodio se sinoć oko 22 časa na autoputu kod "Arene" u Novom Beogradu, a tri osobe prevezene su u Urgentni centar, izjavila je Nada Macura.
Muškarac star oko 40 godina, vozač, zadobio je povredu glave i ogrebotine po licu, a muškarac star 34 godine, vozač, bio je bez vidljivih povreda, rekla je Tanjugu portparol Hitne pomoći.
I žena stara oko 37 godina bila je bez vidljivih povreda, ali je bila uznemirena, istakla je Macura i dodala da su na lice mesta upućene tri lekarske ekipe. Hitna pomoć je tokom noći u Beogradu obavila 100 intervencija od kojih 14 na javnim mestima, a za protekla 24 sata ukupno 235 od kojih 55 na javnim mestima, precizirala je Macura. Lekarima su se najčešće obraćale pacijenti sa hipertenzijom i bronhijalnom astmom, a bilo je i osoba pod dejstvom alkohola i povređenih u tučama, istakla je Macura. Portparol Hitne pomoći je astmatičarima i srčanim bolesnicima savetovala umerenost u fizičkim naporima.
