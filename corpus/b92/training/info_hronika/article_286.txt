> Izvor: B92
> Datum: sreda 29.01.2014  
> Rubrika: info_hronika
> Naslov: Tužilaštvo:Jociću 40 godina zatvora
> Članak:

Beograd -- Tužilaštvo je predložilo Specijalnom sudu da Sretena Jocića osudi na 40 godina zatvora zbog organizovanja ubistva vlasnika hvatskog "Nacionala" Ive Pukanića.
U završnoj reči tužilac je predložio da se pripadnici beogradskog dela njegove ekipe Željko Milovanović, kao direktni izvršilac ubistva, osudi na 40 godina zatvora, a Milenko Kuzmanović koji je, prema stavu tužilaštva, bio zadužen za logističku podršku, osudi na ne manje od 15 godina.
Zamenik tužioca Jovica Jovanović rekao je da je Jocić organizovao ubistvo Pukanića po nalogu N.N. lica koje mu je za to platilo milion i po evra, napominjući da je motiv ubistva bilo koristoljublje. Nakon izlaganja završnih reči sud će zakazati izricanje presude. Tuzilaštvo za organizovani kriminal juče je u završnoj reči zaključilo da je jasno dokazano ko je izvršio likvidaciju, ali da je teško doći do nalogodavaca. Tužilaštvo smatra da su tokom četvorogodišnjeg procesa dokazani navodi optužnice da je motiv ubistva Pukanića bilo njegovo pisanje o medjunarodnom švercu cigareta, kao i njegovo svedocenje o tome pred sudom jedne evropske zemlje. Milovanović je prošle godine u Zagrebu u odsustvu osudjen na 40 godina zatvora, jer je podmetnuo ekspoloziv kojim su ranjeni hrvatski novinari. Optužnica srpskog Tužilaštva za organizovani kriminal tereti Jocića da je organizovao kriminalnu grupu koja je izvršila ubistvo Pukanića i Franjića 23. oktobra 2008. godine, nakon što je sa "za sada neidentifikovanim licem" postigao dogovor da za 1,5 milion evra ubije vlasnika hrvatskog "Nacionala". Tužilaštvo navodi da su, pored Jocića, pripadnici kriminalne grupe bili Milovanović i Kuzmanović. Jocić je uhapšen 27. aprila 2009. u Beogradu, i do prošle zime je bio u pritvoru kada je prebačen u zatvor na odsluženje kazne od 15 godina zatvora za ubistvo Gorana Marjanovića 1995. godine. Milovanović je takodje u pritvoru, a nedavno je oslobodjen optužbi za pokušaj bekstva iz pritvorske jedinice Specijalnog suda 7. februara 2012. zajedno sa Sretkom Kalinićem. Kuzmanović je od 9. marta 2013. godine, posle gotovo tri godine u pritvoru, pušten da se brani sa slobode. Milovanović je optužen da je postavio eksploziv pored automobila ubijenog hrvatskog novinara, a Kuzmanović da je pripadnicima zagrebačkog dela "Jocićeve grupe" trebalo da obezbedi pasoše za bekstvo, po izvršenom ubistvu. Hrvatskom delu Jocićeve grupe Robertu i Luki Mataniću, Amiru Mafalaniju, Bojanu Guduriću i Slobodanu Đuroviću kao i Milovanoviću sudilo se u Zagrebu. Vrhovni sud Hrvatske prvostepenu presudu kojom su bili osudjeni na 150 godina zatvora smanjio je u aprilu za svega dve godine. Robertu Mataniću koji je organizovao grupu Vrhovni sud je potvrdio 33 godine zatvorske kazne, njegovom bliskom rodjaku Luki Mataniću jedinstvena kazna smanjena je sa 16 na 15 godina, a to je učinjeno i za Amira Mafaljanija. Željku Milovanoviću koji je eksplozivom u mopedu koji je dovezao u dvorište Nacionala ubio Pukanića i Franjića potvrdjena je maksimalna zatvorska kazna od 40 godina zatvora, a Bojanu Guduriću koji je u rezervi čekao sa snajperom ako eksploziv zataji potvrdjena je kazna zatvora od 30 godina. Đurović je kao posrednik izmedju naručioca ubistva i izvršioca osudjen na 25 godina zatvora. Prema srpskoj optužnici, motiv ubistva Pukanića je to što je u medijima u Hrvatskoj i Srbiji iznosio saznanja o delovanju više kriminalnih grupa na području Srbije i zemalja u okruženju. Zagrebački sud nije utvrdio postojanje zločinačke organizacije, kako se navodi u optužnici, kao ni naručioca ubistva, pa tako ni motiv Pukanićeve likvidacije. Motiv optuženih za to ubistvo, prema stavu suda u Zagrebu, bilo je koristoljublje budući da su za ubistvo jednog od najeksponiranijih novinara na ovim prostorima dobili 1,5 miliona evra. Taj sud smatra da samo Đurović, koji je bio veza izmedju nepoznatog naručioca i izvršioca i koji je podsticao na to ubistvo, zna ko je naručilac Pukanićevog ubistva. Đurović je, pak, u januaru 2011, svedočeći putem video konferencijeske veze sa županijskim sudom u Zagrebu, branio pred Specijalnim sudom u Beogradu svog kuma Jocića, navodeći da on nema nikakve veze sa ubistvom vlasnika hvatskog "Nacionala". Svoju tvrdnju Đurović je potkrepio upravo navodima presude Županijskog suda u Zagrebu u kojoj se Jocić ni ne pominje, dok ga srpsko tužilaštvo za organizovani kriminal tereti kao organizatora te likvidacije. "Sreten Jocić je uhapšen samo na osnovu izjave (svedoka saradnika iz hrvatskog procesa) Tomislava Marjanovića da je u stanu Roberta Matanića razgovarao sa nekim i da on pretpostavlja da je to Jocić", rekao je tada Đurović. Osudjeni Gudurić i Matanić juče su odbili da iz Zagreba svedoče u beogradskom procesu.
