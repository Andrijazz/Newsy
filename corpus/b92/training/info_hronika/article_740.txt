> Izvor: B92
> Datum: utorak 18.03.2014  
> Rubrika: info_hronika
> Naslov: Ukinuta presuda Arkanovom čoveku
> Članak:

Beograd -- Apelacioni sud u Beogradu ukinuo je presudu kojom su Zvonko Mateović i još dvojica optuženi za iznudu od 122.400 evra i 650.000 dinara
Sud je naložio da im se suđenje ponovi, objavljeno je na sajtu suda.
Mateović, koji je javnosti poznat kao telohranitelj ubijenog Željka Ražnatovića Arkana, ukinutom presudom je bio osuđen na četiri godine zatvora, kao i Darko Branković, dok je Ivica Fajferić bio osuđen na tri godine zatvora. Mateović i Branković su optuženi da su, uz pomoć Fajferića, od septembra 2008. godine upućivali ozbiljne pretnje po život Goranu M. i njegovoj porodici, kako bi iznudili novac. Najpre su mu Mateović i Branković pozajmili novac u iznosu od oko 47.500 evra, a potom od njega uzeli automobil ukupne vrednosti od 122.400 evra i 650.000 dinara. Goran M. je slučaj prijavio policiji, pa su Mateović i Branković uhapšeni nakon što su pokušali da od oštećenog iznude deo novca, u iznosu od 8.000 evra, a ubrzo je uhapšen i Fajferić. Sada se brane sa slobode. Po nalaženju Apelacionog suda, prvostepena presuda zahvaćena je bitnom povredom odredaba krivičnog postupka, s obzirom na to da je izreka presude nerazumljiva. U obrazloženju rešenja Apelacionog suda se, izmedu ostalog, navodi da se iz prvostepene presude ne vidi da li je u iznos od 122.400 evra, za koji se okrivljeni terete, uračunat iznos od 47.500 evra, koji je ošteceni pozajmio, pri čemu je nejasno da li je oštećeni navedeni novčani iznos od 47.500 evra pozajmio samo od Mateovića ili i od Brankovića. Takođe, nejasno je i da li je u iznos od 122.400 evra uračunata vrednost dva automobila koja je oštećeni predao Mateoviću i Brankoviću, kao i da li je oštećeni za svoje vozilo, koje je predao licu pod nadimkom SV da ga proda za iznos od 7.000 evra, dobijeni novac dao Mateoviću i Brankoviću, što je od značaja za iznos protivpravne imovinske koristi za koju se okrivljeni terete, navodi sud. Pored toga, osnovano se izjavljenim žalbama ukazuje na to da je izreka prvostepene presude nejasna, jer se okrivljeni oglašavaju krivim za period koji im nije stavljen na teret optužnim aktom javnog tužioca. Mateović je javnosti poznat kao telohranitelj ubijenog predsednika Stranke srpskog jedinstva Željka Ražnatovića Arakana. On je, prilikom atentata na Ražnatovića u hotelu "Interkontinental" u Beogradu 2000. godine, ranio Dobrosava Gavrića, koji je kasnije pravosnažno osuđen na 30 godina zatvora kao izvršilac ubistva, ali je u bekstvu.
