> Izvor: B92
> Datum: petak 7.03.2014  
> Rubrika: info_hronika
> Naslov: Đacima prodavao meso uginulih krava
> Članak:

Velika Plana -- U Velikoj Plani uhapšen muškarac osumnjičen da je otkupljivao meso uginulih krava i konja, prerađivao ga i prodavao u ugostiteljskoj radnji kod osnovne škole.
Uhapšeni N.J. (35) iz Velike Plane tereti se za krivično delo proizvodnja i stavljanje u promet škodljivih proizvoda i određeno mu je zadržavanje do 48 sati.
Meso uginulih domaćih životinja je obrađivao u pomoćnim prostorijama svoje kuće, koje nisu registrovane za tu svrhu i nemaju odobrenje nadležnih organa za obradu mesa za ljudsku hranu, naveo je MUP. "Tako obrađeno meso osumnjičeni je mešao sa hemijskim supstancama koje je dodavao mesu da bi ono po boji izgledalo kao sveže, a zatim ga prodavao u svom maloprodajnom objektu 'NN Cile', koji se nalazi preko puta osnovne škole u Velikoj Plani", navela je policija. Prilikom pretresa pomoćnih prostorija tog objekta nađena je gotovo tona mesa uginulih životinja, koje je predato Veterinarskoj inspekciji na uništenje. Krivična prijava je podneta protiv još četiri osobe iz okoline Velike Plane i Smederevske Palanke, osumnjičene za isto krivično delo, tako što su N.J. prodavale uginule životinje ili pomagale u transportu i obradi mesa.
