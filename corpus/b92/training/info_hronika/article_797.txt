> Izvor: B92
> Datum: utorak 25.03.2014  
> Rubrika: info_hronika
> Naslov: SD: Lažna dojava o bombi u školi
> Članak:

Smederevo -- Protiv jednog učenika OŠ “Dimitrije Davidović” u Smederevu podneta je krivična prijava zbog lažne dojave o bombi.
Pripadnici Policijske uprave u Smederevu rasvetlili su lažnu dojavu da je postavljena bomba u Osnovnoj školi "Dimitrije Davidović" i podneli krivičnu prijavu protiv jednog učenika, saopštila je Policijska uprava u Smederevu.
Pripadnici Policijske uprave u Smederevu su Višem javnom tužilaštvu podneli krivičnu prijavu protiv jednog učenika osmog razreda te škole, zbog postojanja osnova sumnje da je izvršio krivično delo izazivanje panike i nereda. On je osumnjičen da je 18. marta u 13.45 sati pozvao Dežurnu službu Policijske uprave i policijskom službeniku rekao da je u školi postavljena bomba. U školu je odmah upućena patrola policije, koja je upravi škole prenela nalog tužioca da se zgrada odmah evakuiše. U toku evakuacije osumnjičeni je uputio još jedan poziv, u kome je rekao da će, ukoliko dođe još policije, škola odleteti u vazduh. Pripadnici Odseka za kriminalističku i protivdiverzionu tehniku su detaljno pretražili zgradu škole i ustanovili da je dojava bila lažna. Nastava je bila u prekidu od 14.10 do 15.30 sati, kada je đacima i nastavnicima omogućeno da se vrate u učionice. Osumnjičeni učenik je uspešno identifikovan, iako je pozive uputio sa javnih telefonskih govornica. On je danas, u prisustvu branioca, policijskim službenicima sertifikovanim za rad sa maloletnicima priznao da je izvršio krivično delo za koje je osumnjičen. Krivična prijava protiv njega će u redovnom postupku biti podneta Višem javnom tužilaštvu u Smederevu, navedeno je u saopštenju.
