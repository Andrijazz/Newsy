> Izvor: B92
> Datum: petak 17.01.2014  
> Rubrika: info_hronika
> Naslov: Kradljivcima Sezana skoro 20 godina
> Članak:

Beograd -- Specijalni sud osudio na skoro 20 godina zatvora četvoricu optuženih za aferu krađe i preprodaje slike Pola Sezana "Dečak u crvenom prsluku".
Oni su se teretili i za krađu još tri slike iz muzeja u Cirihu 2008.
Ivan Peković osuđen je na šest godina i tri meseca zatvora, Raško Mladenović na šest godina, Bobe Nedeljkovski na četiri i po, a Goran Radojević na tri godine zatvora.
Ovom presudom sud je potvrdio navode optužnice Tužilaštva za organizovani kriminal koje je u aprilu 2011. ušlo u trag optuženima i otkrilo njihovo učešće u krađi i preprodaji slike Pola Sezana "Dečak u crvenom prsluku", kao i još tri slike. I optuženi i tužilaštvo imaju pravo da se žale na ovu presudu Apelacionom sudu u Beogradu. Optužnicom se Mladenović tereti za krivično delo razbojništvo, dok se Nedeljkovski, Ivan Peković i Goran Radojević terete za krivično delo zločinačko udruživanje radi prikrivanja i najteži stav krivičnog dela prikrivanje, jer je reč o umetničkom delu velike vrednosti. Mladenović je u pritvoru, Nedeljakovski i Peković su u kućnom pritvoru, a Radojević se brani sa slobode. Mladenović je tokom postupka priznao da je učestvovao u pljački ciriškog muzeja. Optužnicom Tužilaštva za organizovani kriminal oni se terete da su od 2008. do 11. aprila 2012. godine kao članovi organizovane kriminalne grupe iz galerija evropskih zemalja upotrebom sile oduzimali umetnička dela velike vrednosti i prenosili ih na teritoriju Srbije. Potom su sami ili preko posrednika od vlasnika umetničkih dela zahtevali naknadu radi povraćaja ukradenih slika ili nudili slike na prodaju zainteresovanim kupcima, navodi tužilaštvo. U optužnici se precizira da su 10. februara 2008. godine u Cirihu iz muzeja zadužbine E. G. Brlea odneli četiri vredne umetničke slike "Makovi blizu Veteula" Kloda Monea, "Grana kestena u cvatu" Vinsenta van Goga, "Grof Lepik i njegove ćerke" Edgara Dega, "Dečak u crvenom prsluku" Pola Sezana koje su u Švajcarskoj procenjene na 180 miliona franaka. Slike "Grof Lepik i njegove ćerke" i "Dečak u crvenom prsluku" uspeli su da prenesu na teritoriju Srbije dok su preostale dve slike odbacili i one su vrlo brzo nakon krađe pronađene u Švajcarskoj. Dela koja su preneli u Srbiju nudjene su na prodaju. Jedna od ove dve slike je 2009. godine otkupljena i vraćena muzeju, a druga je 11. aprila 2012. pronađena u Beogradu skrivena u krovu Pekovićevog automobila koji je posle duže potere, uhapšen u blizini "Jugopetrolove" pumpe u Malom Mokrom Lugu. Reč je slici "Dečak u crvenom prsluku" Pola Sezana koja je procenjena na 100 miliona švajcarskih franaka. Prilikom pretresa njihovih stanova pronađeno je i zaplenjeno 1,49 miliona evra. U Pekovićevom stanu u Vranjskoj ulici u Beogradu, koji je koristio za skrivanje, pronađeno je pola miliona evra, dok je u kući Bobeta Nedeljkovskog u Kaluđerici, pronađeno milion evra.
