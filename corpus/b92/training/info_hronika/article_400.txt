> Izvor: B92
> Datum: subota 8.02.2014  
> Rubrika: info_hronika
> Naslov: Tokom noći pet udesa u Beogradu
> Članak:

Beograd -- Tokom noći u Beogradu se dogodilo pet saobraćajnih nezgoda u kojima je lakše povređeno pet osoba, izjavila je portparol Hitne pomoći u Beogradu dr Nada Macura.
Macura je Tanjugu kazala da se oko 22.40 sati sinoć u Belom Potoku kod Leštana dogodiila saobraćajna nezgoda u kojoj su lakše povrede zadobile dve osobe koje su potom zbrinute u Urgentnom centru.
U Bulevaru kralja Aleksandra posle ponoći dogodio se udes ali nije bilo povređenih. Oko 01.28 sati u Ulici Dimitrija Tucovića u saobraćajnom udesu je lakše povrede glave zadobila jedna osoba, dok je u Rakovici oko 01.48 sati u saobraćajnoj nezgodi povređena jedna osoba koja je sa povredama glave i grudnog koša prevezena u Urgentni centar. Jutros oko sedam časova u Malom Mokrom Lugu u udesu je povređena jedna osoba i sa lakšim povredama glave prebačena je do Urgentnog centra. Tokom noći za pomoć su se najviše javljali astmatičari, hronični bolesnici, kao i osobe koje imaju probleme sa hipertenzijom, podsetila je Macura. Hitna je imala 115 intervencija od čega 26 na javnom mestu.
