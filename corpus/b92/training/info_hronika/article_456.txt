> Izvor: B92
> Datum: Hronika		| četvrtak 13.02.2014  |  15:04
> Rubrika: info_hronika
> Naslov: Bracanović dao iskaz o Ćuruviji
> Članak:

Beograd -- Nekadašnji zamenik direktora BIA Milorad Bracanović dao je iskaz pred Specijalnim sudom u vezi sa ubistvom Slavka Ćuruvije.
Na poziv Specijalnog tužilaštva za organizovani kriminal, danas su se kao svedoci odazvali nekadašnji zamenik direktora BIA Milorad Bracanović i bivši zamenik načelnika Druge uprave DB za obaveštajne poslove Milan Popivoda, koji su saslušani u istrazi povodom ubistva novinara Slavka Ćuruvije.
Kako je za B92 objasnio specijalni tužilac za organizovani kriminal Miljko Radisavljević, Bracanović i Popivoda ispitani su o saznanjima koje imaju o aktivnostima Resora državne bezbednosti i pojedinih pripadnika te službe, u vreme ubistva Slavka Ćuruvije, a među kojima su Milan Radonjić i Ratko Romić, koji su zvanično osumnjičeni da su učestvovali u likvidaciji tog novinara. Radisavljević nije mogao da otkrije detalje iskaza Bracanovića i Popivode, budući da je istraga još u toku. Popivoda je u vreme ubistva novinara, 11. aprila 1999, bio zamenik načelnika Druge uprave DB za obaveštajne poslove, dok je Bracanović bio zamenik komandanta Jedinice za specijalne poslove zadužen za obaveštajne zadatke.
