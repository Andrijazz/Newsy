> Izvor: B92
> Datum: ponedeljak 24.02.2014  
> Rubrika: info_hronika
> Naslov: Miror o srpskom DB i ubistvu Dando
> Članak:

U britanskoj javnosti se ponovo govori o vezi ubistva Slavka Ćuruvije i ubistva novinarke BBC Džil Dando, o čemu je Branka Prpa govorila za list "Dejli miror".
Ovaj tabloid podseća na priču o vezi dva zločina koja je u nekoliko navrata bila objavljivana u ostvrskim medijima, među kojima je i "Sandej Tajms".
Tekst "Dejli mirora" objavljen je pod naslovom "Nova istraga o ubistvu Džil Dando: Ispitane 'ubice' iz Srbije", a preneli su ga brojni mediji na Ostrvu. "Miror" je i ranije pisao o ovom slučaju.
List sada navodi da način na koji je ubijena Džil Dando nosi "neke oznake ubistava koje su izvršavali ljudi diktatora Slobodana Miloševića". Kako se navodi u tekstu, pripadnici srpske Državne bezbednosti koji su nedavno uhapšeni ili saslušani u Srbiji zbog ubistva Ćuruvije, povezivani su i sa ubistvom britanske novinarke. Nedavno su u Srbiji u vezi sa "slučajem Ćuruvija" uhapšeni bivši pripadnici DB Ratko Romić i Milan Radonjić, a osim njih dvojice, za organizovanje i izvršenje zločina sumnjiče se i bivši šef DB-a Rade Marković i Miroslav Kurak. "Verujem da su oni mogli da ubiju i Džil", prenosi "Miror" reči Branke Prpe, partnerke ubijenog Ćuruvije, koja je bila sa njim kada je ubijen na Uskrs 1999. godine. "Miror" navodi da se Džil Dando zamerila Miloševiću kada se javno založila za izbeglice sa Kosova. "Branka Prpa je opisala kako je njen partner, novinar Slavko Ćuruvija, ubijen samo 15 dana pre nego što je u svom domu ubijena zvezda emisije 'Krajmvoč' u 38. godini života", piše "Miror". List dodaje i da se u njihovom tekstu "prvi put skidaju maske sa lica ubica Slavka Ćuruvije", kao i da je Branka Prpa navela i da je ubistvo Džil Dando podseća na ubistva koja je izvršavala "srpska tajna policija". Kako "Miror" prenosi reči poznate istoričarke, ona je rekla da "veruje da su isti ljudi mogli biti umešani i u ubistvo Džil Dando", kao i da, s obzirom na "rukopis ubistva" nije nemoguće da je to slučaj. Prpa je odgovarajući na pitanja "Mirora" navela i da je moguće da je DB svoje akcije izvodila i u inostrastvu. Brat ubijene Džil Dando rekao je da je ubistvo njegov sestre bilo političke prirode, a da je političku moć mogao da ima režim Slobodana Miloševića. "Sa pažnjom pratimo kako se istraga odvija", rekao je on.
