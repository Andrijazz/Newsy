> Izvor: B92
> Datum: petak 21.02.2014  
> Rubrika: info_hronika
> Naslov: Novo hapšenje u "slučaju Lazarević"
> Članak:

Beograd -- Kako nezvanično saznaje B92, zamenik načelnika Službe za specijalne istražne metode u UKP Boris Gara uhapšen je uz krivičnu prijavu za odavanje službene tajne.
On je sproveden u Tužilaštvo za organizovani kriminal, gde je tako održano novo saslušanje u "slučaju Lazarević".
Gara je nakon saslušanja pušten na slobodu do pokretanja postupka, a kako saznaje B92, tokom saslušanja je potvrdio da je Lazareviću, tokom tajnog sastanka u kafiću na Slaviji, odao da su pripadnici klana Darka Šarića pod policijskom obradom.
Prema našim izvorima bliskim istrazi, Lazarević je o tome obavestio Šarićevog advokata Štrpca, a on ostale članove Šarićevog klana. Naš izvor navodi i da je indikativno to što je Svetislav Đurović, nekadašnji načelnik SBPOK-a, smenjen tek pre šest meseci. Podsetimo, bivšem šefu kabineta Ivice Dačića Branku Lazareviću, koji je, prema navodima medija, osumnjičen za veze sa Darkom Šarićem, nakon saslušanja juče oduzet je pasoš. O takozvanom "slučaju Lazarević" govorili su danas premijer Ivica Dačić, lider JS Dragan Marković Palma i potpredsednik SNS Nebojša Stefanović.

U Tužilaštvu za organizovani kriminal u okviru predistražnog postupka u slučaju "Lazarević" saslušan je jedan policijski službenik iz službe za specijalne istražne metode u Upravi kriminalističke policije MUP-a Srbije, rekao je Tanjugu tužilac za organizovani kriminal Miljko Radisavljević. "To ovlašćeno službeno lice je saslušano juče po dopuni krivicne prijave koju je tužilaštvu podnela UKP, tako da se sada predistražni postupak zbog odavanja poverljivih podataka vodi protiv ukupno četiri lica", precizirao je Radisavljević. Tužilac je ukazao na to da se ovaj predistražni postupak vodi u okviru ranije pokrenutog postupka protiv kriminalne grupe Darka Šarića, optuženog za šverc kokaina i pranje novca. Nakon saslušanja, koje je obavljeno u prisustvu njegovog izabranog branioca, osumnjičeni je pušten na slobodu. Tužilac je precizirao da je, s obzirom na odbranu koju je izneo tokom saslušanja, procenjeno da nema potrebe za određivanjem mera (pritvora, zabrana...). Radisavljević je poručio da se taj predistražni postupak nastavlja daljim preduzimanjem dokaznih radnji.
