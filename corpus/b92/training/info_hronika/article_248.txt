> Izvor: B92
> Datum: petak 24.01.2014  
> Rubrika: info_hronika
> Naslov: Vozač bio trezan, autobus ispravan
> Članak:

Beograd -- GSP saopštava da kod vozača autobusa na liniji 511 koji je u ponedeljak udario u zgradu u Nemanjinoj ulici nije utvrđeno prisustvo alkohola u krvi.
Dodaju i da je autobus bio tehnički ispravan.
Sudski veštaci nastavljaju rad po nalogu suda, kao i stručna komisija GSP-a, čiji se rezultati očekuju u narednih sedam dana, navedeno je u saopštenju.
Veštačenje povodom saobraćajne nesreće, koja se dogodila u Nemanjinoj ulici 20. januara, obavljano je u protekla dva dana, a GSP "Beograd" je dobio obaveštenje da kod vozača, koji je upravljao autobusom na liniji 511, prilikom testiranja nije utvrdjeno prisustvo alkohola u krvi. Sudski veštaci su juče i prekjuče obavili mnogobrojne analize i sistemski pregledali vozilo MAN SG313, garažni broj 1343. Urađena je i dijagnostika od strane ovlašćenog servisa i stručne komisije koju je formirao GSP "Beograd", a tokom jučerašnjeg dana obavljen je i vanredni tehnički pregled autobusa po nalogu policije, u prisustvu sudskih veštaka. Utvrđeno je da je vozilo tehnički ispravno. Kontrolisani su svi elementi koji su propisani zakonom i važeći pravilnikom. Dva putnika su lakše povredjena, a tri vozila su oštećena 20. januara, kada je autobus GSP na liniji 511 izleteo sa kolovoza i udario u zgradu hotela "Beograd" u Nemanjinoj 5, rečeno je u MUP-u Srbije. Blic je juče objavio da je autobus na liniji 511 udario u zgradu kod hotela "Beograd" jer su na vozilu zamenili samo karoseriju, a motor i menjač nisu bili ni pogledali.
