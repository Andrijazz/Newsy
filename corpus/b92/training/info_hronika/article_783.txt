> Izvor: B92
> Datum: nedelja 23.03.2014  
> Rubrika: info_hronika
> Naslov: Jagodina: Tinejdžer ubijen nožem
> Članak:

Jagodina -- Nožem ubijen sedamnaestogodišnjak u Jagodini. Policija privela mladića osumnjičenog za ubisto.
Sedamnaestogodišnji J.L. ubijen je ubodom u grudi u centru grada. Zbog sumnje da je izvršio to ubistvo, policija je uhapsila dve godine starijeg Stefana S. kome je odmah određen pritvor do 30 dana.
Povređenog je policija prevezla u Službu hitne pomoć ali je u 1.45 nastupila smrt, izjavila je Tanjugu portparol Policijske uprave u Jagodini Gordana Cvetić. Otac ubijenog mladića, Vojislav Jovičić, kaže da je njegov mlađi sin sinoć otišao na rođendansku žurku, sa koje se, nažalost, nije vratio. "Bio je dobar i primeren momak. Umeo je da se druži kao i svako dete, normalno u tim godinama. Ja bih pozvao sve roditelje da obrate pažnju na ponašanje svoje dece, pozvao bih celu Srbiju, i posebno vršnjake mog sina da povedu računa o svom ponašanju, da se ništa ne rešava na taj način", poručuje on. Ubistvo se dogodilo u Sinđelićevoj ulici u centru grada, 20 minuta iza ponoći. "Čula sam da deca viču, plaču, u mraku se videla lokva krvi. Policijski auto je već bio tu, uneli su ga, jedva. Oni su ostali da plaču i viču", priča očevidac Jelena Petrović. Policija je osumnjičenog Stefana S, koji je pobegao sa mesta zločina, ubrzo pronašla. Uz odobrenje višeg javnog tužioca njemu je određeno zadržavanje do 30 dana.
