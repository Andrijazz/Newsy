> Izvor: B92
> Datum: petak 24.01.2014  
> Rubrika: info_hronika
> Naslov: Sud potvrdio kaznu Peranoviću
> Članak:

Beograd -- Apelacioni sud potvrdio je kaznu od 20 godina zatvora svešteniku Branislavu Peranoviću za ubistvo štićenika centra za odvikavanje od droge Nebojše Zarupca.
Kako se navodi u saopštenju Apelacionog suda, Peranović je 6. avgusta 2012. u pomoćnoj zgradi, koja je deo njegovog porodičnog domaćinstva, na svirep način ubio Nebojšu Zarupca, koji se lečio u Pravoslavnom centru za odvikavanje od droge "Sretenje".
Zbog želje Zarupca da napusti Centar, Peranović je sa saradnicima, kako se ističe, odveo štićenika u pomoćnu zgradu, gde ga je nekoliko puta udario drvenim štapom, pesnicom i nogom u glavu, telo i nogu. Od posledica prebijanja Zarubac je preminuo. Zbog izvršenog krivičnog dela Branislav Peranović je osuđen na kaznu zatvora u trajanju od 20 godina, a po sopstvenom zahtevu upućen je na izdržavanje kazne zatvora i pre pravnosnažnosti presude, navodi se u saopštenju.
