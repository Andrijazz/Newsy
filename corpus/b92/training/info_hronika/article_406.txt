> Izvor: B92
> Datum: ponedeljak 10.02.2014  
> Rubrika: info_hronika
> Naslov: Ranjeni muškarac umro na putu ka BG
> Članak:

Kraljevo -- Muškarac ranjen u pucnjavi u noćnom klubu "Berlin 90 stepeni" u Novom Pazaru preminuo na putu ka Beogradu i i njegovo telo se nalazi u kapeli u Kraljevu.
Ranjeni muškarac trebalo je, nakon ukazane pomoći, da bude prebačen u Urgentni centar u Beogradu.
Jutros, oko 01.45 sati u klubu "Berlin 90 stepeni" u Novom Pazaru, došlo je do upotrebe vatrenog oružja, pri čemu je jedna osoba više puta upucana u grudni koš i nogu, saopštila je ranije danas Policijska uprava Novi Pazar. Doktor Izet Tutić rekao je da je muškarac koji je ranjen u pucnjavi tokom noći operisan. Tutić je rekao da je povređeni primljen u jako lošem stanju sa povredama u predelu grudnog koša, abdomena i desne natkolenice, zbog čega su lekari veoma brzo intervenisali, hitno uradili prijem i sve mere reanimacije. Lekar je rekao i da u novopazarskoj bolnici imaju informaciju da je samo jedna osoba ranjena i ona je, po hitnom prijemu, prebačena u sobu za intenzivnu negu gde je reanimirana i pripremljena za operaciju.
