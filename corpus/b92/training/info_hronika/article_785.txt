> Izvor: B92
> Datum: nedelja 23.03.2014  
> Rubrika: info_hronika
> Naslov: Potraga za mladićem iz Požege
> Članak:

Beograd -- Gorska služba spasavanja saopštila je da je u toku potraga za mladićem, starosti 23 godine, iz Požege, koji je nestao pre četiri dana.
U traganje je uključena policija, a spasioci GSS su o tom slučaju upoznati sinoć, istaknuto je u saopštenju i navedeno da su ekipe spasilaca te službe intenzivno pretražile teren u okolini Požege prema Ovčar Banji.
Takođe, jedna ekipa je čamcem pretražila korito Zapadne Morave od sela Pilatovići do brane u Ovčar Banji, ali potraga za sada nije dala rezultate. Spasiocima GSS na terenu pomaže rodbina nestalog, meštani kao i pripadnici Kluba za ekstremne i borilačke sportove "Soko" iz Požege. GSS Srbije ima timove obučene za spasavanje i pretragu u nepristupačnim planinskim i urbanim uslovima, međutim, kako bi pretrage bile brze i efikasne, ove ekipe bi trebalo što pre obavestiti. U ovom slučaju vremenski razmak od trenutka prijave nestanka mladića do trenutka angažovanja spasilaca GSS iznosi tri dana, što bi trebalo smanjiti, kako bi se povećao stepen uspešnosti pretrage. Spasioci GSS nastavljaju potragu za nestalim mladićem, navedeno je u saopštenju. Gorska služba spasavanja Srbije je dobrovoljna i neprofitna organizacija čiji je osnovni cilj pomoć i spasavanje u nepristupačnim planinskim i urbanim uslovima. GSS Srbije su 1952. godine osnovali iskusni alpinisti, dok danas Gorsku službu spasavanja sačinjava oko 200 aktivnih spasilaca, od kojih su mnogi iskusni planinari, visokogorci, alpinisti, sportski penjači, speleolozi, ronioci, skijaši i paraglajdisti. Zakonom o vanrednim situacijama, Gorska služba spasavanja Srbije je uvrštena u činioce zaštite i spasavanja u Srbiji i definisana kao strateški partner Sektora za vanredne situacije MUP-a Srbije za izvođenje spasavanja na nepristupačnim terenima.
