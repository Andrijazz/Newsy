> Izvor: B92
> Datum: ponedeljak 17.03.2014  
> Rubrika: info_hronika
> Naslov: LE: Bomba oštetila tri automobila
> Članak:

Leskovac -- Eksplozivna naprava oštetila je tri automobila ispod prozora stana porodice Tasić u Leskovcu, kao i stakla na prozorima stambene zgrade, saopštila je policija.
Eksplozija se dogodila rano jutros oko dva časa u ulici Gavrila Principa, a policija traga za počiniocima.
Oštećeni su automobili marke Audio i Pasat porodice Tasić, kao i Fiat marea Desimira B.
Automobili su bili parkirani ispod stana porodice Tasić, koja se bavi proizvodnjom hleba. Komšije su rekle agenciji Beta da je ekslopzija bila veoma jaka i uznemirujuća. "Eksplozija se dogodila baš ispod sobe u prizemlju u kojoj je spavalo dete Tasića, svi smo uznemireni", rekla je jedna komšinica.
