> Izvor: B92
> Datum: subota 22.02.2014  
> Rubrika: info_hronika
> Naslov: "Lazarević": Najava novih hapšenja?
> Članak:

Beograd -- Svedočenje Branka Lazarevića o curenju informacija iz MUP dovelo do hapšenja jednog od načelnika u UKP. Analitičari: Najava novih hapšenja u policiji.
Načelnik službe za specijalne istražne metode Boris Gara, samo je prvi od visokorangiranih policajaca čiji će kontakti sa klanom Darka Šarića biti provereni.
"Lazarević je izvesno po svemu dao vrlo važne informacije za policiju i tužilaštvo. Kvalitetne informacije ne samo zato što je to brzo išlo, nego zato što je usledio naredni korak, a to je ono najvažnije u ovakvim slučajevima, a to je otkrivanje mesta odakle cure informacije", Vojislav Tufegdžić urednik Novog magazina. Kako b92 nezvanično saznaje, upravo je tadašnji šef kabineta Ivice Dačića, Branko Lazarević i predložio uhapšenog Borisa Garu za tu funkciju. Isti izvor navodi da je kasnije Gara bio glavni kamen spoticanja u odnosima kabineta ministra i direkcije policije, odnosno sa UKP. "Oni su ogorčeni besni, pretpostavljam da nisu sa dobrim kočnicama da bi ga linčovali. Jer sve što ste radili sada vidite ko vam je rušio. Svi su ih pljuvali, nesposobna policija, ovaj onaj, a sada se vidi, ako imate krtice onda nema igre", kaže Zlatko Nikolić kriminolog. A igra bi mogla da se nastavi sa bivšim načelnikom SBOK Svetislavom Đurovićem, za koga odavno postoje dokumentovane informacije o letovanju u Turskoj sa pripadnicima klana Darka Šarića. "Što je viša pozicija u policiji ili bilo gde, toliko je teže dokazivo neko delo. Jasno je da najvažnije informacije nisu u rukama policajaca koji su na nižim nivoima... Onda je za očekivati da se dođe do ljudi koji u policiji pripadaju samom vrhu", dodaje Tufegdžić. Iako se govorilo da je svedočenje Branka Lazarevića tempirano pred izbore, kriminolog Zlatko Nikolić to ne vidi tako. "Ja mislim da je ovo samo koincidencija jer suviše su velike stvari sa kojima se započelo u raspertlavanju ovih afera. Na to nas prisiljavaju i oni kojima hoćemo da se pridružimo, oni nemaju razumevanja za to da li ćete vi ići na izbore, da li je kampanja ili nije. Ili radite, ili ne radite, ili sprečavate ili ne sprečavate", mišljenja je Nikolić. Branko Lazarević posle saslušanja pušten je na slobodu, ali mu je oduzet pasoš i zabranjen mu je kontakt sa određenim osobama. Sve češće se pominje mogućnost da bi mogao da postane zaštićeni svedok.


