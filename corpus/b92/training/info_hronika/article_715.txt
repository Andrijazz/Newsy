> Izvor: B92
> Datum: petak 14.03.2014  
> Rubrika: info_hronika
> Naslov: Produžen pritvor Radonjiću i Romiću
> Članak:

Beograd -- Bivšim pripadnicima DB Ratku Romiću i Milanu Radonjiću, uhapšenim zbog sumnje da su umešani u ubistvo Slavka Ćuruvije, produžen je pritvor za još 30 dana.
"Sudija za prethodni postupak odeljenja Višeg suda u Beogradu produžio je pritvor za 30 dana Radonjiću i Romiću zbog opasnosti od bekstva, uticaja na svedoke i težine krivičnog dela za koje su osumnjičeni", rekao je za B92 tužilac Miljko Radisavljević.
Radonjić i Romić su uhapšeni sredinom januara 2014. godine, a pritvor im je određen dan kasnije nakon višečasovnog saslušanja. Kako je tada saopštio tužilac za organizovani kriminal Miljko Radisavljević, za ubistvo Ćuruvije 1999. osumnjičen je i tadašnji šef DB-a Radomir Marković, koji je u zatvoru u Požarevcu, kao i pripadnik posebne službe obezbeđenja u u DB-u Miroslav Kurak, nedostupan pravosudnim organima i za kojim će biti raspisana međunarodna poternica. Ključni svedok u ovoj istrazi je nekadašnji komandant Jedinice za specijalne operacije Milorad Ulemek Legija, koji u požarevačkom zatvoru izdržava kaznu od 40 godina zatvora, kao i još dva lica čiji identitet nije saopšten iz bezbednosnih razloga. Ulemek je o ubistvu Ćuruvije progovorio početkom januara i istražnim organima dao podatke koji su pomogli u rasvetljavanju tog slučaja. Marković i Radonjić se terete kao nalogodavci, a Romić i Kurak kao izvršioci ubistva. O povezanosti vrha tadašnje vlasti sa ubistvom i eventualnim nalogodavcima ubistva, čiji je motiv politički, pokazaće istraga, rekao je Radisavljević na konferenciji za novinare.
