> Izvor: B92
> Datum: Hronika		| četvrtak 16.01.2014  |  07:41
> Rubrika: info_hronika
> Naslov: Beograd: Dva udesa, dvoje povređeno
> Članak:

Beograd -- Tokom noći u Beogradu su se dogodila dva saobraćajna udesa u kojima su dve osobe povređene, izjavila je Tanjugu portparol Hitne pomoći Nada Macura.
Muškarac star oko 42 godine, vozač bagera, povređen je u Ripnju, oko 21.20 časova kada je vozilom udario u banderu, rekla je Macura. On je zadobio povredu glave, istegnuće vrata, razderotinu čela, postoji mogućnost i potresa mozga, a prevezen je na VMA, istakla je portparol Hitne pomoći.
Muškarac star oko 51 godinu, vozač, u udesu oko 20.10 časova na raskrsnici Bulevara Kralja Aleksandra i Ustaničke ulice, zadobio je povredu grudnog koša i istezanje vrata, a prevezen je na VMA, istakla je Macura. Hitna pomoć je tokom noći u Beogradu obavila 92 intervencije od kojih 12 na javnim mestima, a lekarima su se od hroničnih bolesnika najčešće obraćale osobe sa hipertenzijom i pacijenti sa bronhijalnom astmom, rekla je Macura. Macura je upozorila da trenutne vremenske prilike ne odgovaraju hroničnim bolesnicima, kao ni relativno zdravim osobama, kod kojih je moguća promena raspoloženja, pospanost i umor. Portparol Hitne pomoći je hroničnim bolesnicima sa hipertenzijom savetovala što manje slanog i masnog u ishrani i podsetila da je neophodan oprez u saobraćaju.
