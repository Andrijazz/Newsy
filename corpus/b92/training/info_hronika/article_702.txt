> Izvor: B92
> Datum: sreda 12.03.2014  
> Rubrika: info_hronika
> Naslov: GSP: Tramvaju su bili ispravni
> Članak:

Beograd -- Tramvaji koji su učestvovali u saobraćajnoj nesreći pre dva dana u Novom Beogradu bili su tehnički ispravni, kaže v.d. direktora GSP Beograd Dragomir Spasić.
"Mi imamo komisiju koja ispituje slučaj. U tramvajima postoji crna kutija, koja je u ovom slučaju pokazala da su oba tramvaja bila tehnički ispravna", rekao je Spasić novinarima, prilikom obilaska Saobraćajnog pogona "Centrala" na Novom Beogradu, gde se redovno održavaju tramvaji.
Prema njegovim rečima, tramvajski saobraćaj u Beogradu je izuzetno dobar i pouzdan, a rezultati kojima raspolaže GSP Beograd pokazuju da su vozači tog preduzeća napravili mali broj saobraćajnih nesreća i da su odgovorni u samo četiri odsto slučajeva. On je objasnio i da CAF-ovim tramvajima, koji su u Beograd iz Španije stizali sukcesivno, od 2009. godine, počinje da ističe garantni rok i da komisija tog preduzeća prati njihovu ispravnost. "Pokazalo se, za sada, da ima dosta nedostataka, i mi smo reklamaciju već uputili Agenciji za investicije koja je u obavezi da se obrati španskom proizvođaču koji bi, po ugovoru, trebalo da dostavi rezervne delove", rekao je Spasić. Govoreći o bezbednosti u javnom saobraćaju član Privremenog organa grada Beograda Andrija Mladenović istakao je da je izuzetno važno da se tramvajski saobraćaj posmatra kao jedan od bezbednijih vidova javnog prevoza. Mladenović je, međutim, istakao da je GSP u velikim finansijskim problemima i da će grad u narednom periodu posvetiti pažnju finansijskoj stabilizaciji tog preduzeća. "Zatečeni dugovi prelaze 4,8 milijardi dinara i to je ogromno opterećenje, uzimani su krediti sa ogromnim kamatama od 17-20 odsto. U prošloj godini iz gradskog budžeta je za subvencije GSP-u isplaćeno 7,5 milijardi dinara, i to je nedostižna cifra u ovoj godini. Mi ne možemo u ovoj godini izdvojiti toliko sredstava", naglasio je Mladenović. Prema njegovim rečima, prihodi u gradskom budžetu su manji za oko 20 odsto, a to znači da će biti smanjene i subvencije za GSP. "Ušli smo u pregovore za preuzimanje sistema naplate i kontrole karata, to bi trebalo da se završi narednih dana i na taj način ćemo sigurno povećati prihode", rekao je Mladenović. "Razmišlja se i o nekim novim investicijama - kombi vozila za prevoz dece sa posebnim potrebama i đake iz škola. Takođe, očekuje se 28 tramvaja koje treba da dobijemo kao poklon grada Bazela i ta donacija će biti dobrodošla da se dodatno poboljša prevoz u glavnom, gradu", poručio je Mladenović.
