> Izvor: B92
> Datum: petak 17.01.2014  
> Rubrika: info_hronika
> Naslov: Privedeni saradnici Luke Bojovića
> Članak:

Beograd -- Pripadnici kriminalističke policije Beograda priveli su grupu koja se vezuje za Luku Bojovića i čije pripadnike traže i evropske zemlje.
Policija je zbog više krivičnih dela uhapsila Ivana Adrovca (33), Marka Rakulja (39), koji se ranije zvao Nikola Džambazović, koji se povezuju sa Bojovićem, kao i još pet osumnjičenih koji su sa njima povezani - Bojana Rašića (26), Aleksandra Đorđevića (36), Momčila Bisenića (37), Miloša Matića (27) i Petra Lazića (61).
Adrovac je priveden zbog jedne pljačke skupocenih satova i druge pljačke luksuzne robe u Austiji, rekao je Tanjugu šef beogradskog UKP-a Nebojša Marković. "On i Rakulj se povezuju s Bojovićem, a operativnim radom došli smo i do ostalih lica koja su u vezi sa njima", objasnio je Marković. Kod uhapšenih je pronađena droga, oružje, falisfikovana dokumenta i skupoceni "roleks" satovi. Beogradska kriminalistička policija je takođe u utorak uhapsila Aleksandra Obradovića (35) zvanog Dejtona, zbog sumnje da je trgovao drogom, pošto je policija u njegovom stanu na Zvezdari pronašla 979 grama čistog kokaina. Policija takođe veruje da je Obradović pripadnik ogranka preostale grupe vođe zemunskog kriminalnog klana Luke Bojovića, koji je u ekstradicionom pritvoru u Španiji. Bojoviću se sudi u odsustvu, jer se nalazi u ekstradicionom pritvoru u Španiji, od hapšenja u Valensiji 9. februara 2012. On je optužen za ubistvo Branka Jeftovića Jorge i za pokušaj ubistva Andrije Draškovića i Zorana Nedovića Šoka iste godine, kada su poginuli njihovi telohranitelji Dejan Živančević i Milutin Jovičić. Za ta krivična dela, pored njega, terete se Vladimir Milisavljević Budala i Miloš Simović.
