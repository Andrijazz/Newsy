> Izvor: B92
> Datum: utorak 14.01.2014  
> Rubrika: info_hronika
> Naslov: Legija progovorio o Ćuruviji
> Članak:

Beograd -- Specijalni tužilac za organizovani kriminal Miljko Radisavljević izjavio je da je Milorad Ulemek progovorio o ubistvu Ćuruvije, što je bilo ključ za hapšenje.
Radisavljević je na konferenciji za novinare u Vladi Srbije potvrdio hapšenje bivših pripadnika DB Ratka Romića i Milana Radonjića, koji su osumnjičeni za učešće u ubistvu Slavka Ćuruvije.
Oni se sumnjiče da su, u dogovoru sa bivšim šefom DB Radetom Markovićem i pripadnikom posebne službe obezbeđenja u DB-u Miroslavom Kurakom, lišili života novinara Slavka Ćuruviju, rekao je Radisavljević. Ove četiri osobe su osumnjičene da su izvršile krivično delo ubistvo, pojasnio je Radisavljević. Direktni nalogodavac, prema dosadašnjim saznanjima, je Radomir Marković, kaže tužilac. Da li ćemo doći do višeg nivoa, nekog ko je iznad njega - videćemo, sačekaćemo istragu, rekao je. Neposredni izvršioci su, prema osnovanim sumnjama, Miroslav Kurak i Ratko Romić. Dodao je da se osumnjičeni nalaze u zgradi Specijalnog suda, gde će u 18 sati početi saslušanje. Tužilaštvu je policija dostavila izveštaj o istrazi, rekao je Radisavljević i dodao da su pretreseni njihovi stanovi. Do novih detalja koji su otkriveni došlo se uz pomoć svedoka koji je rešio da progovori, saopštio je Radisavljević. "Radi se o Ulemek Miloradu. On je odlučio da progovori o ovom ubistvu. Želeo bih da napomenem da je to svedočenje bilo bezuslovno... Nikakvih benefita nije dobio, a govorio je veoma iscrpno o ovom slučaju", naglasio je tužilac.

Radisavljević se zahvalio svim bezbednosnim službama. Dodao je da očekuje da će istraga biti gotova za mesec dana, kako bi se podigla optužnica. Kao i u slučajevima "Stambolić" i "Budva" i "Ibarska", motiv je politika - prema dosadašnjim saznanjima, rekao je Radisavljević odgovarajući na pitanja novinara. "Ne isključujem da ćemo i u toku istrage doći i do drugih motiva, možda ličnih, po svemu sudeći do sada motiv je politika", rekao je tužilac. On je ponovio da Ulemek nije ništa tražio, niti je dobio za informacije koje je dao, dodajući da su neki drugi razlozi za to što je progovorio bili u pitanju, "možda vreme provedeno u zatvoru". Takođe, tužilac je rekao da ne može, zbog pretpostavke nevinosti, zbog koje je naša država, kako je naveo, često tužena sudu u Strazburu, da govori više, kao i da ne može da govori o iskazima svedoka. On, stoga, nije komentarisao tvrdnje medija, ali i pojedinica da je nalogodavac Mirjana Marković, šefica JUL-a i supruga Slobodana Miloševića. Prvi potpredsednik Vlade Srbije Aleksandar Vučić je takođe govorio na ovoj konferenciji i rekao da, pored Ulemeka, postoje još dva svedoka. Između ostalog Vučić je napomenuo da je "jedan od pripadnika DB rekao da je nekad nešto Ulemek pomenuo, ali da on nikada neće o tome progovoriti", ali desilo se suprotno.

"Komisija za istraživanje ubistava novinara smatra da je otkrivanje nalogodavaca i ubica novinara ključno za slobodu novinarstva", rekao je na istoj konferenciji predsednik Komisije Veran Matić. Saopštenje Komisije možete pročitati OVDE.


