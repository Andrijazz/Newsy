> Izvor: B92
> Datum: petak 24.01.2014  
> Rubrika: info_hronika
> Naslov: "Nibens bio na crnoj listi Đilasa"
> Članak:

Beograd -- Vlasnik "Nibens grupe" Milo Đurašković pred Specijalnim sudom rekao da nije oštetio putarska preduzeća i da su zapravo on i njegov kapital oštećeni.
"Ja sam čovek koji je svoj životni i radni vek proveo bez prekršaja. Moj sistem su kontrolisale inspekcije i nikad nije nađeno da je bilo utaje poreza, pranja novca i da sam učestvovao u aferama", rekao je Đurašković iznoseći svoju odbranu pred sudom.
On je, uz vlasnika Delte Miroslava Miškovića, njegovog sina Marka i još osam osoba, okrivljen za nezakonito izvlačenje novca iz putarskih preduzeća i utaju poreza kojom su, prema optužnici, putarska preduzeća oštećena za 16,95 milijardi dinara, a republički budžet za 472 miliona dinara. On je kazao da su nelogične optužbe da je načinio štetu svom kapitalu zarad interesa Miroslava Miškovića.
Odbrana vlasnika Nibens grupe predložila je Specijalnom sudu da kao svedoke sasluša bivšeg predsednika Srbije Borisa Tadića, njegovog šefa kabineta Mikija Rakića, bivše ministre Dušana Petrovića, Milutina Mrkonjića i Olivera Dulića. "Imajući u vidu ono što je moj klijent juče izneo u svojoj odbrani, predložićemo sudu da sasluša sva lica koja je imenovao", rekao je Đuraškovićev branilac Zoran Ateljević u nastavku suđenja.
Odbrana vlasnika Nibens grupe predložila je Specijalnom sudu da kao svedoke sasluša bivšeg predsednika Srbije Borisa Tadića, njegovog šefa kabineta Mikija Rakića, bivše ministre Dušana Petrovića, Milutina Mrkonjića i Olivera Dulića. "Imajući u vidu ono što je moj klijent juče izneo u svojoj odbrani, predložićemo sudu da sasluša sva lica koja je imenovao", rekao je Đuraškovićev branilac Zoran Ateljević u nastavku suđenja.
Đurašković je kazao da je gradonačelnik Beograda Dragan Đilasa onemogućio toj firmi dobijanje poslova u Beogradu. "Nibens grupa je od 2011. godine na crnoj listi dobijanja poslova u Beogradu. Bili smo zainteresovani za rekonstrukciju Mirijevskog bulevara i petlju na Carevoj ćupriji. Saznao sam da iza toga stoji Dragan Đilas", rekao je Đurašković. Đurašković je juče, kada je počeo iznošenje odbrane, kazao da je 2003. godine ušao u privatizaciju kupovinom Preduzeća za puteve Niš i da je Nibens grupa poslovala uspešno do 2009. godine, kada je javno preduzeće Putevi Srbije prestalo da izmiruje dugovanja prema putarskim preduzećima. Đurašković je juče optužio bivšeg ministra Dušana Petrovića da je na njega vršio pritiske uz obrazloženje da je to u interesu države. "Sve je počelo 2010. godine, kada su PZP Beograd, Putevi Užice i Planum Zemun formirali konzorcijum za tender za izgradnju 110 kilometara Koridora 10. Dušan Petrović, koji je tada bio ministar i potpredsednik DS, tražio je od mene da u konzorcijum ubacimo, i to kao nosioca posla, preduzeće Interkop Šabac", rekao je juče Đurašković. On je danas, osvrćući se na tu izjavu, rekao da je na sudu da utvrdi da li su ti događaji bitni za ovaj proces i da li će ih pozvati kao svedoke. Inače, i Dušan Petrović i nekadašnji lider DS Boris Tadić odbacili su tvrdnje Đuraškovića. Nakon Đuraškovića, odbranu će izneti Marko Mišković, a sud će danas odlučiti i o zahtevu vlasnika Delte Miroslava Miškovića da mu sud trajno vrati pasoš i ukine meru zabrane napuštanja mesta boravišta.
