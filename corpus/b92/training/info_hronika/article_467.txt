> Izvor: B92
> Datum: petak 14.02.2014  
> Rubrika: info_hronika
> Naslov: Rasističkim sloganima na džamiju
> Članak:

Sofija -- Bugarska policija uhapsila je više od 120 osoba kada je stotine nacionalista i navijača, uzvikujući rasističke slogane, pokušalo da uđe u džamiju u Plovdivu.
U incidentu su, prema navodima zvaničnika Ministarstva unutrašnjih poslova Svetlozara Lazarova, povređeni policajac i nekoliko demonstranata.
Lazarov je za tv stanicu "bTV" rekao da su demonstranti bacali i kamenice i da ih je policijski kordon sprečio da upadnu u džamiju tokom molitve, prenela je agencija AP.
Incident se odigrao nakon protesta više od 2.000 nacionalista i fudbalskih navijača ispred apelacionog suda u Plovdivu. Oni su zahtevali da se poništi presuda iz oktobra da se muftiji vrati džamija u obližnjem gradu Karlovu, koja je nacionalizovana početkom 20. veka. Presuda o ovom slučaju treba da bude izrečena u roku od jednog meseca. Glavni muftija je podneo 26 sudskih zahteva za 29 objekata u različitim gradovima. U Bugarskoj, muslimani čine 13 odsto stanovnika. Kancelarija muftije osudila je pokušaj upada u džamiju, nazvala ga vandalskim činom i dodala da je nedopustivo da navijači govore sudu kakvu odluku treba da donese.
