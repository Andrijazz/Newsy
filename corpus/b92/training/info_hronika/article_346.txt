> Izvor: B92
> Datum: ponedeljak 3.02.2014  
> Rubrika: info_hronika
> Naslov: Pokušao da ubije ženu i sebe
> Članak:

Zaječar -- Kako je saopštila zaječarska policija, Budimir Kostić je iz lovačke puške pucao u svoju suprugu Branu, a potom je pokušao da izvrši samoubistvo.
Ova porodična tragedija dogodila se jutros u Zaječaru u Ulici šljivarski put 33, oko 8h.
Kako je saopštila policija, Brana Kostić je (1962) ispred svoje kuće čistila auto kada se dovezao njen suprug Budimir Kostić (1958) i iz lovačke puške, jednocevke, kalibra 12 mm, ispalio u svoju suprugu Branu 3 hica.
"Pogodio ju je u glavu, vrat i ramena. Uprkos povredama Brana je pobegla u kuću, nakon čega je Budimir skinuo cipelu i nožnim prstom povukao okidač i pucao prvo sebi u grudi, a zatim u predeo glave", dodaje se u saopštenju Policijske uprave Zaječar. Motiv ovog zločina još nije poznat. "Blic" piše da je Budimir Kostić direktor Medicinske škole u Zaječaru. "Brzom intervencijom Hitne službe, povređeni su preveženi na Odeljenje hirurgije. Brana Kostić je van životne opasnosti, dok je Budimir Kostić u kritičnom stanju", dodaje se u saopštenju.


