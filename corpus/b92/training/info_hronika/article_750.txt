> Izvor: B92
> Datum: sreda 19.03.2014  
> Rubrika: info_hronika
> Naslov: PI: Švercovali heroin iz Turske
> Članak:

Pirot -- Kod Novopazaraca E.A. (39) i M.M.(45) pronađeno je 2,5 kilograma heroina na graničnom prelazu Gradina, 21. februara.
Više tužilaštvo u Pirotu protiv njih je podiglo optužnicu zbog opravdane sumnje da su počinili krivično delo proizvodnje i rasturanja droge.
Kako je Tanjugu rečeno u Višem tužilaštvu, E.A. i M.M. su putovali u autobusu na relaciji Istanbul-Novi Pazar, a pretresom prilikom ulaska u našu zemlju, kod njih je je pronadđeno ukupno pet paketa droge ukupne težine 2,5 kilograma. Dva paketa su pronađena u putnoj torbi E.A. ispod veša, a tri je M.M. pokušao da prokrijumčari tako što ih je obmotao u pojasu oko stomaka. Oni će ostati u pritvoru sve do potvrđivanja optužnice i početka pretresa.
