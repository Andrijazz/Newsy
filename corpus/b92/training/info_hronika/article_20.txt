> Izvor: B92
> Datum: petak 3.01.2014  
> Rubrika: info_hronika
> Naslov: Božović: Prioriteti MUP-a u 2014.
> Članak:

Kragujevac -- Državni sekretar u MUP-u Vladimir Božović kaže da će prioritet u 2014. godini biti borba protiv korupcije i privrednog kriminala i borba protiv narkomanije.
"Imamo još deset meseci po akcionom planu za formiranje nove službe za borbu protiv korupcije u okviru Uprave kriminalističke policije gde će biti izabrani najbolji pripadnici policije, pravnici, ekonomisti, stručnjaci iz oblasti bankarskog, finansijskog i poreskog sistema", rekao je Božović novinarima.
On je kazao da će u prvom tromesečju ove godine na nivou Vlade biti formirana nova kancelarija za borbu protiv droge. Božović je izjavio da će na nivou vlade Srbije u prva tri meseca ove godine biti formirana Kancelarija za borbu protiv narkomanije. "Moj predlog je da na njeno čelo dodje pripadnik MUP-a koji se dobro razume u tu problematiku", rekao je Božović novinarima u Kragujevcu, gde je razgovarao s rukovodstvom Policijske uprave o nacionalnoj strategiji za borbu protiv korupcije, akcionom planu za njeno sprovodjenje i rezultatima borbe protiv narkomanije. Naglašavajući da će represivnu borbu protiv narkomanije voditi policija i tužilaštvo, a preventivnu ministarstva zdravlja, prosvete i sporta, Božović je rekao da očekuje veliku pomoć i medija u, kako je rekao, velikoj borbi koja nas u toj oblasti očekuje u 2014. godini. Prema njegovim rečima, prioriteti u ovoj godini biće i borba protiv korupcije i privrednog kriminala. "Imamo još deset meseci po akcionom planu za formiranje nove službe za borbu protiv korupcije u okviru uprave Kriminalističke policije, gde će biti izabrani najbolji pripadnici sadašnje policije, ali biće primljeni i drugi, naročito diplomirani pravnici i ekonomisti, stručnjaci iz oblasti bankarskog, finansijskog i poreskog sistema i prava", rekao je Božović. On ističe da će se sa tom društvenom opasnošću i velikim zlom suočiti najbolji ljudi. "Možda u našem jeziku kada kažete korupcija to zvuči nedovoljno opasno, nedovoljno strašno, koliko to korupcija u stvari jeste", rekao je Božović. Božović je naveo i da Policijska uprava u Kragujevcu, kako je rekao i sam njen nacelnik Goran Živković, nije zadovoljna postignutim rezultatima u akciji "Grom" i "Grom 1". "Uz novu službu za borbu protiv narkomanije koja je formirana zaključkom Biroa za koordinaciju službi bezbednosti, čija je sistematizacija usvojena, i čijim institucionalnim jačanjem kapaciteta biće osnaženi i kapaciteti ove Policijske uprave, rezultati će biti bolji", obećao je Božović. Objašnjavajući da Policijska uprava u Kragujevcu nije zadovoljna rezultatima akcije Grom jedan, Žiković je pojasnio da on lično i rukovodstvo kriminalističke policije nisu zadovoljni planiranim aktivnostima i odabirom objekata lica koji su bili obuhvaćeni tom akcijom. "Očekivali smo veće rezultate, medjutim, nismo zadovoljni, ali nas ta činjenica neće pokolebati i nastavićemo dalje borbu protiv narkomanije", naglasio je Živković i dodao da je kraguejvačka policija imala odredjenih rezultata u suzbijanju narkomanije, dva dana nakon akcije Grom jedan. Državni sekretar će u toku dana posetiti i policijske stanice u Topoli i Arandjelovcu, koje su u okviru Policijske uprave u Kragujevcu, kako bi se lično informisao o njihovom radu i problemima.
