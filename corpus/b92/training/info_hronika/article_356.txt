> Izvor: B92
> Datum: utorak 4.02.2014  
> Rubrika: info_hronika
> Naslov: NS: Policija traga za napadačima
> Članak:

Novi Sad -- Novosadska policija je saopštila da traga za D.Š. (42) iz Novog Sada, jer sumnja da je pokušao da ubije 43-godišnjeg sugrađanina.
Kako se u saopštenju navodi, D.Š. je sinoć na ulici pucao iz pištolja i teško povredio 43-godišnjeg Novosađanina sa kojim se prethodno posvađao u obližnjem kafiću. Nadležni tužilac kvalifikovao je to delo kao pokušaj ubistva, a nakon izvršenog uviđaja policija je u intenzivnoj potrazi za osumnjičenim.
U saopštenju se navodi da je policija u potrazi i za tri neidentifikovane osobe, koje su sinoć fizički napale 25-godišnjeg Novosađanina, zbog svađe nakon saobraćajnog incidenta. Napadači su prvo pretukli mladića, a jedan od njih ispalio je i metak iz gasnog pištolja. Tužilac je taj incident kvalifikovao kao nasilničko ponašanje. U Novom Sadu su se noćas za četiri sata desile dve pucnjave. Zbog čestih incidenata i obračuna u Novom Sadu, i lokalna vlast i opozicija pozivaju nadležne da reaguju ili podnesu ostavke.
