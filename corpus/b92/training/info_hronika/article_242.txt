> Izvor: B92
> Datum: petak 24.01.2014  
> Rubrika: info_hronika
> Naslov: Novi Sad nije najnebezbedniji grad
> Članak:

Novi Sad -- Novi Sad "nije najnebezbedniji grad u Srbiji", istakao je načelnik Policijske uprave u tom gradu Stevan Krstić.
On je naglasio da policija koristi sve svoje kapacitete i ulaže maksimalne napore da Novosađani i njihova imovina budu što bezbedniji.
"Nastojimo da, snagom argumenata i činjenica, pokažemo rezultate našeg rada, a pravu ocenu o bezbednosti doneće javnost", rekao je Krtić na konferenciji za novinare sa načelnicima sektora u Policijskoj upravi, na kojoj je predstavio stanje bezbednosti na području Južnobačkog okruga u prošloj godini. Napominjući da tom svojom ocenom ne želi da kaže da u gradu i okrugu nema kriminala i krivičnih dela, Krstić je istakao da policija u borbi protiv kriminala koristi sve svoje kapacitete i trudi se da uloži najveće napore kako bi ostvarila što bolje rezultate i sačuvala, što je moguće više, bezbednost građana. On je apelovao na medije, građane i institucije da zajedno sa policijom sarađuju i da, kako je rekao, "rešimo određene probleme, jer je neizvodljivo da mnoge od tih problema policija reši sama". "Naša želja jeste da Novi Sad bude što bezbedniji grad", istakao je Krstić i predočio podatke o prošlogodišnjem radu u kojima je, između ostalog, navedeno da je u Novom Sadu bilo ukupno 12.468 krivičnih dela, što je za 357 manje nego 2012. godine. U isto vreme na području Južnobačkog okruga evidentirano je ukupno 19.256 krivičnih dela, dok ih je u 2012. godini pričinjeno 19.970. Pojedini mediji prethodnih dana proglasili su Novi Sad najnebezbednijim gradom koristeći podatke o krivičnim delima počinjenim na čitavom Južnobačkom okrugu, kao da su učinjeni u Novom Sadu, koji je i prostorno i po broju stanovnika upola manji od tog okruga, objasnio je Krstić.

Novosadski odbor Demokratske stranke je danas zatražio ostavku gradonačelnika Novog Sada Miloša Vučevića jer nije sposoban da sugrađanima garantuje bezbednost i jer "ignoriše" problem nasilja u gradu. DS je u saopštenju tvrdi da Vučević ćuti o broju žrtava koji je "iz noći u noć sve veći". "Da li među onima čiji je posao da garantuju bezbednost građanima, danas postoji makar jedan častan čovek koji je spreman da plati cenu svoje nesposobnosti i ponudi svoju ostavku?", pita DS i ocenjuje da se "epidemija nasilja širi Novim Sadom, a ne postoji niko voljan da je spreči". Ta stranka je za Vučevića, visokog funkcionera Srpske napredne stranke, rekla da je od Novog Sada napravio "sigurnu kuću za kriminalce", pošto je za vreme njegovog mandata grad poneo "titulu" najnebezbednijeg mesta za život u Srbiji.

Novosadski odbor Srpske napredne stranke odbacio je danas zahtev Demokratske stranke da gradonačelnik Novog Sada Miloš Vučević iz SNS-a podnese ostavku, zbog "epidemije nasilja" u tom gradu i optužio demokrate da "neodgovorno podižu tenzije". "Pozivamo Demokratsku stranku da prestane da zloupotrebljava tako osetljivu temu, kao što je bezbednost, za obračun sa političkim protivnicima", navodi se u saopštenju za javnost SNS-a. Dodaje se da je problem nasilja u Novom Sadu "kompleksan i nadstranački" i ne sme da se koristi za političke obračune. "Koristiti pogrešne podatke o broju krivičnih dela, uticati na podizanje tenzije koordinisano sa medijima pod svojom kontrolom jeste više nego neodgovorno, ali ne i iznenađujuće za Demokratsku stranku", piše u saopštenju.
