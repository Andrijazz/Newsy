> Izvor: B92
> Datum: Hronika		| četvrtak 27.02.2014  |  14:20
> Rubrika: info_hronika
> Naslov: Pirot: Bračni par stradao u požaru
> Članak:

Pirot -- U požaru koji je zahvatio kuću u selu Ponor kod Pirota stradao je stariji bračni par Vitomir (83) i Zagorka (86) Nikolić, iz ovog sela.
Kako je Tanjugu rečeno u pirotskoj policiji, požar se dogodio oko šest sati jutros, nakon što se vatra iz šporeta proširila na kuću koja je potom izgorela.
Pretpostavlja se da je Zagorka preminula usled trovanja ugljen-monoksidom, a Vitomir od srčanog udara. Kako je Tanjugu izjavila komšinica porodice Nikolić, Jelica Golubović, tragedija koja je potresla celo selo dogodila se munjevitom brzinom. "Vitomir, koji je srčani bolesnik, na rukama je izneo telo svoje supruge na sigurno kako bi je spasao. U selu nema vode pa je uzeo kofu i otrčao do bunara u avliji. Druga komšinica Slađana Milenkov je videla kako se deda Vitomir srušio kada je pokušavao da zahvati vodu. Kada je došla hitna pomoć, samo su mogli da konstatuju da su oboje preminuli", kazala je Tanjugu komšinica Jelica Golubović. Predsednik Mesne zajednice Ponor Predrag Potić kaže da ovo selo decenijama nema vode. "Nemamo vodu u selu i to je problem koji nas muči decenijama. Da je bilo vode, da smo priključili creva, možda bi sprečili tragediju", rekao je Potić Tanjugu.
