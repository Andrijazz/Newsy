> Izvor: B92
> Datum: Hronika		| četvrtak 23.01.2014  |  16:47
> Rubrika: info_hronika
> Naslov: Plana: Blagajnik podizao tuđe pare?
> Članak:

Velika Plana -- Darko Ž. (32) iz Velike Plane uhapšen je pod sumnjom da je, kao blagajnik u filijali OTP banke u Velikoj Plani, protivpravno prisvojio 4,3 miliona dinara.
Darko Ž. (32) iz Velike Plane uhapšen je danas pod sumnjom da je, kao blagajnik, podizao novac sa računa klijenata OTP banke i tako je oštetio za 4,3 miliona dinara, saopštila je policija.
Osumnjičeni je u decembru 2013. godine, na osnovu falsifikovanih naloga za isplatu i unosa lažnih podataka u informacioni sistem, u više slučajeva neovlašćeno podizao novac sa računa klijenata banke, navodi se u saopštenju. U jednom slučaju je falsifikovao pravi nalog za isplatu, kojim je klijent podigao 99.000 dinara, tako što je iznos prepravio na 399.000 dinara, a razliku uzeo za sebe. Pronevereni novac je potrošio na kupovinu automobila i motocikla, a po otkrivanju pronevere banka je obeštetila klijente. Osumnjičeni je danas, uz krivičnu prijavu, sproveden višem javnom tužiocu u Smederevu.
