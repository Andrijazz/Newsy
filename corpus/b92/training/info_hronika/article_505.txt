> Izvor: B92
> Datum: sreda 19.02.2014  
> Rubrika: info_hronika
> Naslov: “Zakon će sprečiti sitnu korupciju“
> Članak:

Novi Sad -- Ministar pravde Nikola Selaković da će novi Zakon o prekršajima, koji će stupiti na snagu kroz 10 dana, sprečiti "običnu i svakodnevnu" korupciju.
Selaković je, na otvaranju renoviranih prostorija Prekršajnog suda u Novom Sadu, naglasio da će se zakon baviti korupcijom koja se na primer javlja između građana i policijskih službenika ili inspekcijskih službi i da će, zahvaljujući njegovim odredbama, svima "postati jasno da je jefitinije poštovati zakone".
"To je zakon koji pruža mnogo mogućnosti za sankcionisanje sitnije korupcije. Kroz njega i ulaganje u Prekršajne sudove i njihovu infrastrukturu, građani će postati disciplinovaniji, ali će i službenici početi da se prema svom poslu odnose odgovornije", naglasio je Selaković. Direktorka Misije USAID u Srbiji Suzan Fric je kazala da je Srbiji potrebna veća nezavisnost sudija i njihova profesionalnost, kao i veća odgovornost pravosudnih organa, jer se svako prosperitetno društvo oslanja na efikasno, profesionalno i objektivno pravosuđe. "USAID će nastaviti da podržava Srbiju u pravosudnim reformama koje su potrebne da bi se ona priključila EU", kazala je Suzan Fric. Ministarstvo pravde i državne uprave u saradnji sa Misijom USAID je u Novom Sadu rekonstruisalo deo zgrade u kojoj je smešten Prekršajni sud, kroz projekat za reformu pravosuđa i odgovornu vlast. Taj novosadski sud, koji je drugi po veličini prekršajni sud u Srbiji, dobio je novu objedinjenu pisarnicu i info-pult, arhivu i ostalu opremu.
