> Izvor: B92
> Datum: utorak 14.01.2014  
> Rubrika: info_hronika
> Naslov: Uhapšeni Romić i Radonjić
> Članak:

Beograd -- Bivši pripadnici DB Ratko Romić i Milan Radonjić, osumnjičeni za učešće u ubistvu Slavka Ćuruvije, uhapšeni su oko podneva u Beogradu, potvrđeno je za B92.
Romić i Radonjić dali su izjave u beogradskoj policiji, nakon čega su prevezeni u zgradu Specijalnog suda. Njihovo saslušanje počelo je u 18 sati.
Danas je obavljen pretres njihovih stanova. Oni su privedeni u okviru istrage o ubistvu Ćuruvije, što znači da optužnica protiv njih sada ne postoji, a da li će je i biti znaće se posle završetka istrage.
Inače, obojici je određen pritvor od 48 sati. Radonjić i Romić se već godinama unazad pominju kao oni koji su umešani u ubistvo novinara Slavka Ćuruvije 11. aprila 1999. godine u centru Beograda. O tome je u godinama nakon ubistva više puta izveštavao B92 i ekipa Insajdera.
Vanredni program na TV B92: Prenos konferencije za novinare u Vladi Srbije 17h Specijalna emisija posvećena "slučaju Ćuruvija" u 21.10h Specijal "Slučaj Ćuruvija" na B92.net Najnovije vesti, reakcije, analize, arhiva
Vanredni program na TV B92:
Specijal "Slučaj Ćuruvija" na B92.net
Prema pisanju beogradskih medija proteklih dana, osumnjičeni u tom slučaju su i šef DB-a Radomir Marković i pripadnik posebne službe obezbeđenja u DB-u Miroslav Kurak. Marković je u zatvoru u Požarevcu, a Kurak nije dostupan pravosudnim organima i za njim će biti raspisana međunarodna poternica. U izjavi za današnje izdanje lista "Poltika" Romić je rekao da očekuje da bude uhapšen zbog ubistva novinara Slavka Ćuruvije, ali tvrdi da nije učestvovao u tom zločinu. "Znam da ću biti uhapšen. U Beogradu sam, miran sam i staložen, mogu da me uhapse. Braniću se istinom, jer nisam učestvovao u tome i to ću dokazati", izjavio je juče Romić za "Politiku". Za 17 časova u Vladi Srbije je zakazana vanredna konferencija za novinare na kojoj će govoriti prvi potpredsednik vlade Aleksandar Vučić, ministar pravde Nikola Selaković i specijalni tužilac za organizovani kriminal Miljko Radisavljević, kao i predsednik Komisije za istragu ubistava novinara Veran Matić. Dnevni listovi "Danas" i "Blic" objavili su da je optužnica za ubistvo Ćuruvije napisana i da su njom obuhvaćeni bivši načelnik DB-a Rade Marković, bivši načelnik beogradskog centra DB-a Milan Radonjić, kao i operativci Romić i Miroslav Kurak.

Podsetimo da je novinar, glavni urednik i vlasnik "Dnevnog telegrafa" ubijen na Uskrs 11. aprila 1999. godine za vreme NATO bombardovanja, u centru Beograda, ispred zgrade u kojoj je živeo. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketinške službe "Dnevnog telegrafa", a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim i jedan metak u glavu kojim su ga dokrajčili. Sa njim je tada bila njegova partnerka istoričarka Branka Prpa. Zemljom je tada vladao Slobodan Milošević, a Vladu Srbije je tada činila SPS, JUL i SRS. Odmah posle ubistva, na zahtev porodice, podneta je krivična prijava protiv Radomira Markovića, Milana Radonjića, Mirjane Marković i nepoznatih izvršilaca. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na vođu SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.


