> Izvor: B92
> Datum: sreda 26.02.2014  
> Rubrika: info_hronika
> Naslov: U Bujanovcu oštećeno 100 automobila
> Članak:

Bujanovac -- Predsednik Skupštine opštine Bujanovac Jonuz Musliju izjavio je da su tokom noći nepoznati počinioci u Bujanovcu oštetili više od 100 automobila.
Musliju je za agenciju Beta izjavio da su oštećeni automobili koji su bili parkirani u celom gradu, pre svega u širem centru Bujanovca, kao i da počinioci nisu pravili razliku između toga da li su vlasnici automobila Albanci ili Srbi, već su uglavnom napadali novije automobile.
Svi automobili su oštećeni tako što su izgrebani po karoseriji oštrim predmetom. "Ovakvi slučajevi dešavali su se i ranije, ali nikada do sada u tolikom broju. Ovo je alarm za građane Bujanovca koji smatraju da nije slučajno to što se desilo. Tolike automobile nije mogao da ošteti jedan ili dva čoveka, već je sigurno u pitanju grupa, a ostaje na policiji da otkrije ko je počinio ovaj skandal u Bujanovcu", kazao je Musliju. Prema njegovim rečima, niko od počinilaca nije primećen dok je grebao automobile. "Opština za sada nije reagovala, jer čekamo da vidimo šta će policija da kaže. Oni su organ koji time treba da čuva red i mir u Bujanovcu", rekao je Musliju. Policijska uprava u Vranju saopštila je danas da je dežurnoj službi Policijske stanice u Bujanovcu od sinoć u 22.00 sata do danas prijavljeno oštećenje oko 30 vozila koja su u vlasništvu građana i da su oštećenja napravljena u vidu ogrebotina koje su napravljene metalnim predmetima na raznim delovima automobila. U policijskom saopštenju se navodi da su oštećena vozila čiji su se vlasnici obratili policiji fotografisana, da policija radi na rasvetljavanju slučaja, kao i da je zamenik tužioca Osnovnog javnog tužilaštva u Vranju zatražio da policija o tom slučaju dostavi izveštaj tužilaštvu.
