> Izvor: B92
> Datum: sreda 15.01.2014  
> Rubrika: info_hronika
> Naslov: Romiću i Radonjiću određen pritvor
> Članak:

Beograd -- Ratku Romiću i Milanu Radonjiću, osumnjičenima za ubistvo novinara Slavka Churuvije, danas je određen 
pritvor do 30 dana, saopštio je Viši sud u Beogradu.
Kako je navedeno, odluka o pritvoru doneta je zbog opasnosti od bekstva i ometanja postupka uticanjem na svedoke, kao i činjenice da je za ubistvo koje im se stavlja na teret zaprećena zatvorska kazna veća od deset godina.
Saslušanje Milana Radonjića i Ratka Romića, osumnjičenih za učešće u ubistvu novinara Slavka Ćuruvije, završeno je noćas dva sata posle ponoći. Saslušanje je trajalo gotovo devet sati i bilo je korektno, izjavila je Tanjugu branilteljka obojice osumnjičenih Zora Dobričanin Nikodinović. Kako je juče saopštio tužilac za organizovani kriminal Miljko Radisavljević, za ubistvo Ćuruvije 1999. osumnjičen je i tadašnji šef DB-a Radomir Marković, koji je u zatvoru u Požarevcu, kao i pripadnik posebne službe obezbeđenja u u DB-u Miroslav Kurak, nedostupan pravosudnim organima i za kojim će biti raspisana međunarodna poternica. Ključni svedok u ovoj istrazi je nekadašnji komandant Jedinice za specijalne operacije Milorad Ulemek Legija, koji u požarevačkom zatvoru izdržava kaznu od 40 godina zatvora, kao i još dva lica čiji identitet nije saopšten iz bezbednosnih razloga. Ulemek je o ubistvu Ćuruvije progovorio tek prošle sedmice i istražnim organima dao podatke koji su pomogli rasvetljavanje tog slučaja. Marković i Radonjić se terete kao nalogodavci, a Romić i Kurak kao izvršioci ubistva. O povezanosti vrha tadašnje vlasti sa ubistvom i eventualnim nalogodavcima ubistva, čiji je motiv politički, pokazaće istraga, rekao je Radisavljević na konferenciji za novinare. Ćuruvija je ubijen na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketinške službe "Dnevnog telegrafa", a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim ga dokrajčile i jednim pucnjem u glavu. Sa njim je tada bila njegova nevenčana supruga, istoričarka Branka Prpa. Na vlasti u Srbiji je u to vreme bila koalicija SPS, JUL i SRS. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na lidera SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.
