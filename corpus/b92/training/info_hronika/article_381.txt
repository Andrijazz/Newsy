> Izvor: B92
> Datum: Hronika		| četvrtak 6.02.2014  |  16:11 -> 17:43
> Rubrika: info_hronika
> Naslov: Traje istraga "slučaja Galenika"
> Članak:

Beograd -- U toku je pretkrivični postupak za Galeniku, potvrdio je za B92 Miljko Radisavljević.
I dalje se istražuje poslovanje državne fabrike lekova sa privatnom veledrogerijom "Velefarm", odnosno, u pitanju je nastavak istrage o malverzacijama zbog kojih su prošle godine uhapšeni direktor Velefarama Dragoljub Vučićević i bivši direktor Galenike Nenad Ognjenović.
Nakon optužnice koja nekadašnje čelne ljude Galenike i Velefarma tereti da su državnu fabriku lekova oštetili za 900 miliona dinara, nastavak istrage ukazuje da je Galenika izgubila dodatnih 7,7 milijardi dinara. Nova istraga otkriva i novog igrača - predsednika Upravnog odbora Galenike Dejana Backovića. Prema izveštaju Uprave kriminalističke policije, u koji je B92 imao uvid, Backović, koji je kadar SPS, dao je nalog direktoru Galenike da potpiše ugovore sa Velefarmom o prodaji lekova, bez dovoljno garancija da će Velefarm preuzetu robu i platiti. Svi ugovori sklapani su, kako se navodi u izveštaju, iako je Velefarm imao milionske dugove prema Galenici za prethodno isporučenu robu U 2009. godini Velefarm već duguje Galenici 2,4 milijarde dinara. Uprkos tome, Galenika potpisuje nove ugovore o isporuci lekova, vrednih 2,2 milijarde dinara. Iako Velefarm nije plaćao za preuzetu robu, još jedan ugovor sklopljen je sa Velefarmovim preduzećima I 2010, tako da je dug Velefarma I njegovih vezanih preduzeća 2010. iznosio skoro 6 milijardi dinara. U ovakvoj situaciji, kako se navodi u Izveštaju, Dejan Backović je 2010. dao nalog direktoru Galenike da potpiše ugovor kojim je Galenika postala solidarni dužnik Velefarmu za kredit od 2,2 miliona evra, iako je, kako se navodi, bio svestan toga da su računi Velefarma u tom trenutku bili blokirani. Galenika na kraju sama isplaćuje taj kredit. Tokom 2011, kako je utvrđeno istragom, Backović je dao nalog generalnom direktoru da potpiše sporazum sa Velefarmom, po kojem Galenika odustaje od naplate dugova preko menica, čime se praktično odrekla oko jedne milijarde dinara. Kada se saberu i kamate, ukupan gubitak državne fabrike u poslovanju sa Veleframom između 2009. I 2011. dostiže 7,7 milijardi dinara. U međuvremenu, Velefarm holding je bankrotirao, a Galenika je od lidera u proizvodnju lekova pala na prosjačke grane. "Mi smo i pre toga iz treće ruke imali saznanja i upozoravali smo na nedomaćinsko ponašanje direktora i od ministara Dinkića, pa Ćirića, pa opet Dinkića tražili smenu rukovodstva, ali nije bilo sluha u državi. Tako da je došlo do toga da je Galenika brutalno opljačkana i da je od jedne svetske firme došla u situaciju da se bori za opstanak", kaže Slobodan Radisavljević iz Samostalnog sindikata Galenike. Vlada Srbije je krajem novembra dala saglasnost za prodaju državnog udela u Galenici, koji predstavlja 85 odsto vlasništva


