> Izvor: B92
> Datum: nedelja 19.01.2014  
> Rubrika: info_hronika
> Naslov: Izboden nožem na Studentskom trgu
> Članak:

Beograd -- U Beogradu su noćas u dva udesa povređene dve muške osobe, jedan mladić je izboden nožem, a na jednu devojku je pala rasveta.
U 22.33 sata na Slaviji kod parking servisa dogodio se saobraćajni udes u kome je mladić od oko 23 godine u svojstvu pešaka zadobio ortopedske povrede levog lakta, kolena i stopala.
U 23.20 u ulici Borivoja Stevanovića ispred broja 23 muškarac od 32 godine zadobio je tupu povredu temenog dela glave i istezanje vratnih mišića. U 3.17 u parku na Studentskom trgu mladić od 18 godina zadobio je tri ubodne rane. Dve su lakše -u levom slabinskom predelu i u donjem delu leđa, dok je rana na levoj natkolenici ozbiljnija i dosta je krvario, pa je prevezen za reanimaciju. U 3.32 u ulici Vojvode Stepe ispred broja 317 kod Saobraćajnog fakulteta pala je rasveta na devojku od 24 godine. Ona je tom prilikom zadobila samo posekotinu iznad leve obrve. Hitna pomoć je tokom noći imala ukupno 108 intervencija od kojih 20 na javnom mestu. Od hroničnih bolesnika najviše su se javljali ljudi sa bolovima u grudima, čak i astmatičari. Juče tokom dana je bio mali broj intervencija na javnom mestu -svega 12 i dve saobraćajne nezgode.
