> Izvor: B92
> Datum: subota 15.03.2014  
> Rubrika: info_hronika
> Naslov: Tvrdi da ga policija maltretira
> Članak:

Aleksinac -- Milan Milković iz Aleksinca tvrdi da je žrtva policijske torture. U aleksinačkoj policiji odgovaraju da nije bilo prekoračenja ovlašćenja.
Milković upozorava i da je izložen novim pretnjama zbog krivične prijave protiv policajaca koje optužuje za prebijanje.
Milković kaže da je dobio batine jer više nije želeo da im besplatno pere kola, a sada zastrašivanjem žele da ga nateraju da povuče krivične prijave. "Dobijamo pretnje. Upadju nam policijski službenici. To sve rade uz poruku da povučem krivične prijave koje sam podneo protiv policajca koji su me tuklu", kaže Milan Milković. Supruga Sanja kaže da je veoma zabrinuta za bezbednost svoje porodice. U policijskoj stanici u Aleksincu navode da im pretnje nisu prijavljene i da za njih ne postoji razlog. Objašnjavaju da povrede nisu rezultat batina, već obaranja na zemlju, jer je odbio da policajcima pokaže dokumenta i probao da pobegne, a samo su pokušali da ga legitimišu, jer je kolima ušao u zelenu pijacu. Milkovićevu pritužbu na ponašanje policajaca razmatrala je i niška policija. U komisiji za razmatranje propisa kažu da su policajci postupali u skladu sa propisima. U Odboru za ljudska prava u Nišu kažu da ovo nije usamljen slučaj i da će Milkoviću pružiti pravnu pomoć. "Ovo je još jedna pritužba građana. Na osnovu dokumentacije koja nam je predočena ima ozbiljnih indicija da je došlo do prekoračenja ovlaščenja", kaže Dragan Đorđević iz Odbora za ljudska prava. Milković ne namerava da povuče krivične prijave. Kaže da se obratio i Unutrašnjoj kontroli u Beogradu, gde su mu obećali da će ispitati nejgov slučaj.
