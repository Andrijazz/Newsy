> Izvor: B92
> Datum: Hronika		| četvrtak 16.01.2014  |  12:23
> Rubrika: info_hronika
> Naslov: Dve devojčice povređene u udesu
> Članak:

Beograd -- Dve devojčice starosti 12 i 14 godina povređene su u saobraćajnoj nesreći u selu Osipaonica kod Smedereva, na putu Smederevo-Velika Plana.
Nesreća se dogodila juče oko 15:50 časova kada je devojčice udarilo nepoznato vozilo, čiji je vozač bez zaustavljanja nastavio vožnju u pravcu Velike Plane, navedeno je u saopštenju.
Mlađa devojčica je vozilom službe hitne pomoći prevezena na Vojno medicinsku akademiju u Beogradu, dok je starija zbrinuta na Ortopedskom odeljenju Opšte bolnice u Smederevu, gde su joj konstatovane teške telesne povrede. Sinoć, oko 21 sat, saobraćajnoj policiji u Smederevu se prijavila J.S. (22) iz Osipaonice i priznala da je ona izazvala nezgodu. Automobil "fijat punto", kojim je upravljala, privremeno je oduzet, a ona će danas biti saslušana zbog osnovane sumnje da je izvršila krivična dela teško delo protiv bezbednosti javnog saobraćaja i nepružanje pomoći licu povređenom u saobraćajnoj nezgodi, piše u policijskom saopštenju.
