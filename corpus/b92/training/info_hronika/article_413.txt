> Izvor: B92
> Datum: ponedeljak 10.02.2014  
> Rubrika: info_hronika
> Naslov: Koji sve slučajevi su zastareli
> Članak:

Beograd -- Mihalj Kertes nije jedini koji je oslobođen optužbi zbog zastarelosti. Na dugom spisku su i Jezdimir Vasiljević, vladika Pahomije, Marko Milošević...
Specijalni sud u Beogradu oslobodio je optužbi bivšeg direktora Uprave carina Mihalja Kertesa, koji je optužen za iznošenja novca na Kipar, zbog apsolutne zastarelosti krivičnog dela koje mu se stavlja na teret, a koja je nastupila 5. oktobra 2010. godine.
Kertes je zbog zloupotrebe službenog položaja bio pravosnažno osuđen na šest i po godina zatvora, jer je od sredine 1994. do 5. oktobra 2000. godine deo novca carine, bez pravnog osnova, dao pojedinim preduzećima, a oko 38 miliona nemačkih maraka bez odobrenja Narodne banke Jugoslavije izneo na Kipar. Tu pravosnažnu presudu prošle godine je ukinuo Vrhovni kasacioni sud i naložio Apelacionom sudu da ponovo razmotri žalbe, a taj sud je odlučio da se Kertesu ponovo sudi. Srbija je poznata kao zemlja u kojoj suđenja traju predugo, a među poznatijim slučajevima su: Jezdimir Vasiljević, poznat kao Gazda Jezda, oslobođen je svih optužbi za malverzacije sa novcem u preduzeću Jugoskandik, jer je krivično delo za koje je bio optužen zastarelo. Suđenje Vasiljeviću trajalo je dve decenije i jedno je od najdužih u Srbiji. Više puta je odlagano, najčešće zbog njegovog lošeg zdravstvenog stanja. Dva puta je i prekidano, jer je Vasiljević bežao, i od pravosuđa se krio ukupno 11 godina, što je i osnovni razlog što je u pritvoru proveo oko četiri i po godine. Vasiljević je sada slobodan i zbog tog pritvora ima priliku da tuži državu, jer je u njemu boravio neosnovano - bez osuđujuće presude, pa može da dobije i do 150.000 evra.

Takođe, tu je i slučaj suđenja Sekuli Pjevčeviću, nekadašnjem direktoru Kreditno-eksportne banke i drugima, optuženim za primanje i davanje mita.

Tu je i slučaj Vladike Pahomija, optuženog da je počinio bludne radnje nad dečacima koji su učili za sveštenike, kao i slučaj nekadašnjeg starešine manastira Hopovo monaha Ilariona, kome su zastarele optužbe da je maloletne dečake navodio na "nedozvoljene polne radnje". Jedna od optužbi čije zastarevanje je izazvalo veliku pažnju javnosti je i ona protiv Marka Miloševića, sina Slobodana MIloševića, za nanošenje težih i lakših povreda trojici Otporaša iz Požarevca. Zbog zastarelosti nisu izrečene ni brojne presude funkcionerima režima koji je predvodio Slobodan Milošević, a koji su uglavnom bili optuženi za zloupotrebe položaja, kao što su nekadašnji ministri saobraćaja i telekomunikacija Ratko Marčetić, zdravlja Leposava Milićević, poljoprivrede Živanko Radovančev, pravde Dragoljub Janković, ili bivša komesarka za izbeglice Bratislava Buba Morina. Ispravka: Iz prve verzije ovog teksta se moglo doći do zaključka da je zastarevanje nastupilo i u slučaju bivšeg beogradskog okružnog tužioca Radeta Terzića, optuženom da je zloupotrebom položaja izdejstvovao da iz pritvora budu pušteni neki članovi "zemunskog klana". Terziću je u Osnovnom sudu u Smederevu izrečena oslobađajuća presuda. Izvinjavamo se gospodinu Terziću zbog greške i neprijatnosti koje je prouzrokovala.
