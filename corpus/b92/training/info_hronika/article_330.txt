> Izvor: B92
> Datum: subota 1.02.2014  
> Rubrika: info_hronika
> Naslov: Svega 25 osoba protiv nasilja u NS
> Članak:

Novi Sad -- Svega 25 ljudi okupilo se na uglu Ulica Braće Ribnikar i Miše Dimitrijevića na Grbavici, kako bi izrazili protest zbog narastajuće nebezbednosti u Novom Sadu.
Skup su organizovali stanari Grbavice, simbolično na Dan grada.
Okupljeni su pozvali nadležne organe da adekvatno reaguju na porast nasilja u gradu, kao i porast maloletničke delinkvencije. Oni su zahtevali od MUP-a i lokalnih vlasti da reše ovaj gorući problem, a ne da izbegavaju odgovornost po pitanju skoro nepostojeće opšte sigurnosti. Takođe su tražili veći broj policijskih patrola na ulicama. Ovo nije prvi skup koji su građani organizovali povodom sve više kriminala u Novom Sadu. Pre desetak dana stotinak građana protestovalo je zbog porasta broja slučajeva maloletničkog nasilja u Novom Sadu.
