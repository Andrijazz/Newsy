> Izvor: B92
> Datum: petak 7.03.2014  
> Rubrika: info_hronika
> Naslov: Odloženo suđenje Ražnatovićevoj
> Članak:

Beograd -- Suđenje folk pevačici Svetlani Ceci Ražnatović i njenom zetu Predragu Ocokoljiću, zbog optužbi da su pretili direktoru FK "Mladi proleter" 2007, odloženo je.
Do odlaganja suđenja u Prvom osnovnom sudu u Beogradu za 9. april došlo je zbog izostanka Ocokoljića.
Ocokoljić je, prema rečima njegove braniteljke Nevene Veselinović, izostao zbog bolesti, o čemu je sudiji Danijeli Koš priložila medicinsku dokumentaciju, ali na suđenju nije saopšteno o kom zdravstvenom problemu je reč.
Sudija Koš je od zamenika tužioca Branislava Ilića tražila da se izjasni da li želi da predloži veštačenje Ocokoljićevog zdravlja ili neku meru za obezbeđenje prisustva okrivljenog. Zamenik tužioca je rekao da za sada ne traži veštačenje, kao i da je dovoljno da se Ocokoljiću uputi poziv za sledeće suđenje. Ražnatovićevu su ispred Palate pravde dočekali brojni obožavatelji, mahom maloletna deca, a nakon odlaganja suđenja uručili su joj poklone i cveće, a ona se sa njima slikala i delila im autograme. Na današnjem suđenju Ražnatovićeva i Ocokoljić trebalo je da se izjasne o preciziranoj optužnici protiv njih u pogledu činjeničnog stanja. Tužilaštvo u optužnici nije izmenilo kvalifikaciju krivičnog dela, tako da se Ražnatovićeva i Ocokoljić i dalje terete za nasilničko ponašanje, za koje je zaprećena kazna od šest meseci do pet godina zatvora. Optužnim predlogom Prvog osnovnog javnog tužilaštva, folk pevačici i Ocokoljiću se na teret stavlja da su 18. juna 2007. godine, ispred upravne zgrade FK "Mladi proleter", grubo vređali, a potom i naneli lake telesne povrede Aleksandru Olareviću, direktoru kluba.
