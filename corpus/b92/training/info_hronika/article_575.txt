> Izvor: B92
> Datum: utorak 25.02.2014  
> Rubrika: info_hronika
> Naslov: NP: Uhapšen zbog zloupotreba
> Članak:

Novi Pazar -- Novopazarska policija uhapsila je E.R. (42) iz ovog grada osumnjičenog za zloupotrebu položaja i falsifikovanje isprave, saopštila je Policijska uprava.
"On se tereti da je kao odgovorno lice trgovinskog preduzeća od 31. decembra 2012. do kraja januara ove godine, nabavljao robu u inostranstvu, nije je skladištio u magacinu već je prodavao bez izlaznih faktura", navedeno je u saopštenju.
Policija osumnjičenog tereti da je sebi pribavio protivpravnu imovinsku korist od šest miliona dinara, jer je napravio manjak robe u vrednosti od 30 miliona dinara na koji nije plaćen porez na dohodak.
