> Izvor: B92
> Datum: utorak 25.02.2014  
> Rubrika: info_hronika
> Naslov: Dragin i Nikezić negirali krivicu
> Članak:

Beograd -- Saša Dragin i Zvonimir Nikezić pred sudom su negirali krivicu za zloupotrebe u pančevačkoj Azotari.
Nekadašnji ministar poljoprivrede Saša Dragin negirao je danas u Specijalnom sudu u Beogradu da je zloupotrebom službenog položaja sa saradnicima oštetio pančevačku Azotaru za više miliona evra.
"Osećam se nevinim i nisam učinio krivično delo koje mi se stavlja na teret" (zloupotreba službenog položaja zbog prodaje regresiranog đubriva suprotno uredbama Vlade Srbije), rekao je Dragin u kratkom izjašnjenju o krivici, a u nastavku suđenja bi trebalo da detaljno izloži svoju odbranu. Vlasnik konsultantske kuće Zvonimir Nikezić, koji je takođe obuhvaćen optužnicom, a u julu prošle godine pušten iz pritvora uz jemstvo od milion evra u nekretninama, takođe se izjasnio da nije kriv. Nikezić je rekao da optužnicu razume u jezičkom smislu, ali da misli da je formalno pravno neutemeljena i besmislena. On smatra da je Tužilaštvo za organizovani kriminal moralo da "individualizuje" štetu za koju njega tereti, a ne kao što je učinilo - ukupnu štetu, u iznosu od 25 miliona evra. "A onda se ta ukupna šteta plasira preko državne agencije Tanjug", rekao je Nikezić komentarišući činjenicu da je tužilaštvo saopštilo detalje optužnice putem medija, pa i Tanjuga. Nikezić, koji je optužen za krivično delo zloupotrebe položaja odgovornog lica u podstrekivanju, za koje je zaprećena kazna do 10 godina zatvora, takođe smatra da se "podstrekavati mogu samo maloumna i maloletna deca". Dragin i Nikezić se optužnicom terete da su osmislili način prodaje regresiranog đubriva preko Azotare i preporučili ljudima iz Azotare da tako vrše prodaju đubriva. I ostali optuženi, kojih je ukupno 42, u kratkom izjašnjenju o krivici negiraju svoju umešanost u malverzacije sa Azotarom. Suđenje je počelo juče, a nastavak se očekuje sutra, kada bi Dragin trebalo da detaljno izloži svoju odbranu. Više o tome pogledajte u našem prilogu:
