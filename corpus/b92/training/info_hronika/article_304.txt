> Izvor: B92
> Datum: Hronika		| četvrtak 30.01.2014  |  16:09 -> 00:40
> Rubrika: info_hronika
> Naslov: Auto sleteo u Drinu, traže putnike
> Članak:

Užice -- Meštani Rogačice prijavili su policiji u Bajinoj Bašti da je u koritu Drine, u mestu Krivi vir, pronađeno vozilo za koje se pretpostavlja da je sletelo s puta.
Izvršenim uviđajem utvrđeno je da se radi o automobilu Golf 3 užičkih registarskih tablica, koje je najverovatnije sletelo sa puta Rogačica – Bajina Bašta u korito reke Drine, saopšteno je iz Policijske uprave Užice.
Policija navodi da je u toku istraga vezana za ovaj događaj, kao i potraga za licima koja su bila u vozilu. U dogovoru sa predstavnicima drinsko-limskih elektrana na hidroelektrani Perućac u toku noći će biti smanjen nivo reke Drine radi vađenja vozila i pronalaska nestalih. U akciju će se uključiti i ronioci Žandarmerije, koji će izvršiti pretragu korita Drine i pomoći u izvlačenju vozila, saopšteno je iz Policijske uprave Užice. Pretpostavka je da su u vozilu, zajedno sa čovekom starim 34 godine nalazio još jedan muškarac, njegov komšija, koji se u zoru takođe zaputio prema Bajinoj Bašti, saznaju Novosti. Identitet nestalih osoba nije obelodanjen, a sumnja se da je jedan od njih S. T. (24) iz Cerja. Nema ni očevidaca udesa koji se dogodio na zaleđenom putu uz Drinu. Međutim, rano ujutru meštani su videli tragove automobila koji vode ka reci, a zatim i samo vozilo u vodi. "Na vozilu su razbijena zadnja bočna, i zadnje vetrobransko staklo. Naverovatnije su ljudi pokušavali da se spasu", kažu meštani sela Crvica koje se nalazi blizu mesta nesreće, prenose Novosti.
