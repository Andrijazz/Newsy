> Izvor: B92
> Datum: utorak 21.01.2014  
> Rubrika: info_hronika
> Naslov: Arkanovi sefovi na proveri
> Članak:

Beograd -- Tužilaštvo za ratne zločine pregledaće sefove Željka Ražnatovića Arkana u okviru postupka provere materijala koji mu je prosleđen iz Haškog tribunala.
Proveru dva sefa koji se nalaze u Komercijalnoj banci izvršiće tužioci i policija, precizirao je za Tanjug tužilac Vladimir Vukčević.
On je ukazao na to da će sadržina sefova biti proverena kako bi se utvrdilo šta se u njima nalazi u okviru prikupljanja dokaza u vezi sa događajima za koje je Hag 1997. optužio Ražnatovića, pokojnog komadanta Srpske dobrovoljačke garde, poznate i kao paravojna formacija "Tigrovi". Prema njegovim rečima, provera materijala koji je u okviru međunarodne saradnje tužilaštvo dobilo iz Haga je u toku i osim provere sefova sprovode se i druge istražnje radnje. Nakon toga će biti odlučeno da li će se pokrenuti krivični postupak za događaje koje je svojevremeno ispitivalo haško tužilaštvo, naveo je tužilac. Haško tužilaštvo je 1997. godine podiglo optužnicu protiv Ražnatovića zbog ratnih zločina koje je izvršila njegova paravojna jedinica Tigrovi 1995. godine u Sanskom Mostu, kao i dva masovna ubistva. Arkanovi sefovi prvi put su nedavno spomenuti na suđenju njegovoj udovici Svetlani Ražnatović Ceci, koju je za dug od 116.000 evra tužio Vojislav Đurković iz Bijeljine. I u tom postupku, Viši sud je odlučio da utvrdi sadržinu sefova, koji prema svedočenju ljudi iz banke nisu otvarani od Ražnatovićevog ubistva 15. januara 2000. godine, punih 14 godina.
