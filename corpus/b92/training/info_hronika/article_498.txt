> Izvor: B92
> Datum: utorak 18.02.2014  
> Rubrika: info_hronika
> Naslov: Prva smrt u Srbiji povezana sa H3N2
> Članak:

Beograd -- U Srbiji zabeležen prvi smrtni slučaj koji se može dovesti u vezu sa gripom tipa A (H3N2), objavljeno na sajtu Instituta za zdravlje "Dr Milan Jovanović Batut".
"Radi se o pacijentu sa teškom hroničnom bolešću, koji je zbog osnovne bolesti bio hospitalizovan januara i februara", piše u saopštenju.
Dodaje se da se, kao i svake godine, tokom februara u Srbiji registruje povećanje broja obolelih od akutnih respiratornih infekcija i oboljenja sličnih gripu. Cirkulacija virusa gripa je potvrđena na teritoriji devet od ukupno 25 okruga Srbije. "Grip može biti blago oboljenje bez komplikacija, ali i ozbiljna bolest koja dovodi do hospitalizacije, a retko i smrtnog ishoda. Vakcina protiv gripa se, kao najbolje i najefikasnije sredstvo, preporučuje opštoj populaciji tokom čitave sezone gripa, a posebno osobama sa hroničnim poremećajima plućnog i kardiovaskularnog sistema, metaboličkim poremećajima, poremećajima rada bubrega i osobama sa oslabljenim imunitetom", ističe se u saopštenju.
