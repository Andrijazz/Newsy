> Izvor: B92
> Datum: Hronika		| četvrtak 23.01.2014  |  12:19
> Rubrika: info_hronika
> Naslov: Nikolić je u pravu, "curi" iz MUP-a
> Članak:

Beograd -- Aleksandar Vučić kaže da je Tomislav Nikolić potpuno u pravu kada je rekao da su pojedini pripadnici MUP-a obaveštavali narko/dilere o akcijama policije.
Vučić je poručio da će svi koji posao obavljaju u interesu kriminala uskoro biti uhapšeni i procesuirani. Vučić je tako reagovao na izjavu predsednika Srbije koji je pre dva dana kritikovao policijske akcije "Grom" navodeći da zbog curenja informacija iz policije one nisu dale rezultate.
Vučić je Tanjugu, na pitanje kako komentariše tu izjavu predsednika Nikolića, naveo da je predsednik Srbije dobio precizne podatke od nadležnih službi bezbednosti. Prvi potpredsednik vlade je precizirao da su MUP i službe bezbednosti, po nalogu Biroa za koordinaciju svih službi, preduzeli značajne akcije u hvatanju počinilaca najtežih krivičnih dela, posebno iz oblasti proizvodnje i prometa opojnih droga. "Napravljeni su ozbiljni rezultati, ali predsednik Republike je potpuno u pravu i, kao što sam nekada pominjao, a predsednik veoma precizno rekao - pojedini pripadnici MUP-a obaveštavali su narko-dilere o vremenu, čak i trenutku sprovođenja akcije", rekao je Vučić. Vicepremijer je naglasio da najveći broj policajaca svoj posao radi veoma časno i pošteno, ali da će oni koji posao obavljaju u interesu kriminalaca i u ličnom interesu, uskoro biti uhapšeni i procesuirani. "Očekujem da u narednom periodu naše službe bezbednosti, da bi smo mogli konačno da završimo sa tom najvećom pošasti savremenog sveta, preduzmu mere na hvatanju počinilaca tih teških krivičnih dela - da budu uhapšeni oni iz policije i drugih sluzbi bezbednosti koji su imali informacije, a koji su dojavljivali i narko dilerima ili njihovim pomagačima kada i u kom trenutku država kreće u akciju protiv njih", rekao je Vučić. Tomislav Nikolić juče nije želeo da detaljnije govori o svojoj oceni. I dok politički analitičari smatraju da je ta izjava kao kritika upućena i Ivici Dačiću i Aleksandru Vučiću, čelnici PU Beograda kažu da je zaista moguće da iz MUP-a informacije cure. Ovo nije prvi put da Tomislav Nikolić kritikuje rad policije. Priča je počela još pre mesec dana i to u intervjuu za TV B92.
