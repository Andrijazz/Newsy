> Izvor: B92
> Datum: ponedeljak 3.02.2014  
> Rubrika: info_hronika
> Naslov: Suđenje Draginu pomereno za februar
> Članak:

Beograd -- Suđenje bivšem ministru poljoprivrede Saši Draginu i njegovim saradnicima, koje je trebalo da počne danas odloženo je za 24. februar.
Oni se terete za zloupotrebe u pančevačkoj "Azotari".
Draginov branilac Nikola Nikolić rekao je Tanjugu da bi suđenje trebalo da se održi cele radne sedmice, odnosno 24, 25, 26, 27. i 28. februara. Suđenje će biti otvoreno za javnost, za razliku od pripremnog ročišta koje je održano jesenas.
Dragin je u kućnom pritvoru, koji mu je odobren posle devet meseci zatvorskog pritvora. Uhapšen je krajem novembra 2012. godine. Pored Dragina, na optuženičkoj klupi je još 20 optuženih, među kojima i vlasnik konsultantske kuće Zvonimir Nikezić koji je, u julu prošle godine, pušten iz pritvora uz jemstvo od milion evra u nekretninama. Tužilaštvo za organizovani kriminal podiglo je optužnicu protiv Dragina i ostalih 22. maja 2013. zbog sumnje da su zloupotrebama oštetili Azotaru za oko 25 miliona evra. Oni se terete za prodaju regresiranog mineralnog đubriva od jula 2009. do oktobra 2011. godine, koja je vršena suprotno uredbama Vlade Srbije. Dragin i Nikezić se terete da su osmislili način prodaje regresiranog djubriva preko Azotare i preporučili ljudima iz Azotare da tako vrše prodaju đubriva. Dragin se tereti za krivično delo zloupotreba službenog položaja za koju je zaprećena kazna do 12 godina zatvora, a Nikezić za krivično delo zloupotreba položaja odgovornog lica u podstrekivanju za koje je zaprećena kazna do 10 godina zatvora. Krajem oktobra policija je Tužilaštvu za organizovani kriminal podnela novu krivičnu prijavu protiv Dragina zbog sumnje da je omogućio unošenje opasnih materija u Srbiju, njihovo preradivanje i skladištenje, a desetak dana ranije Tužilaštvo je podiglo još jednu optužnicu za malverzacije u Azotari, ali se na njoj ne nalazi bivši ministar.
