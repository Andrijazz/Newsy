> Izvor: B92
> Datum: sreda 5.03.2014  
> Rubrika: info_hronika
> Naslov: Stanišić i Simatović o Ćuruviji
> Članak:

Beograd -- Franko Simatović i Jovica Stanišić dali su danas iskatz u okviru istrage o ubistvu novinara Slavka Ćuruvije.
Bivši komandant Jedinice za specijalne operacije Franko Simatović Frenki i nekadašnji načelnik resora Državne bezbednosti Jovica Stanišić svedočili su danas u istrazi za ubistvo vlasnika “Dnevnog telegrafa" Slavka Ćuruvije 1999. godine.
Simatović je svedočio oko dva sata u Tužilaštvu za organizovani kriminal, koje vodi tu istragu, dok se Stanišić zadržao 45 minuta. Istraga je tajna i detalji svedočenja se ne mogu objavljivati. Istraga se vodi protiv osumnjičenih za to ubistvo - nekadašnjeg šefa Državne bezbednosti Radomira Markovića, bivšeg šefa beogradskog centra DB-a Milana Radonjića, bivšeg načelnika šestog odeljenja tog centra Ratka Romića i pripadnika službe Miroslava Kuraka. Marković je preko advokata podneo ustavnu žalbu zbog kršenja prava na odbranu u tom postupku. Od Ustavnog suda traži da utvrdi da mu je povređeno pravo koje mu je kao okrivljenom zagarantovano Zakonikom o krivičnom postupku. Istraga o ubistvu Ćuruvije pokrenuta je 13. januara 2014. hapšenjem Radonjića i Romića koji su u pritvoru, posle gotovo 15 godina od ubistva Ćuruvije izvršenog na Uskrs, 11. aprila 1999. godine. Marković je u zatvoru u Požarevcu, a Kurak nije dostupan pravosudnim organima pa je za njim raspisana poternica. Slavko Ćuruvija ubijen je na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketing službe Dnevnog telegrafa, a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim mu još jednom pucali u glavu. Sa njim je tada bila njegova nevenčana supruga, istoričarka Branka Prpa. Na vlasti u Srbiji je bila koalicija SPS, JUL i SRS. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na vođu SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Sa njima optuženi je i danas saslušani svedok Basta. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.
