> Izvor: B92
> Datum: Hronika		| četvrtak 6.02.2014  |  17:51
> Rubrika: info_hronika
> Naslov: Saigrač umešan u napad Ganaca?
> Članak:

Beograd/Petrovac na Mlavi -- Dvojica fudbalera “Sloge“ iz Petrovca na Mlavi, državljani Gane, pretučena su u nedelju uveče ispred zgrade u kojoj žive.
Iako su napadači bili maskirani, policija je identifikovala i saslušala svu četvoricu, a jedan od njih je i fudbaler ovog kluba.
Umesto timskog duha, zavist zbog pozicije u klubu. Neraščišćeni odnosi završili su se sačekušom u mraku, a deblji kraj su izvukli tamnoputi fudaleri Melvin Banda i Bismark Apija.
"Prvo smo imali raspravu, nakon toga je došla svađa, pa sam napadnut nedelju dana kasnije", kaže Apija, dodajući da je ima frakturu, da mu je vilica polomljena. U klubu niko nije želeo da otkrije identitet fudbalera napadača, a iz uprave poručuju da će tek usaglasiti stav o ovom događaju. "Imali su samo jedan mali konflikt na treningu koji rešen. U njemu sam i ja učestvovao da vidim u čemu je problem. To je bila najnormalnija reakcija, da li je on meni dao loptu ili nije dao loptu. Na tome se završilo. Niko nije očekivao ovo ni u najmanju ruku da se ovakva stvar može desiti", kaže trener Nenad Vanić. Građani sa kojima smo razgovarali osuđuju ovakvo ponašanje. Banda i Apija u Slogu su stigli pre sedam meseci i do sada nisu imali nikakvih problema. U policiji kažu da su napadači po prijavi saslušani u svojstvu građana. Tužilaštvo još čeka nalaz lekara o težini povreda kako bi kvalifikovalo ovo krivično delo, nakon čega će policija preduzeti dalje mere.


