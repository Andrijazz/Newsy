> Izvor: B92
> Datum: utorak 14.01.2014  
> Rubrika: info_hronika
> Naslov: Uhapšen saradnik Luke Bojovića
> Članak:

Beograd -- U Beogradu je danas uhapšen najbliži saradnik Luke Bojovića, Aleksandar Obradović (34) zvanog Dejtona, zbog sumnje da je trgovao drogom
Policija je, kako naovode Blic i Tanjug, u njegovom stanu na Zvezdari pronašla 979 grama čistog kokaina.
Policija veruje da je Obradović pripadnik ogranka preostale grupe vođe zemunskog klana Luke Bojovića, koji je u ekstradicionom pritvoru u Španiji.
Kako su u policiji rekli Tanjugu, od pronađene količine čistog kokaina mešanjem sa drugim susptancama dobija se pet kilograma droge za prodaju vrednosti oko 40 miliona dinara. Obradović je priveden na Zvezdari, a prijavljeno prebivalište mu je u Grockoj. Podsetimo, španska policija je, u saradnji sa Upravom kriminalističke policije Srbije, uhapsila Luku Bojovića u Valensiji početkom februara 2012. Luka Bojović osumnjičen je za više ubistava. Bojović se sumnjiči za likvidaciju Branka Jeftovića Jorge 2004, kao i za pokušaj ubistva Andrije Draškovića i Zorana Nedovića Šoka iste godine kada su poginuli njihovi telohranitelji Dejan Živančević i Milutin Jovičić. Za ova krivična dela, pored njega, terete se i Vladimir Milisavljević Budala i Miloš Simović. Bojović je, inače, bio deo Arkanovih "Tigrova", a Željko Ražnatović je bio i Bojovićev kršteni kum. Nakon Ražnatovićevog ubistva 15. januara 2000, koje je izvršio Dobrosav Gavrić, Bojović je za organizaciju te likvidacije optužio Branka Jeftovića Jorgu, Andriju Draškovića i Zorana Nedovića Šoka. Istraga protiv Bojovića za ubistvo Jorge, kao i za pokušaj likvidacije Draškovića i Nedovića, počela je 2010. godine. Bojovića je bivši član zemunskog klana Sretko Kalinić doveo u vezu sa ubistvom Jorge i pokušajem ubistva Draškovića i Nedovića, rekavši da se Bojović svetio za likvidaciju svog krštenog kuma. Bojoviću se trag izgubio leta 2010. godine, posle hapšenja Sretka Kalinića u Zagrebu i Miloša Simovića na srpsko-hrvatskoj granici. Za njim je u septembru 2010. raspisana međunarodna poternica. Tužilaštvo za organizovani kriminal u optužnici navodi da je Bojović stao na čelo "zemunskog klana" posle ubistva njegovih vođa Dušana Spasojevića i Mileta Lukovića u martu 2003. godine, a svoju moć učvrstio je nakon hapšenja Milorada Ulemeka Legije. Pošto je postao vođa "zemunskog klana", on je organizovao likvidacije, a lično je učestvovao u pokušajima ubistva Draškovića i Šoka, kad je sa odbeglim članom "zemunskog klana" Kalinićem pucao iz automobila u pokretu. Bojović je uhapšen u oktobru 2007. zbog sumnje da pomaže odbeglim članovima zemunskog klana optuženim za ubistvo premijera Zorana Đinđića, međutim, optužen je samo za nedozvoljeno držanje oružja u nedostatku dokaza. Zbog nedozvoljenog držanja pištolja osuđen je na 15 meseci zatvora 2009. godine posle čega je pušten da se brani sa slobode. Bojović je bio kum Cvetku Simiću, čije je raskomadano telo pronađeno u Zagrebu, tačnije telo u jezeru Jarun, a glava u blizini tog jezera.
