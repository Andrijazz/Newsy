> Izvor: B92
> Datum: ponedeljak 27.01.2014  
> Rubrika: info_hronika
> Naslov: Ugašen požar u manastiru
> Članak:

Vranje -- U manastiru Prohor Pčinjski, u delu poznatom kao Kraljev konak, jutros izbio požar, koji je u međuvremenu ugašen. Vatra zahvatila rekonstruisani deo manastira.
"Negde oko 11 časova je stigla dojava da je došlo do požara u manastiru Prohor Pčinjski i da gori deo krova i konaka. Na licu mesta je 14 vatrogasaca i četiri vatrogasnih vozila", kazao je za B92 Predrag Marić, načelnik Sektora za vanredne situacije.
Prema rečima portparola Policijske uprave u Vranju Dragana Stamenkovića, požar je ugašen neštoposle 14.30, a vatrogasci radi svake sigurnosti još dežuraju na terenu. Marić je za B92 kazao da u poćaru nije bilo povređenih, a da je goreo rekonstruisani deo mamanstira. "Levo krilo je u celosti bilo zahvaćeno požarom, a u drugom krilu je bila zahvažena krovna konstrukcija i sprat. U ovom trenutku požar je lokalizovan, nema povređenih. Eventualna šteta će se utvrđivati u narednim danima. Za sada se još uvek ne zna uzrok požara, ali je deo inventara zaštićen i odložen na bezbedno mesto", rekao je on i dodao da su u gašenju požara učestvovale vatrogasne ekipe iz Vranja i Bujanovca. "Videćemo, ja očekujem da ćemo u narednih nekoliko dana znati koji je uzrok požara", dodao je Marić. Episkop vranjski Pahomije izjavio je za crkveni Radio Iskon da je požar na krovnoj konstrukciji zgrade Kraljevog konaka primetio i prijavio nastojatelj manastira Sveti Prohor Pčinjski Nikolaj, koji je zajedno s gostima manastira pokušao da ga ugasi protivpožarnim aparatima ali nije uspeo jer se vatra brzo širila. Pretpostavlja se da se požar pojavio na krovnoj konstrukciji u blizini odžaka, odakle se proširio na krov, a zatim i na ceo konak koji je uglavnom izgradjen od drveta. Manastir Sveti Prohor Pčinjski se nalazi na šumovitim obroncima planine Kozjak, na levoj obali reke Pčinje, u blizini sela Klenike, 30 kilometara južno od Vranja. Prema predanju, podigao ga je u 11. veku vizantijski car Roman Diogen u znak zahvalnosti Svetom Prohoru Pčinjskom, koji mu je prorekao da će postati car. Manastir radi kao kulturno-prosvetni centar ovog kraja i u njemu radi bogoslovska škola, prepisivačko-iluminatorska radionica, a organizovano se uči ikonopisački zanat.
