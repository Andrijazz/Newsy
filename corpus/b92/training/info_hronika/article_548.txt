> Izvor: B92
> Datum: nedelja 23.02.2014  
> Rubrika: info_hronika
> Naslov: BG: U četiri udesa osam povređenih
> Članak:

Beograd -- Tokom protekle noći povređeno je osam osoba u četiri saobaćajne nesreće na teritoriji Beograda, izjavila je Tanjugu portparol Hitne pomoći Nada Macura.
Najviše povređenih - četvoro bilo je u sudaru do dva vozila na uglu ulica Kralja Aleksandra i Kneginje Zorke. Povredjena su oba 20-godišnja vozača i dve devojke od 21 godinu koje su bile suvozači, svi su imali iste tupe povrede grudnog koša i stomaka i prevezeni su u Urgentni centar.
U Novom Beogradu, na uglu ulica Jurija Gagarina i Omladinskih brigada povređene su dve 25- godišnje devojke kao pešaci: jednoj je rasečeno čelo, ali je bila konfuzna nije mogla da reprodukuje događaj pa se smatra da ima potres mozga, a druga ima tupu povredu glave i obe su prebačene u KBC Zemun. Tupu povredu glave, ruke i kolena zadobila je i žena od 35 godina u saoraćajnoj nesreći na Bežanijskoj kosi, koja je takođe prevezena u KBC Zemun, navela je Macura. U centru Zemuna, kod bioskopa "Central", u saobraćajnoj nezgodi je povređena žena od 29 godina, kojoj je istegnut vrat i ona je prevezena u KBC Zemun. Hitna pomoć je, prema rečima Macure, tokom noći intervenisala 125 puta, od kojih 26 na javnom mestu; bilo je tuča i alkoholisanih lica, a od bolesnika su se najvše najvljali astmatičari i hipertoničari.
