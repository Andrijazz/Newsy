> Izvor: B92
> Datum: utorak 11.03.2014  
> Rubrika: info_hronika
> Naslov: KV: Lekar uhapšen zbog zloupotreba
> Članak:

Beograd -- Lekar specijalista Odeljenja za urologiju kraljevačkog Zdravstvenog centra "Studenica" uhapšen je zbog zloupotrebe službenog položaja, saopšteno je iz policije.
Lekar D.A. (51) tereti se da je Jedinici za kliničku patologiju i sudsku medicinu "Studenice" dostavljao uzorke tkiva osoba obolelih od karcinoma i na uputnicama za histopatološku analizu lažno prikazivao da su to uzorci osumnjičenih B.D, S.A. i I.A.
Osumnjičeni B.D. je takođe uhapšen, a prijavom će biti obuhvaćeni i S.A. i I.A. U dogovoru sa lekarom, sumnja se da je B.D. koristio i nalazio i druge osobe kojima je bila potrebna lažna dokumentacija o zdravstvenom stanju radi ostvarivanja prava na invalidsku penziju i da je tako pronašao S.A. i I.A. B.D i S.A su lažne izveštaje o patohistološkom nalazu sa ostalom dokumentacijom upotrebili pred Fondom za penzijsko i invalidsko osiguranje u Novom Pazarua, a I.A. je nameravao da ih upotrebi u postupku za ostvarivanje prava na invalidsku penziju. Policijski službenici će D.A. i B.D. u zakonskom roku, privesti Osnovnom javnom tužiocu u Kraljevu.
