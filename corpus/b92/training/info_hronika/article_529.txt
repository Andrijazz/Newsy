> Izvor: B92
> Datum: petak 21.02.2014  
> Rubrika: info_hronika
> Naslov: Potvrđena presuda "auto-mafiji"
> Članak:

Beograd -- Apelacioni sud u Beogradu potvrdio je presudu pripadnicima grupe Nikole Rovčanina, poznate kao auto-mafija.
Pripadnici te grupe su pravosnažno osuđeni na kazne od jedne do sedam i po godina zatvora, koliko je dobio Rovčanin.
Pripadnici te grupe uhapšeni su 2009. u Srbiji, a osam članova u Crnoj Gori, jer su kao organizovana kriminalna grupa krali automobile u Srbiji, a preprodavali ih u toj sudsednoj državi. Prilikom pretresa, inspektori su pronašli veliki broj ukradenih automobila koji su vraćeni vlasnicima. Na meti te kriminalne grupe najčešce su bili "pasati" i noviji modeli "reno megana". Kola su krali po porudžbini, a potom ih krijumčarili i prodavali u Crnoj Gori. Neke su i vraćali vlasnicima, ali za otkup od 2.500 do 3.000 evra. Kod uhapšenih je pronađen sofisticiran alat za krađu, ali i elektronske kartice i dekoderi kojima su bez problema palili i odvozili kola. Nakon ponovljenog suđenja, osim Rovčanina, pravosnažno je osuđen Slavko Milosavljević na pet i po godina zatvora zbog produženog krivičnog dela teške krađe (u kaznu mu je uračunata i ranije izrecena kazna pravnosnažnom presudom). Miroslav Ristić je zbog prikrivanja krivičnog dela osuđen na godinu i po zatvora, a Vuk Musić na godinu dana zatvora zbog pomaganja u teškoj krađi. Sud je delimično usvojio imovinsko - pravni zahtev oštećenih, dok su oštećeni za iznos preko dosuđenog upućeni na parnicu. Istom presudom pravosnažno je oslobođen optužbi za odavanje službene tajne šef Odseka za istraživanje eksplozija u Petom odeljenju UKP, Bratislav Gagović.
