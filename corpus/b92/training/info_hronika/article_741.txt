> Izvor: B92
> Datum: utorak 18.03.2014  
> Rubrika: info_hronika
> Naslov: Jocić oslobođen optužbi za oružje
> Članak:

Beograd -- Apelacioni sud u Beogradu je zbog zastarelosti oslobodio Sretena Jocića optužbi za nedozvoljeno nošenje oružja i preinačio prvostepenu presudu.
Apelacioni sud je preinačio prvostepenu presudu i zbog nastupanja apsolutne zastarelosti krivičnog gonjenja odbio optužbu da je Jocić izvršio krivično delo nedozvoljeno držanje oružja i eksplozivnih materija.
Jocić je presudom Višeg suda prošle godine osuđen na 10 meseci zatvora, jer je 27. januara 2008. godine u Beogradu, neovlašćeno, u vozilu u kome se nalazio, držao pištolj. Jociću će u odvojenom postupku pred Višim sudom 2. aprila biti izrečena presuda za ubistvo hrvatskog novinara Ive Pukanića.
