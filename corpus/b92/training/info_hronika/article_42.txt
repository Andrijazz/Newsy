> Izvor: B92
> Datum: utorak 7.01.2014  
> Rubrika: info_hronika
> Naslov: Dete stradalo na Ibarskoj kod GM
> Članak:

Gornji Milanovac -- U saobraćajnoj nesreći na Ibarskoj magistrali kod Gornjeg Milanovca je poginulo jedno dete, dok je od četiri povređene osobe, jedna životno ugrožena.
Kako je policija saopštila, nesreća se dogodila oko 11 sati, kada je vozilo u selu Nevade sletelo sa puta.
Od četiri osobe povređene u saobraćajnom udesu kod Gornjeg Milanovca, u kojoj je dvogodišnje dete izgubilo život, životno je ugrožen sredovečni muškarac, dok su tri osobe u stabilnom stanju i nisu životno ugrožene, izjavio je večeras Tanjugu dežurni hirurg Kliničkog centra u Kragujevcu Vladimir Djorđević. Prema njegovim rečima, životno je ugrožen Milan Pavlović, koji je u nesreći zadobio teške povrede glave, ima prelom lobanje i obostrani prelom rebara. "Ljiljana Stojković (48) ima prelom karlice i nije životno ugrožena, a lake telesne povrede zadobili su šestogodišnja Marija Pavlović koja je povredila nos i četvorogodišnji Mihajlo Pavlović, koji ima lake povrede glave", naveo je Djorđević. Portparol Policijske uprave u Čačku Biljana Nastić ranije je rekla Tanjugu da je do udesa došlo kada je, iz još neutvrđenih razloga, vozilo sleteleo sa kolovoza i prevrnulo se.
