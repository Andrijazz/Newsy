> Izvor: B92
> Datum: ponedeljak 10.02.2014  
> Rubrika: info_hronika
> Naslov: Danas izricanje presude Kertesu
> Članak:

Beograd -- Presuda nekadašnjem direktoru Uprave carina Mihalju Kertesu, koji se tereti za iznošenje državnog novca na Kipar tokom devedesetih, biće izrečena danas.
Glavni pretres u krivičnom postupku koji se protiv Kertesa vodi zbog produženog krivičnog dela zloupotrebe službenog položaja iz člana 359 stav 3 u vezi sa stavom 1 Krivičnog zakonika, okončan je 6. februara, saopštio je Viši sud u Beogradu.
Kertesu je letos Apelacioni sud u Beogradu ukinuo pravosnažnu presudu kojom je bio osuđen na šest i po godina i naložio ponovno suđenje. Nekadašnji direktor Uprave carina bio je osuđen jer je od sredine 1994. do 5. oktobra 2000. deo novca Carine, bez pravnog osnova, dao za 1.182 preduzeca i za druga pravna lica. On je osuđen i jer je bez odobrenja Narodne banke Jugoslavije na Kipar izneo najmanje 38 miliona nemačkih maraka.
