> Izvor: B92
> Datum: sreda 22.01.2014  
> Rubrika: info_hronika
> Naslov: Pronađena ljudska glava kod Ćuprije
> Članak:

Ćuprija -- Ljudska glava za sada nepoznate osobe pronađena na poljoprivrednom dobru Dobričevo kod Ćuprije.
Policijska uprava u Jagodini saopštila je da je u štali Poljoprivrednog dobra "Dobričevo" kod Ćuprije pronađena glava žene, koja je nestala početkom godine.
Radnici Poljoprivrednog dobra "Dobričevo" kod Ćuprije, jutros u 6.30 sati, prijavili su policiji da su u štali pronašli ostatke ljudskog tela. Pripadnici Policijske stanice u Ćupriji su izašli na mesto događaja i našli glavu ženske osobe, navodi se u saopštenju. "Pretragom terena u Dobričevu, pronađen je deo garderobe i ženska tašna u kojoj su se nalazila dokumenta na ime starije ženske osobe iz Ćuprije, čiji je nestanak prijavljen policiji početkom januara ove godine", piše u saopštenju. U saopštenju se navodi da će uzrok smrti i identitet nastradale biti poznat nakon sudsko-medicinskog veštačenja pronađenih ostataka tela.
