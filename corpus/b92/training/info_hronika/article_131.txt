> Izvor: B92
> Datum: utorak 14.01.2014  
> Rubrika: info_hronika
> Naslov: Đuriću kaucija od 2 miliona evra
> Članak:

Beograd -- Specijalni sud odredio pritvor vlasniku Zekstre i predsedniku FK Partizana Draganu Đuriću i odlučio da će biti pušten da se brani sa slobode ako položi jemstvo.
Portparolka suda Dušica Ristić izjavila je Tanjugu da je sudija za prethodni postupak Đuriću odredio pritvor do 30 dana.
"Istovremeno je odredio da će Đurić biti pušten da se brani sa slobode ukoliko položi sudu jedmstvo od dva miliona evra u dinarskoj protivvrednosti i sudu dostavi dokaz o tome", precizirala je Ristićeva. To znači da će Đurić biti u Okružnom zatvoru u Beogradu dok njegova odbrana, odnosno rodbina i prijatelji ne skupe dovoljno novca ili ne upišu hipoteku na nepokretnosti u vrednosti od dva miliona evra. Đuriću je juče, posle saslušanja u Tužilaštvu za organizovani kriminal u vezi s privatizacijom Veterinarskog zavoda, određeno zadržavanje. Tužilaštvo je juče, nakon saslušanja, donelo naredbu o sprovođenju istrage protiv Đurića u vezi s privatizacijom "Veterinarskog zavoda" zbog postojanja osnovane sumnje da je izvršio krivično delo zloupotreba položaja odgovornog lica. On se tereti da je u postupku privatizacije za konzorcijum pravnih lica "Zekstra" d.o.o i "Bankom" d.o.o. pribavio protivpravnu imovinsku korist u iznosu od više od 207.000.000 dinara. Đurić se sam odazvao pozivu tužilaštva za slušanje. Veterinarski zavod je njegova kompanija Zekstra kupila 2005. godine. Krivičnu prijavu protiv njega je 27. decembra 2013. godine podnela policija. Veterinarski zavod je privatizovan 2005. godine kada ga je kupila kompanija "Zekstra". To je jedna od 24 sporne privatizacije koje je kao takve označio Savet za borbu protiv korupcije.
