> Izvor: B92
> Datum: Hronika		| četvrtak 13.02.2014  |  16:28
> Rubrika: info_hronika
> Naslov: Kako je izvučen novac iz UBB
> Članak:

Beograd -- Izvršni odbor Univerzal banke je za 5 meseci odobrio 122 zajma bez pozitivnog mišljenja same banke, a čak 81 posle imenovanja Dragana Tomića za predsednika IO.
Poslanik SNS i predsednik IO Univerzal banke Dragan Tomić i još četiri osobe uhapšeni su danas zbog malverzacija u Univerzal banci.
Odobravani su višemilionski krediti kompanijama koje su bile vodeći akcionari ove propale banke. U pitanju su bile kompanije "Farmakom MB" iz Šapca, "Interkomerc" i "Beohemija", a država je oštećena za 85 miliona evra.
Kompanijama su krediti obezbeđivani bez adekvatnih sredstava obezbeđenja i mimo propisane procedere, ali i uz negativno mišljenje kreditnog odbora te banke. Kako je objasnio prvi potpredsednik Vlade Aleksandar Vučić, te firme su uzimale kredite i izmirivale kamate npr. prvih šest meseci, a znali su da je banka u problemima i da propada kao i da će umesto njih država namiriti taj novac. Inače, Tomić se pozvao na poslanički imunitet, ali prema proceni nadležnih on nema prava na to, jer je Skupština Srbije raspuštena zbog izbora. Svi privedeni na saslušanju su u Upravi kriminalističke policije Beograd. "Nadležni imaju obavezu da rade u skladu sa zakonom, a ne u skladu sa partijskom knjižicom", kaže prvi potpredsednik Vlade Aleksandar Vučić. Samo kroz malverzacije u četiri banke, uključujući i Univerzal banku, država je izgubila više od milijardu evra. Na spisku onih koji su dobijali kredite od Univerzal banke bili su biznismeni Miroslav Bogićević, Goran Perčević i Željko Žunić. Uglavnom su do tih kredita dolazili bez ikakvog pokrića i validnog obezbeđenja. "Hajde da dobijaju novac ovi koji hoće pravi biznis, ali ovo nema veze sa biznisom. Uzmem kredit deset miliona, dva miliona stavim u džep, tri da namirim prethodne dugove, a sa pet ćemo da vidimo šta ćemo, da namirimo sve koji su nam omogućili da do kredita dođemo", naveo je Vučić. Dolazak Dragana Tomića na čelo Izvršnog odbora Univerzal banke početkom prošle godine i potezi koje je novo rukovodstvo banke ubrzo povuklo, za najvećeg akcionara te banke Nebojšu Divljana bili su dokaz upliva jedne interesne grupe. "U tom periodu saznajem da novo rukovodstvo odobrava milionske kredite satelitskim firmama koje pripadju matičnim kompanijama Beohemija, Interkomerc Beograd. Cela Srbija je znala da te firme polako klize u sunovrat u poslovanju i, umesto toga, samo u ovoj banci odobravaju se maksimalnoj izloženosti na neke nove potpuno nepoznate firme uz jemstvo ove dve i to se ne proglašava za povezano", navodi Divljan. Zanimljivo je i da je deo novca koji je banka uspela da naplati bio u robi koja je dobijena od dužnika i to bez procene banke. Tako je recimo od Farmakoma banka preuzela zalihe olovne šljake i akumulatora, dok je od jedne šabačke firme dobila 166 000 tona kamena.
