> Izvor: B92
> Datum: sreda 5.02.2014  
> Rubrika: info_hronika
> Naslov: Ranjen policajac kod Novog Pazara
> Članak:

Novi Pazar -- Novopazarski policajac je povređen sinoć u selu Lukare kod Novog Pazara kada je pokušao da spreči dve osobe da obiju poštu u tom selu.
Policajac je bio van dužnosti, a oko 21 čas je primetio A.T. starog 29 godina, kako sa još jednom osobom pokušava da uđe u prostorije pošte, javlja RTS.
A.T. je tom prilikom udario policajca drvenim predmetom u glavu i naneo mu teške telesne povrede. Policajac je prevezen u bolnicu i nije životno ugrožen. U policijskom saopštenju se navodi da su osobe koje su pokušale da obiju poštu pripadnici vehabijskog pokreta, a da je A.T. uhapšen.
