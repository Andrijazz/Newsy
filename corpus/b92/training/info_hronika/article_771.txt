> Izvor: B92
> Datum: petak 21.03.2014  
> Rubrika: info_hronika
> Naslov: Suđenje Musiću odloženo za 28. mart
> Članak:

Novi Sad -- Ponovljeno suđenje Darjanu Musiću (27), koji je optužen za ubistvo Vladislave Červenko (25), danas nije počelo jer se okrivljeni oseća "emotivno nesposobnim".
Sudsko veće je donelo odluku da odloži početak glavnog pretresa, iako su lekari utvrdili da je Musić fizički i psihički spreman da iznese svoju odbranu.
Početak glavnog pretresa zakazan je za sledeći petak, 28. mart. Musić je u prvobitnom postupku osuđen na 35 godina zatvora, ali je Apelacioni sud tu presudu poništio što je izazvalo ogromno nezadovoljstvo javnosti. Pretpostavka je da će odbrana ubice pokušati da dokaže njegovu neuračunljivost u trenutku zločina zbog pogubnog uticaja alkohola, droge i steroida koje je godinama koristio. Na prethodnom suđenju utvrđena je samo delimična neuračunljivost koja nije uzeta kao olakšavajuća okolnost prilikom izricanja presude. Apelacioni sud je tu presudu poništio zbog nejasnog obrazloženja zbog čega je ubistvo kvalifikovano kao svirepo i bezobzirno. Inače, porodica ubijene devojke traži maksimalnu kaznu od 40 godina koliko je nedavno dobio i ubica Marije Cimbal. Podsetimo, Musić je 25-godišnju Vladislavu pretukao na smrt 12. novembra 2012. u svom stanu.
