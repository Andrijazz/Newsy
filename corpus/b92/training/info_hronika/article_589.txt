> Izvor: B92
> Datum: sreda 26.02.2014  
> Rubrika: info_hronika
> Naslov: Uhapšeni članovi međunarodne bande
> Članak:

Kragujevac -- U Kragujevcu je policija uhapsila dva državljanina Velike Britanije i jednog državljanina Maroka, osumnjičene da su članovi međunarodne kriminalne grupe.
Ova grupa je osumnjičena da je oštetila veliki broj građana u državama EU za najmanje 1,6 miliona funti.
Njima se na teret stavlja prevara, pranje novca, proizvodnja i preprodaja droge, a za sada MUP Srbije nema podatke da su pripadnici te međunarodne kriminalne organizacije izvršili krivična dela u Srbiji i oštetili građane ili kompanije. Trojica stranaca uhapšena su u okviru međunarodne policijske akcije koja je počela juče u SAD, Velikoj Britaniji, Španiji i Srbiji. Prema saopštenju MUP, uhapšeno je najmanje 89 osoba, članova kriminalne organizacije, a jedan od organizatora te kriminalne grupe bio je S. F. (53), koji je uhapšen u Kragujevcu. Policijski službenici policije iz Londona su pre par dana doputovali u Srbiju kako bi pružili logističku podršku kolegama iz Srbije. U sprovođenje akcije uključeni su Tužilaštvo za organizovani kriminal, Specijalni sud i Uprava kriminalističke policije MUP-a Srbije. U saopštenju se dodaje da je pretresom jednog od stanova u kojem su boravila dva pripadnika ove kriminalne grupe pronađena laboratorija za proizvodnju marihune, dve vage za precizno merenje, seme za uzgoj marihuane, kao i deset paketića najverovatnije namenjenih daljoj prodaji.
