> Izvor: B92
> Datum: sreda 19.02.2014  
> Rubrika: info_hronika
> Naslov: Inspekcija proverava smrt bebe u NP
> Članak:

Šabac -- Slavica Đukić Dejanović kaže da će danas biti poznat rezultat kontrole rada lekara u Novom Pazaru, koje je jedna pacijentkinja optužila za smrt svoje bebe.
Ministarka zdravlja u ostavci Slavica Đukić Dejanović je novinarima, tokom posete Šapcu, rekla da se "inspekcijske službe moraju izjasniti da li je bilo propusta" u Novom Pazaru.
Supružnici Lidija i Almin Hažirović iz Novog Pazara su podneli krivične prijave protiv dvoje lekara tamošnje Opšte bolnice koje smatraju odgovornim za smrt svoje bebe i ugrožavanje života Lidije Hažirović. Lidija Hažirović juče je rekla novinarima da lekari u Novom Pazaru 8. decembra prošle godine nisu 12 sati mogli da utvrde uzrok bola, da su "tvrdili da sam razmažena, da nije ništa strašno, da imam urinarnu infekciju i bolove u bubrezima", ali se ispostavilo da joj je bila pukla materica. Posle sati provedenih u Službi hitne pomoći u Novom Pazaru i na Ginekološkom odeljenju, odvezena je u Zdravstveni centar u Kragujevcu i operisana.

Zaposleni na Ginekološko-akušerskom odeljenju novopazarske Opšte bolnice, kao i nekoliko drugih lekara, optužili su danas medije za neprofesionalnost i vođenje prljave kampanje zbog izveštavanja o krivičnoj prijavi protiv dvoje doktora. Lekari tvrde da su preduzeli sve neophodne mere da bi pomogli trudnici Lidiji Hazirović. Iako su lekari danas sazvali konferenciju za novinare, nisu dopustili izveštačima da im postave pitanja, uz obrazloženje da je u toku postupak. Direktor Opšte bolnice Mirsad Đerlek rekao je novinarima da je protiv lekara koji su primili Lidiju Hazirović još pre dva meseca pokrenuo disciplinski postupak. On je, pored unutrašnje, zatražio i spoljašnju ekspertizu slučaja i najavio preduzimanje mera zavisno od toga. "Danas je dolazila zdravstvena inspekcija, sutra će biti vanredna unutrašnja kontrola, a ja ću zahtevati da dođu tri eminentna stručnjaka - ginekologa koji će napraviti ekspertizu i dati konačnu reč", izjavio je Đerlek. Na pitanje novinara o tužbi Hazirovića, Đerlek je odgovorio da pravosudni organi treba da utvrde tačnost njihovih navoda.
