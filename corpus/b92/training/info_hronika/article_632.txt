> Izvor: B92
> Datum: ponedeljak 3.03.2014  
> Rubrika: info_hronika
> Naslov: Uhapšeni zbog pucnjave i ranjavanja
> Članak:

Stara Pazova -- Policija uhapsila M.M. (21) i A.T. (30) iz Novih Banovaca zbog sumnje da su učestvovali u tuči i pucnjavi u kojoj su ranjene četiri osobe.
Kako se navodi u saopštenju Policijske uprave Sremska Mitrovica oni se terete za krivična dela ubistvo u pokušaju i nedozvoljeno držanje oružja i eksplozivnih materija, dok se M.M tereti i za krivična dela iznuda i pomoć izvršiocu posle izvršenog krivičnog dela.
Po ovlašćenju nadležnog tužioca njima je određeno zadržavanje do 48 sati. Njih dvojica se sumnjiče da su u subotu, 1. marta, učestvovali prvo u tuči više osoba, a zatim i u pucnjavi u privatnom stanu u naselju Banovci Dunav kod Stare Pazove. U pucnjavi su lakše ranjene četiri osobe, među kojima i jedan sedamnaestogodišnjak. Povređenima je ukazana lekarska pomoć u KBC Bežanijska kosa u Beogradu. Osumnjičeni će u zakonskom roku biti saslušani u Višem javnom tužilaštvu u Sremskoj Mitrovici, a policija nastavlja rad na rasvetljavanju svih okolnosti u vezi ovog događaja, navodi se u saopštenju.
