> Izvor: B92
> Datum: utorak 14.01.2014  
> Rubrika: info_hronika
> Naslov: Vučić: Pored Legije još dva svedoka
> Članak:

Beograd -- Prvi potpredsednik vlade Aleksandar Vučić izjavio je da postoje još dva svedoka u slučaju Ćuruvija koji su potvrdili priču kojom je načinjen pomak u istrazi.
"Ja želim da se izvinim građanima Srbije i porodici Slavka Ćuruvije što su morali da čekaju 14 godina da izvršioci ubistva dođu pred lice pravde. Moram da kažem da zločin i ubistva nikada neće proći nekažnjeno zbog zavere ćutanja", rekao je Vučić.
On se zahvalio kako je rekao "nekolicini lica, od predsednika Srbije do ljudi iz Komisije za istragu ubistva novinara i malog broja ljudi iz BIA i MUP-a i ministarstva pravde". "To pokazuje i činjenica da niko u javnosti nije znao ništa o detaljima na kojima smo radili. Postoje još dva svedoka, pored Legije, o kojima ne možemo da govoirmo i koje ne možemo da pomenemo, ali koji su potvrdili priču, a nećemo da ih pomenemo da ne bi ugrožili njihovu bezbednost. Pre nekoliko nedelja rekao sam da je slučaj Slavka Ćuruvije paradigma mnogih naših slučajeva iz prošlosti i da oni koji hoće da urede zemlju neretko moraju da se suočavaju sa problemima iz prošlosti. Te probleme moramo da rešimo ako hoćemo da živimo u uređenoj zemlji", izjavio je Vučić.
Odgovarajući na pitanje o relevantnosti svedoka, dva o kojima iz bezbednosnih razloga nije hteo da govori i Miloradu Ulemeku Legiji, Vučić je ovako odgovorio: "A kog drugog relevantnog svedoka iz tog vremena možemo da nađemo? Kog poštenog iz tog perioda koji može da zna šta se dešavalo? Ova priča je proveravana na mnogo mesta i na mnogo više mesta nego što je proverevana priča o ubistvu premijera Zorana Đinđića".
Odgovarajući na pitanje o relevantnosti svedoka, dva o kojima iz bezbednosnih razloga nije hteo da govori i Miloradu Ulemeku Legiji, Vučić je ovako odgovorio:
"A kog drugog relevantnog svedoka iz tog vremena možemo da nađemo? Kog poštenog iz tog perioda koji može da zna šta se dešavalo? Ova priča je proveravana na mnogo mesta i na mnogo više mesta nego što je proverevana priča o ubistvu premijera Zorana Đinđića".
On je dodao da je tužilaštvo posle 14 godina shvatilo da sada ima dosta materijala u rukama i da "ima više živih reči koji potvrđuju zločinačku ulogu dela države i pojedinaca koji su, tobož u ime države, takav zločin izvršavali". "Važno je da danas kažem da niko neće biti izuzet iz istrage i da sa našom državom nema ni šale ni igre. Kad smo rekli da ćemo te ciljeve da ostvarimo mnogi su se smejali, a neki su nevoljno odmahivali glavom. Kao što sam rekao niko ne može da ubija nekažnjeno i niko ne može da prođe nekažnjeno", kaže vučić. Upitan da li je bio posebno lično motivisan za rasvetljavanje slučaja ubistva novinara Slavka Ćuruvije, jer je u vreme ubistva bio ministar informisanja, Aleksandar Vučić je rekao da u istrazi ima drugih ljudi koji su zaslužniji od njega. "Ja sam samo radio svoj posao i molio i zahtevao od svih da rade naporno i vredno. O nekakvim unutrašnjim motivima i želji ne mogu niti bih hteo da govorim iz prostog razloga što neću da bilo koji drugi slučaj ubistva, ne samo novinara već bilo koje drugo ubistvo, nećemo sa takvim žarom da radimo. Naš posao i moj posao je bio da ga uradim na najbolji mogući način da dobijemo rezultate i da te rezultate pokažemo. Koliko sam nesrećan što su porodica i svi građani čekali 14 godina, nekakvo zrno zadovoljstva ipak postoji - što je slučaj rešen", odgovorio je Vučić. Vučić je naglasio da su članovi Komisije za istraživanje ubistava novinara, u prvom redu Ljiljana Smajlović i Veran Matić u poslednja dva meseca radili danonoćno, "pritiskali i pritiskali svaki dan". On je rekao da do kraja februara ili početka marta, kako je nagovestio tužilac Miljko Radisavljević, očekuje optužnicu za ubistvo Slavka Ćuruvije i da bi do tada moglo biti poznato ko je glavni nalogodavac. Vučić je rekao da sada ne može sada da komentariše navode o ulozi Mirjane Marković u ubistvu Ćuruvije. "Ne verujem da je neko namerno ometao istragu, jer su javnostii blii poznati podaci o praćenju Ćuruvije. Verujem da su posvećenost i marljivost najvažniji i da su upravo oni doneli rezultat." "Srbija iza sebe ostavlja jedan težak zločin koji će uvek podsećati na jedno jezivo vreme, ali i na činjenicu da se takav zločin ne isplati i ne može da prođe nekažnjeno... I ja vam obećavam da se takvo vreme neće ponoviti i da se takvi zločini, politički determinisani, neće ponoviti", kaže Vučić. "Da neko ubija u Srbiji zato što mu se ne sviđa nečija politika, to se u Srbiji više neće dogoditi, to obećavam", rekao je Vučić.

On je rekao da je uhapšen Milan Obradović Dejtona zbog trgovine kokainom kod koga je pronađen oko kilogram čistog kokaina, čija je vrednost oko 400.000 evra. Vučić kaže da očekuje rasvetljavanje još nekih zločina i ponovio da je nedavno rekao da je počeo pakao za velike narko-dilere. "Srbija postaje normalna zemlja i u strahu trebaju da budu oni koji su misli da kriminalom mogu da prave budućnost Srbije", rekao je Vučić i najavio da će uskoro biti uhapšen i Darko Šarić. "Očekujem da u narednom periodu i najveći slučaj koji nije bilo moguće rešiti do skora u narednim nedeljama i mesecima bude rešen, a to je slučaj Darka Šarića", rekao je Vučić.

Aleksandar Vučić demantovao je medijske navode da je u ubistvu srpskih mladića u kafiću Panda u Peći 1998. godine učestvovala britanska tajna služba MI6. "Moram da demantujem da su u ubistvu srpskih dečaka u kafiću Panda u Peći učestvovali MI6 ili SAS. To nanosi štetu našoj zemlji, mi sa njima imamo odlične odnose, a oni sa tim nemaju nikakve veze. Tu ima čudnih stvari i to je veoma teško da o tome danas govorim, kada budemo imali više detalja mi ćemo o njima obavestiti javnost", rekao je on. Vučić je dodao da će krivci tog dela biti privedeni pravdi i ponovio da ono nema nikakve veze "ni sa kakvom britanskom ili bilo kojom drugom službom". "Nećemo izlaziti ni sa kakvim detaljima dok ih ne budemo imali više i da možemo da sklopimo celu priču. Uveren sam da ćemo radom i posvećenošću i daljim otvorenim predistražnim radnjama uspeti da dođemo do zaključka i optužnice koje će nas dovesti do daljih rezultata u tom slučaju", zaključio je Vučić.

Vučić je rekao i da unutar državnih institucija postoje ljudi koji informišu kriminalce i dilere, da postoje dokazi za to i da će oni u narednim danima odgovarati pred nadležnim organima. Na pitanje novinara da oceni bezbednost prvog potpredsednika Vlade, direktor policije Milorad Veljović je rekao da su izveštaji o njegovoj bezbednosti pozitivni. "Sigurno da je ta procena pozitivna, u smislu da mi preduzimamo sve mere... Policija radi svoj posao krajnje profesionalno", rekao je Veljović. Vučić je rekao da je skandalozno to što je ministar Branko Ružić rekao da veruje u nevinost vlasnika Zekstre i predsednika FK Partizan Dragana Đurića. On je ministru Ružiću poručio da "izađe iz Vlade, ako mu se ne sviđa šta radi država".
