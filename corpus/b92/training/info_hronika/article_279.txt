> Izvor: B92
> Datum: ponedeljak 27.01.2014  
> Rubrika: info_hronika
> Naslov: Vlasniku agencije 30 dana pritvora
> Članak:

Čačak -- Viši sud u Čačku odredio je pritvor do 30 dana vlasniku čačanske agencije "Hej ju" Dušanu Kukiću (59) zbog sumnje da je odgovoran za trgovinu ljudima.
Kukiću se na teret stavlja da je posredstvom svoje agencije u poslednjih šest meseci, uz uzimanje novčane naknade, obmanuo više od 100 radnika iz Srbije lažnim obećanjem da će u ruskom gradu Soči raditi na dobro plaćenim građevinskim poslovima na olimpijskoj infrastrukturi.
On je, kako navodi policija, na taj način vrbovao radnike za potrebe radne eksploatacije u Rusiji gde su boravili bez potrebnih radnih dozvola i prijave boravka. Kukić je uhapšen 22. januara u Čačku, a srpske vlasti uspele su da u Srbiju vrate prevarene radnike, od kojih su neki bili i uhapšeni u Rusiji.
