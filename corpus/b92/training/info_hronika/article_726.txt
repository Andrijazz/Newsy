> Izvor: B92
> Datum: nedelja 16.03.2014  
> Rubrika: info_hronika
> Naslov: Sprečeno krijumčarenje oružja
> Članak:

Beograd -- Carinici su na prelazu Horgoš, u saradnji s graničnom policijom, oko podne sprečili pokušaj krijumčarenja oružja, municije i veće količine lekova iz Srbije.
Slučaj je otkriven na izlazu iz Srbije, prilikom redovne carinske kontrole autobusa koji je saobraćao na liniji Srbija - Švedska, navodi se u saopštenju Uprave carine.
U tom autobusu domaće prevozničke firme putovalo je 23 putnika i niko nije imao ništa da prijavi za carinsku kontrolu. Detaljnim pregledom prtljaga, kod švedske državljanke vijetnamskog porekla, u duplom dnu torbe sa ličnim stvarima, pronađena je veća količina oružja, municije i lekova. Autobus se iz Beograda uputio ka švedskom gradu Jonkoping, a putnica je u prtljagu nosila tri pištolja, jedan škorpion, tri ručnne bombe, kutiju municije, jedan predmet obmotan trakom nalik na prigušivač ili plastični eksploziv i tablete u tri najlonske kese nađene na njenom sedištu. S obzirom na prirodu otkrivenog slučaja, na lice mesta je odmah pozvana kriminalistička služba koja i dalje vrši uviđaj, nakon čega će biti poznato više detalja, napominje se u saospstenju.
