> Izvor: B92
> Datum: Hronika		| četvrtak 6.02.2014  |  08:05
> Rubrika: info_hronika
> Naslov: Noć u BG: 11 povređenih u udesima
> Članak:

Beograd -- Tokom noći u Beogradu su se dogodila četiri udesa u kojima je 11 osoba povređeno, od kojih jedna teško, izjavila je portparol Hitne pomoći Nada Macura.
Dve osobe su povređene u udesu, koji se dogodio oko 23.15 časova u Ustaničkoj ulici, kod okretnice autobusa na liniji 31, rekla je Macura.
Žena stara oko 50 godina, najverovatnije pešak, teško je povređena, zadobila je razderotinu potiljačnog dela glave i pod sumnjom da ima prelom baze lobanje prevezena je na odeljenje za reanimaciju Urgentnog centra.
Kako je saopšteno iz Urgentnog centra, ona je životno ugrožena, tokom noći je operisana i u teškom je, odnosno kritičnom stanju. U istom udesu, mladić star oko 22 godine zadobio je razderotinu glave, istezanje vrata, povrede grudnog koša i stomaka, oguljotine obe šake, a prevezen je na VMA, istakla je Macura. Četiri osobe povređene su u udesu koji se dogodio oko 22.40 časova u Vinogradskoj ulici kod ulaza u Surčin, navela je portparol Hitne pomoći. Mladić star 23 godine zadobio je povredu glave, a muškarac star 34 godine istezanje vrata, povrede glave i slabinskog dela leđa, rekla je Macura. Mladić star 19 godina zadobio je povredu glave i istezanje vrata, a četvrta osoba stara 26 godina zadobila je istezanje vrata i povredu skočnog zgloba, rekla je Macura i dodala da su povređeni prevezeni na VMA. Tri osobe su povređene u sudaru dva vozila oko 20.30 časova u Avalskoj ulici u Železniku, navela je portparol Hitne pomoći. Muškarac, vozač, star 31 godinu, zadobio je povrede glave i grudnog koša, rekla je Macura. Muškarac star 28 godina zadobio je povrede glave i grudnog koša, a muškarac star 26 godina bol u donjem delu stomaka, istakla je Macura i dodala da su povređeni prevezeni na VMA. Dve osobe povređene su u udesu oko 20.30 časova kod okretnice autobusa na liniji 511 u Sremčici, navela je Macura. Muškarac star 28 godina zadobio je povrede vrata i kolena, a muškarac star 27 godina zadobio je istezanje vrata, povrede glave i ramena, rekla je Macura i dodala da su obojica prevezeni na VMA.
