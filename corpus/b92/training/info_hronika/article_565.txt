> Izvor: B92
> Datum: ponedeljak 24.02.2014  
> Rubrika: info_hronika
> Naslov: Uništeno 48 bombi u Kladovu
> Članak:

Kladovo -- Tim za neeksplodirana ubojita sredstva iz Sektora za vanredne situacije MUP deaktivirao je i detonacijom uništio 48 ručnih bombi M-75 i 555 komada metaka.
Kako pišu Novosti, uništeno je 48 ručnih bombi M-75 (kašikare) i 555 komada metaka, kalibra 7,9 milimetara, za pešadijsko naoružanje. Eksplozivne naprave i municija pronađeni su na poljani u ataru sela Kostol, pored puta koji vodi ka izletištu "Lolićeva česma".
Opasan tovar pronašao je slučajni prolaznik Dragoljub Savuljesković (65), iz Kladova, i to odmah prijavio policiji, piše ovaj list. Mesto je odmah obezbeđeno u skladu sa zakonskim propisima i obavešten Sektor za vanredne situacije. "Na sreću sve se dobro završilo s obzirom da su bombe i municija bili u neposrednoj blizini puta kojim svakodnevno prolazi veliki broj izletnika. To je upozorenje za sve nas jer je očigledno da nas opasnost vreba na neočekivanim mestima. Podsećam da je veliki broj meštana iz kladovskog kraja bio na ratištima u bivšim jugoslovenskim republikama i na KiM, tako da teoretski možda postoje i druga mesta na kojima se nalazi sklonjeno oružje i municija. Zbog toga bi najbolje bilo da vlasnici oružje i eventualnu municiju predaju nadležnim organima, a da ih država ne kažnjava, već abolira", poručio je Radovan Arežina, predsednik Opštine Kladovo i komandant Opštinskog štaba za vanredne situacije.
