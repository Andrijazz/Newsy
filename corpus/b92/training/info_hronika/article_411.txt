> Izvor: B92
> Datum: ponedeljak 10.02.2014  
> Rubrika: info_hronika
> Naslov: Pretučen čelnik URS-a
> Članak:

Vranjska Banja -- Predsednik Opštinskog odbora URS-a u Vranjskoj banji Tomica Milovanović pretučen je sinoć u dvorištu svoje kuće.
Milovanović je pretučen sinoć oko 22 časa u dvorištu svoje kuće, a motivi napada nisu poznati, izjavio je danas Tanjugu portparol Policijske uprave u Vranju Dragan Stamenković.
On je rekao da su četiri osobe koje su napale i lakše povredile Milovanovića bile maskirane i da policija intenzivno traga za njima. Milovanović je posle ukazane lekarske pomoći pušten na kućno lečenje. "Ovaj napad je dokaz da se u Srbiji još uvek nad političkim neistomišljenicima sprovodi politika represije, pretnji i fizičkih obračuna i to metodama koje pamtimo iz devedesetih godina", navodi se u saopštenju URS. Stranka Mlađana Dinkića je, uz najoštriju osudu napada, od nadležnih zatražila da hitno otkriju i kazne počinioce i time pokažu da je Srbija zaista zemlja koja ide ka Evropi i koja može svakom građaninu da garantuje bezbednost i slobodu izražavanja mišljenja.

Potpredsednica Ujedinjenih regiona Srbije Verica Kalanović izjavila je danas u Vranju da prebijanje predsednika Opštinskog odbora URS u Vranjskog Banji Tomislava Milovanovića "baca senku sumnje" da je "Srbija samo na papiru zemlja koja je kandidat za ulazak u EU". Verica Kalanović je na konferenciji za novinare u stranačkim prostorijama u Vranju rekla da URS, kao politička partija, ne može da traži izveštaj policije kako je odbornik pretučen i da neće tim povodom vršiti pritisak na policiju i tužilaštvo, ali će tražiti da vlasti rade svoj posao. "Kao potpredsednik stranke došla sam da kažem da je ovo skandal u jednoj uređenoj zemlji i da je ministar unutrašnjih poslova (Ivica Dačić) trebalo da danas dođe ovde umesto mene i postavi pitanje zašto je jedan čovek koji različito politički misli, pretučen u dvorištu svoje kuće i zašto je prećeno njegovom detetu koje ima samo godinu i po dana", rekla je Verica Kalanović. Predsednika Opštinskog odbora URS u Vranjskoj Banji Tomislava Milovanovića palicama su sinoć u dvorištu njegove kuće pretukla četvorica napadača, preteći i njemu i njegovoj porodici. Teško povređen, Milovanović je u vranjskoj bolnici.
