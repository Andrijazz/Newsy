> Izvor: B92
> Datum: sreda 5.02.2014  
> Rubrika: info_hronika
> Naslov: Supruga policajca slagala policiju
> Članak:

Podgorica -- Crnogorska policija uhapsila je Podgoričanku A.K. (34), suprugu policajca N.K., koja je osumničena da je lažno prijavila pljačku.
Ona je naime, izjavila da je više maskiranih napadača upalo prošle sedmice u njihovu porodičnu kuću, te da su je pod pretnjom oružjem naterali da im preda vredan nakit i 550 evra.
N.K. je 27. januara prijavila da su trojica maskiranih razbojnika u ranim jutarnjim satima upali u kuću u podgoričkom naselju Vrela Ribnička, u kojoj se nalazila sa decom, i pod pretnjom vatrenim oružjem primorali je da im preda novac i nakit. "Policija je preduzela intenzivne mere i radnje na terenu, koje su, nakon prikupljanja određenih informacija, dovele do osnovane sumnje da se razbojništvo nije ni dogodilo, nego da je A.K. podnela lažnu prijavu", navodi se u saopštenju Uprave policije Crne Gore. A.K. se sumnjiči da je lažno prijavila krivično delo razbojništvo, odnosno da je novac i zlatni nakit, za koje je kazala da su od nje uz pretnju ukradeni, prethodno dobrovoljno predala trećem licu. "Osumnjičena A.K. je, uz krivičnu prijavu, privedena Višem državnom tužilaštvu u Podgorici", saopštila je crnogorska policija.
