> Izvor: B92
> Datum: Hronika		| četvrtak 27.02.2014  |  07:12 -> 10:30
> Rubrika: info_hronika
> Naslov: Odloženo suđenje Draginu za mart
> Članak:

Beograd -- Suđenje bivšem ministru poljoprivrede i ostalim optuženim da su zloupotrebama oštetili pančevačku Azotaru nakon što je nastavljeno, odloženo je 17. i 18. mart.
Iako se očekivalo da Dragin započne iznošenje odbrane, suđenje je odloženo zbog nedolaska na glavni pretres bivšeg zamenika direktora Azotare Mihajla Grujića. Njegov advokat je sudu predočio lekarski izveštaj, po kome Grujić sada ne može da prisustvuje suđenju zbog bolova u kičmi.
Međutim, sudija Dragan Mirković nije želeo da privremeno protiv njega razdvoji postupak, i tako nastavi suđenje, rekavši da očekuje da će optuženi moći da se pojavi za 10-15 dana na suđenju. "Necelishodno je da se sada razdvoji postupak protiv njega, ali ako bi videli da je u pitanju opstrukcija, onda bi takvo rešenje moralo da se primeni", naveo je predsedavajući sudskog veća. Prethodno je nastavak suđenja bio odložen za danas zbog toga što se pred beogradskim Specijalnim sudom u sredu nije pojavio trećeoptuženi Mihajlo Grujić. Dragin i Nikezić se terete da su osmislili način prodaje regresiranog đubriva preko Azotare i preporučili ljudima iz Azotare da tako vrše prodaju đubriva. Na optuženičkoj klupi nalaze se 43 osobe koje su optužene da su oštetile Azotaru za više od 28 miliona evra. Suđenje je počelo u ponedeljak, čitanjem optužnice koja je inače veoma obimna, a Dragin je u utorak negirao krivicu. Osećam se nevinim i nisam učinio krivično delo koje mi se stavlja na teret" (zloupotreba službenog položaja zbog prodaje regresiranog đubriva suprotno uredbama Vlade Srbije), rekao je Dragin u kratkom izjašnjenju o krivici, a u nastavku suđenja bi trebalo da detaljno izloži svoju odbranu.
