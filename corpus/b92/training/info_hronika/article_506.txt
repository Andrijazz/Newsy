> Izvor: B92
> Datum: sreda 19.02.2014  
> Rubrika: info_hronika
> Naslov: “Suđenja u Novom Sadu prioritet“
> Članak:

Novi Sad -- Suđenja za požar u diskoteci Kontrast i za ubistvo Vladislave Červenko imaće apsolutni prioritet, poručuje ministar Selaković.
Ministar pravde Srbije Nikola Selaković izjavio je u Novom Sadu da će predmeti Kontrast i Červenko, koji su počeli ispočetka pred novosadskim sudom, imati apsolutni prioritet, te da su ročišta već zakazana i po dva meseca unapred.
Selaković je na otvaranju renoviranog dela Prekršajnog suda u Novom Sadu kazao da će svi sporni slučajevi proći sudski nadzor, ali da Ministarstvo pravde i državne uprave ima ograničeni domet nadzora koji može da sprovede. "Nadzor koji možemo da sprovedemo tiče se prvenstveno poštovanja sudskog poslovnika od strane predsednika sudskog veća koji je vodio postupak. Na osnovu tog nalaza moći ćemo da vidimo da li su redovno održavana ročišta, da li je bilo odugovlačenja i iz kojih razloga", kazao je Selaković. Ministar je dodao da vršioci dužnosti predsednika Apelacionog i Višeg suda u Novom Sadu treba takođe da izvrše uvid u same predmete, a na osnovu te vrste nadzora pokazaće se da li je bilo grešaka u vođenju procesa. Selaković je naglasio da je ukidanje presude u slučaju ubijene Vladislave Červenko bila odluka koja je propisana procesnim zakonima, ali da vraćanje tog suđenja na početak ne znači da će nova presuda biti gora. "Ukidanje presude od 35 godina zatvora Darjanu Musiću za njeno ubistvo ne znači da je on oslobođen krivice i može se desiti da na novom suđenju dobije maksimalnu kaznu. Ne sudi javnost, već školovane sudije, a one ni u jednom momentu nisu dovele u pitanje krivicu izvršioca", kazao je Selaković. Dodao je da je Visoki savet sudstva u slučaju smrti šestoro mladih u požaru u diskoteci Kontrast dao svoj doprinos tako što je odobrio da sudija Zora Jamušakov, koja je imala uslove za odlazak u penziju, ostane na njemu još godinu dana, kako bi slučaj privela kraju. "O tome kako je ona radila, da li je mogla da presudi ili je bilo nekih nepravilnosti, mišljenje će morati da daju predsednici suda, a ne ja kao ministar pravde", zaključio je Selaković i dodao da je u tom predmetu kašnjenje izazivala i opstrukcija od odbrane, kao i problematična veštačenja. Selaković je poručio, pred današnji sastanak sa porodicama čija su deca nastradala u novosadskim tragedijama, da svaki vid prostesta građana protiv neažurnog, neefikasnog ili neodgovornog rada suda ima smisla. "Naše pravosuđe je žalosna slika i prilika pravosuđa koje je u teškom stanju ušlo u reforme, a iz njih izašlo u još težem stanju. Svaki protest ima smisla", kazao je on.
