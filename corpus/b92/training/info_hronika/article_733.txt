> Izvor: B92
> Datum: ponedeljak 17.03.2014  
> Rubrika: info_hronika
> Naslov: Dragin: Nisam kršio zakon
> Članak:

Beograd -- Bivši ministar poljoprivrede Saša Dragin iznoseći odbranu pred Specijalnim sudom, izjavio da nikada sebi ne bi dozvolio da kršenjem zakona nanese štetu drugima.
Suđenje Draginu i ostalim optuženima da su zloupotrebama oštetili pančevačku Azotaru za više miliona evra nastavljeno je danas u Specijalnom sudu u Beogradu, a Dragin je oko 10.30 časova započeo svoju odbranu u zgradi suda u Ustaničkoj ulici.
On je na samom početku rekao da "nikada ne bi dozvolio sebi da kršenjem zakona nanese štetu svojoj porodici, poljoprivredi i ljudima koji žive od nje". Bivši ministar poljoprivrede je kazao da je proveo "nevin devet i po meseci u Centralnom zatvoru u Beogradu, u prostoriji od deset kvadrata bez prozora", što mu je "palo teško, kao i njegovoj porodici". On se zapitao kako pripada organizovanoj kriminalnoj grupi sa više od 40 optuženih kad poznaje samo vlasnika konsultantske kuće Zvonimira Nikezića i još dvojicu optuženih, dok ostale nije ni video. Dragin je prilikom davanja višesatne odbrane objasnio da je uredba o regresiranju mineralnoj đubriva doneta 2009. godine jednoglasnom odlukom tadašnje Vlade Srbije i da ju je potpisao Ivica Dačić. Prema njegovim rečima, na sastanku u rezidenciji kod bivšeg predsednika Srbije Borisa Tadića u julu 2009. godine dogovoreno je da država pomogne Azotari Pančevo. Sastanku su prisustvovali pored njega i Tadića, premijer Mirko Cvetković, direktor Srbijagasa Dušan Bajatović, Nikezić i Dušan Petrović. Tada je iznet plan o prodaji mineralnog đubriva koje će proizvoditi Azotara Pančevo. "Moj cilj je bio da se poveća poljoprivredna proizvodnja u Srbiji, a do toga ćemo doći ako bude postojala i veća potrošnja đubriva. I dalje smatram da je način kako smo subvencionisali poljoprivredu bio odličan", ocenio je Dragin. Bivši ministar poljoprivrede je kazao da je đubrivo ponuđeno na prodaju preko Produktne berze u Novom Sadu, pri čemu su poljoprivrednici sami birali od koga će da kupe đubrivo, "prema pravilima berze". On je naveo i da prema izveštaju inspekcijskog nadzora nije bila utvrđena bilo kakva nepravilnost prilikom prodaje regresiranog đubriva. "Vlada je kao kolektivni organ usvojila izmenu uredbe, a meni se kao krivično delo stavlja na teret da sam predložio izmenu uredbe. Nijednom se nisam čuo sa direktorom berze i ceo sistem je bio takav da samo tržište reguliše ko će da kupi mineralno đubrivo", rekao je Dragin. "Ceo život sam radio za dobro ove zemlje, mislio sam da će ovo biti kruna moje karijere, a ne upropašćavanje mene i moje porodice. Ipak, i dalje verujem u pravo, pravdu i mudrost ovog suda", zaključio je nekadašnji ministar poljoprivrede. On je na kraju izlaganja svoje odbrane kazao da se oseća kao u Kafkinom romanu. Osim Dragina, na optuženičkoj klupi je još 41 optuženi. Dragin i Nikezić se terete da su osmislili način prodaje regresiranog đubriva preko Azotare i preporučili ljudima iz Azotare da tako vrše prodaju đubriva. Dragin se tereti za krivično delo zloupotreba službenog položaja za koju je zaprećena kazna do 12 godina zatvora, a Nikezić za krivično delo zloupotreba položaja odgovornog lica u podstrekivanju za koje je zaprećena kazna do 10 godina zatvora. Suđenje se nastavlja sutra kada će odbranu izneti drugi optuženi.
