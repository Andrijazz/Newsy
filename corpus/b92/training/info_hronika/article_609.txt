> Izvor: B92
> Datum: Hronika		| četvrtak 27.02.2014  |  07:26
> Rubrika: info_hronika
> Naslov: Noć u BG: Dva udesa i tuča
> Članak:

Beograd -- Tokom noći u Beogradu dve osobe su povređene u tuči, a četiri lica zadobila su povrede u dva saobraćajna udesa, izjavila je jutros Tanjugu Nada Macura.
Muškarac star oko 37 godina je u tuči oko 20.40 časova u Padinskoj Skeli 94 zadobio povredu nožem, posekotinu u predelu levog obraza dužine dva centimetra, rekla je portparol Hitne pomoći.
Tom prilikom i mladić star 26 godina zadobio je povredu desne podlaktice, istakla je Macura i dodala da su povređeni prevezeni na VMA. Tri osobe su povređene u saobraćajnom udesu koji se dogodio oko 20.20 časova na raskrsnici ulica Bulevar Kralja Aleksandra i Beogradska, rekla je portparol Hitne pomoći. Mladić star oko 23 godine, vozač, zadobio je povredu vrata, devojka stara 18 godina povrede glave i vrata, a muškarac star 33 godine, vozač, povredu slabinskog dela leđa, navela je Macura i dodala da su sve troje prevezeni na VMA. Ženska osoba stara oko 26 godina je u udesu oko 19.45 časova na raskrsnici ulica Ustanička i Vojislava Ilića zadobila povredu vrata, ali je odbila prevoz u bolnicu, rekla je Macura. Hitna pomoć je tokom noći u Beogradu obavila 116 intervencija od kojih 16 na javnim mestima, a za protekla 24 sata ukupno 248 intervencija od kojih 68 na javnim mestima, precizirala je Macura. Lekarima su se od hroničnih bolesnika najčešće obraćali srčani sa bolom u grudima i astmatičari sa simptomom gušenja, dodala je Macura. Portparol Hitne pomoći je savetovala umerenost u svemu, polučasovne šetnje, uzimanje toplih napitaka i vitamina, kontrolu krvne slike, nošenje adekvatne odeće i bočice sa vodom.
