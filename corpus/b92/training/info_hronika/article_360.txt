> Izvor: B92
> Datum: utorak 4.02.2014  
> Rubrika: info_hronika
> Naslov: Prijave protiv funkcionera
> Članak:

Gornji Milanovac -- Opštinski odbor DS Gornjeg Milanovca predao Osnovnom tužilaštvu krivične prijave protiv troje lokalnih funkcionera zbog zloupotrebe sredstava iz budžeta grada.
Prijave su podnete protiv zamenika predsednika opštine Miroslava Milovanovića, direktora Javnog preduzeća za puteve Jovice Carevića i direktorke Turističke organizacije u Gornjem Milanovcu Mire Mirković, rečeno je na konferenciji za novinare opštinskog odbora DS-a.
Kako je obrazložio predsednik Izvršnog odbora demokrata u Gornjem Milanovcu Nenad Gojković, oni su istaknuti članovi Socijalističke partije Srbije i sredstva poreskih obveznika već pet godina prebacuju na račun svoje partije, na ime plaćanja kirije, i pored brojnih upozorenja da je to protivzakonito. "Jovica Carević je predsednik Opštinskog odbora SPS-a i sam je sebi kao direktoru Javnog preduzeća za puteve izdao poslovni prostor, pa u istoj kancelariji vodi i partiju i preduzeće, za šta se mesečno plaća 30.000 dinara", rekao je Gojković. On je izjavio da prostor SPS-a koristi i Turistička organizacija na čijem je čelu Mira Mirković, a njen suprug Milisav Mirković predsednik je opštine i visoki funkcioner SPS-a koji prebacuje pare iz budžeta, a ona uplaćuje SPS-u kiriju u mesečnom iznosu od 18.000 dinara. Dodao je i da je zamenik predsednika opštine Miroslav Milovanović, kao sekretar odbora SPS-a, potpisao ugovor sa svojim predsednikom Carevićem da se za potrebe Preduzeća za puteve uzima poslovni prostor pod kiriju. "Carević je tvrdio da je sve sprovedeno na osnovu tendera. Tražili smo tendersku dokumentaciju, ali nam je rečeno da ne postoji, što znači da je predsednik Oopštinskog odbora SPS-a obmanuo javnost, a oni su iz budžeta uzeli oko dva i po miliona dinara", rekao je Gojković. Carević za agenciju Beta nije želeo da komentariše navode DS-a.
