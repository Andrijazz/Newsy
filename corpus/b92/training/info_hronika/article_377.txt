> Izvor: B92
> Datum: sreda 5.02.2014  
> Rubrika: info_hronika
> Naslov: BG: Dve nezgode, troje povređeno
> Članak:

Beograd -- Tokom noći u Beogradu su se dogodila dva saobraćajna udesa u kojima su tri osobe povređene, izjavila je Tanjugu portparol Hitne pomoći Nada Macura.
Dve osobe su povređene u udesu, koji se dogodio oko 02.35 časova na uglu ulica Ustaničke i Vojislava Ilića, rekla je Macura.
Muškarac star 32 godine, vozač, zadobio je povredu desne podlaktice, dok je drugi muškarac, vozač, zadobio istezanje vrata, istakla je Macura i dodala da su obojica prevezeni u Urgentni centar.
Muškarac star oko 27 godina, vozač, u udesu oko 21.30 časova na uglu ulica Gospodara Vučića i Grčića Milenka zadobio je istezanje vrata i bol u slabinskom delu kičme, a prevezen je u Urgentni centar, rekla je Macura. Tokom noći Hitna pomoć je u Beogradu obavila 103 intervencije od kojih 13 na javnim mestima, a za protekla 24 sata ukupno 254 intervencije od kojih 45 na javnim mestima, precizirala je Macura. Lekarima su se najčešće obraćali srčani bolesnici i osobe sa hipertenzijom, navela je portparol Hitne pomoći.
