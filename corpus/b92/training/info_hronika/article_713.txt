> Izvor: B92
> Datum: petak 14.03.2014  
> Rubrika: info_hronika
> Naslov: Preminuo Gašo Knežević
> Članak:

Beograd -- Bivši ministar prosvete, redovni profesor Pravnog fakulteta u Beogradu Gašo Knežević, preminuo je jutros u 61. godini, saopštio je Pravni fakultet.
Komemoracija povodom njegove smrti biće održana u ponedeljak u 10 časova na Pravnom fakultetu, a opelo i sahrana istog dana u 12 časova na Novom groblju u Beogradu.
Knežević je rođen 15. septembra 1953. godine u Beogradu, gde je Pravni fakultet završio 1976. godine sa prosečnom ocenom 9,56. Doktorirao je 1987. godine sa tezom "Merodavno pravo za trgovački ugovor o međunarodnoj prodaji robe", takođe na Pravnom fakultetu u Beogradu. U dva navrata boravio je na specijalizaciji u Hagu. Od 1978. godine do 1980. godine radio je u Okružnom privrednom sudu u Beogradu, a od 1980. godine bio je zaposlen na Pravnom fakultetu beogradskog Univerziteta. Na Fakultetu je započeo karijeru kao asistent-pripravnik i prošao je kroz sva zvanja do zvanja redovnog profesora. Uža specijalnost bila mu je međunarodno privatno pravo, uz učešće u raznim oblicima nastave i ispita u porodici građanskog i građanskog procesnog prava. Bio je prodekan za finansije u periodu od 1991. do 1993. godine. Bio je arbitar u Spoljnotrgovinskoj arbitraži pri Privrednoj komori i visoki predstavnik Srbije u Stalnom mešovitom komitetu za pitanja sukcesije. U periodu od četiri godine držao je kurseve iz oblasti međunarodnog trgovačkog i međunarodnog građanskog procesnog prava na Institutu u Budimpešti i bio profesor po pozivu na Centralnom evropskom univerzitetu. Rukovodio je i Kursom o Evropskom sudu pravde, u okviru Akademske alternativne obrazovne mreže. Održao je veliki broj predavanja na kursevima o ljudskim pravima, koje je organizovao Beogradski centar za ljudska prava. Početkom 2000. godine dao je otkaz na Pravnom fakultetu, u znak protesta protiv kadrovske politike Fakulteta. Od tada, pa do kraja oktobra iste godine bio je advokat. Odlukama Nastavnonaučnog veća Pravnog fakulteta pozvan je da se vrati na fakultet, što je i prihvatio. U prelaznoj vladi Srbije, formiranoj nakon demokratskih promena 5. oktobra 2000. godine bio je ministar za obrazovanje i potom se vratio na Pravni fakultet. Kada je formirana Vlada Srbije, početkom 2001. imenovan je za ministra za prosvetu i sport i na toj funkciji bio do gubitka vlasti DOS-a na republičkim izborima decembra 2003. godine. Bio je poslanik u Veću građana Saveznog parlamenta i predavač na prvom Prvom privatnom fakultetu za poslovno pravo. Bio je član Predsedništva Gradjanskog saveza Srbije. Iz stranke je istupio 8. oktobra 2004, a nakon toga pristupi Demokratskoj stranci. Autor je i koautor sedam knjiga i velikog broja članaka iz oblasti prava. Osnivač je i član Saveta Beogradskog centra za ljudska prava. Kao autor, ili koautor objavio je sedam knjiga. Autor je i velikog broja članaka i učesnik brojnih savetovanja u zemlji i inostranstvu. Za sobom je ostavio suprugu i dvoje dece. Komemoracija povodom smrti Gaše Kneževića biće u ponedeljak u 10 časova na Pravnom fakultetu, a opelo istog dana u 12 časova na Novom groblju u Beogradu. Sahrana će biti u 12.30.

Predsednik Vlade Srbije Ivica Dačić je, povodom smrti profesora Kneževića, uputio saučešće porodici. "U ime Vlade Srbije i u svoje lično ime, primite moje najdublje saučešće povodom smrti Vašeg supruga i oca", naveo je Dačić u telegramu saučešća. Njegov veliki doprinos pravnoj nauci i srpskom društvu u turbulentnim godinama ostaće podsetnik budućim generacijima da s nesebičnom posvećenošću doprinesu razvoju našeg društva, naveo je Dačić. Povodom smrti profesora Gaše Kneževića, predsednik i sekretar Privremenog organa grada Beograda, Siniša Mali i Goran Vesić, uputili su danas saučećše njegovoj porodici. "U ime Skupštine grada Beograda izražavamo vam iskreno saučešće", navedeno je u telegramu saučešća, saopštila je služba za informisanje. "Delo profesora Kneževića i njegov veliki doprinos pravnoj nauci i srpskom društvu ostaće trajni spomenik i podsećaće buduće generacije na ono što je bio", piše u poruci.
