> Izvor: B92
> Datum: subota 11.01.2014  
> Rubrika: info_hronika
> Naslov: Sahranjen otac Vlade Divca
> Članak:

Prijepolje -- U prisustvu velikog broja građana, u Ivanju kod Prijepolja sahranjen je Milenko Divac (77), koji je tragično nastradao 7. januara u udesu kod Ovčar Banje.
Sahrani oca predsednika Olimpijskog komiteta Srbije i košarkaške legende Vlade Divca prisustvovao je i premijer Srbije Ivica Dačić.
Prisutni su bili i predstavnici Sportskog društva "Partizan", sportskih asocijacija i klubova kao i poznati sportisti i sportski radnici, među kojima i Ljubiša Tumbaković, Savo Milošević, Dragan Ćirić, Predrag Danilović, Žarko Paspalj, Dejan Tomašević, Dušan Ivković, Velizar Đerić... U ime opštine Prijepolje od Milenka Divca, istaknutog društveno-političkog radnika i privrednika oprostio se predsednik opštine Emir Hašimbegović. On je podsetio, da je Milenko Divac značajan deo radnog angažovanja proveo u političkom životu opštine Prijepolje i tadašnjeg Užičkog regiona. "Iako je njegov sin Vlade Divac svetska košarkaška zvezda, Milenko ničim nije odstupao od svoje skromnosti. Nikad ga nije ponela Vladova svetska slava, uvek je bio spreman da sa svakim porazgovara, da pomogone kad je neko u nevolji, uvek dobronameran i dobrodušan," rekao je Hašimbegović. Dodao je da je Milenko Divac dugo godina bio sindikalni i komunistički aktivista, sekretar Opštinskog komiteta Saveza komunista i predsednik Opštinskog sindikalnog veća. Biran je i na mnoge druge odgovorne dužnosti u tadašnjem političkom sistemu opštine, regiona, republike i federacije. Pre penzionisanja bio je i direktor Prijepoljske "Svetlosti". Milenko Divac preminuo je od posledica saobraćajne nesreće koja se 7. januara dogodila u Ovčar Banji kada je vozilo "golf 5" zbog magle i vlažnog kolovoza sletelo sa puta. Vozilom je upravljala Milenkova supruga Rada koja je povređena i nalazi se na lečenju u čačanskoj bolnici.
