> Izvor: B92
> Datum: utorak 21.01.2014  
> Rubrika: info_hronika
> Naslov: Nikolić: Informacije cure iz MUP-a
> Članak:

Beograd -- Predsednik Srbije Tomislav Nikolić upozorio da informacije cure i da neko unapred obaveštava šefove narko-mafije.
Nikolić je pozvao MUP i Upravu kriminalističke policije da borbu protiv narko-mafije sprovede bolje i efikasnije.
"Pozivam MUP, posebno UKP da borbu protiv narko-mafije sprovede bolje i efikasnije, uz visoki stepen tajnosti, kako bi rezultati bili konkretni. Očigledno je da informacije cure i da neko unapred obaveštava šefove narko-mafije, pa oni imaju dovoljno vremena da uklone dokaze o svojoj umešanosti u organizaciju prometa narkoticima", naveo je Nikolić u izjavi medijima. On je, povodom izveštaja o akciji "Grom 2", rekao da ni ponovljena akcija nije dala rezultate koje građani Srbije s pravom očekuju u borbi protiv narkomanije i kriminalaca koji se tim poslom nekažnjeno bave. "Najveći narko-dileri ili nisu zatečeni na lokacijama dostupnim policiji, ili kod njih nije nađeno ništa što bi bilo osnov za policijsko zadržavanje", upozorio je predsednik Srbije i ocenio da je očigledno da je veliki broj osumnjičenih bio obavešten. "Mislim da će tako proteći sve buduće akcije, ako budu izvođene na ovakav način", rekao je Nikolić. Prema njegovim rečima, akciju je trebalo izvesti na način sličan hapšenju osumnjičenih za ubistvo novinara Slavka Ćuruvije, kada je, kako je naveo, veoma mali broj najodgovornijih u državi i MUP-u znao za akciju i bio svestan odgovornosti za čuvanje informacija. U akciji "Grom 2" Beogradska kriminalistička policija pretresla je 28 stanova i privela osmoro osumnjičenih kod kojih su pronađeni droga, oružje i falsifikovani dokumenti. U Akciji Grom 1, koja je sprovedena u decembru na teritoriji Srbije, zaplenjen je 21 kilogram droge, uhapšeno je 128 narko-dilera i zaplenjeno 250 pušaka, nekoliko pištolja, kao i 74.000 evra u gotovini od prodaje droge i šest automobila.
