> Izvor: B92
> Datum: petak 17.01.2014  
> Rubrika: info_hronika
> Naslov: SD: Policajac uhapšen zbog mita
> Članak:

Smederevo -- Smederevska policija uhapsila je danas policajca zaposlenog u Policijskoj upravi Smederevo G. P. (44), zbog sumnje da je primio mito.
Kako se navodi u saopštenju Ministarstva unutrašnjih poslova, G. P. se sumnjiči da je u dva navrata od jednog sugradjanina tražio i dobio ukupno 17.200 dinara kako ne bi postupio po izvršnim naredbama Prekršajnog suda o privodjenju osobe radi zamene novčane kazne za kaznu zatvora.
U saopštenju se dodaje da je G. P. tog sugrađanina dodatno doveo u zabludu tako što mu nije rekao da je jedan od tih prekršajnih postupaka već apsolutno zastareo. Oba puta je novac primio u službenim prostorijama Policijske uprave, a danas je, nakon primopredaje novca, uhapšen i, uz krivičnu prijavu, sproveden Višem javnom tužiocu u Smederevu, navodi se u saopštenju.
