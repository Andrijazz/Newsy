> Izvor: B92
> Datum: petak 24.01.2014  
> Rubrika: info_hronika
> Naslov: Žandarm priznao dvostruko ubistvo
> Članak:

Kraljevo -- Aleksandar Krstić (33), pripadnik kraljevačke žandarmerije, priznao je da je ubio Srđana Tomića (28) i Aleksandra Nedeljkovića (29) iz Jagodine.
Milovan Stojanović, punomoćnik porodice ubijenog Tomića, rekao je da je Krstić na glavnom pretresu priznao da je počinio dvostruko ubistvo.
"Krstić je priznao ubistva, ali je takođe rekao da Goran Dabić nije bio s njim u autu, a da je Ivana Radivojević samo slušala njegova naređenja", rekao je Stojanović. Krstić je uhapšen 16. jula 2013. godine pod sumnjom da je zbog navodnog duga od 5.000 evra ubio, a zatim i zapalio Tomića i Nedeljkovića u okolini Jagodine. Ubistvo se desilo 15. jula prošle godine u selu Ratkovac, a kao Krstićevi saučesnici optueni su Ivana Radivojević (28) iz Beloševca i Goran Dabić (22) iz Kragujevca. Suđenje optuženima je bilo otvoreno za javnost, a postupak vodi sudija Višeg suda u Kraljevu Miroljub Vujović. Glavni pretres se nastavlja ponedeljak, kada će svoje iskaze dati Goran Dabić i Ivana Radivojević. Punomoćnik ubijenog Tomića je rekao da će tražiti maksimalnu kaznu za Krstića, dok ostaje da se razjasni kakva je bila stvarna uloga njegovih pomagača.
