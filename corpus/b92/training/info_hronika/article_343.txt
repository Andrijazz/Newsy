> Izvor: B92
> Datum: nedelja 2.02.2014  
> Rubrika: info_hronika
> Naslov: Muškarac poginuo od strujnog udara
> Članak:

Beograd -- Ekipe hitne pomoći pronašle ugljenisano telo muškarca u garaži Beovoza, u naselju Plavi horizonti u Zemun polju, a do tragedije je došlo usled strujnog udara.
Neidentifikovani muškarac poginuo je od strujnog udara u Zemun-polju, rekli su danas agenciji Beta u Ministarstvu unutrašnjih poslova (MUP) Srbije.
Nesreća se dogodila oko 3.50 časova posle ponoći u naselju Zemun-polje na depou Beovoza na jednom od vagona.
Kako su rekli u policiji, dalji uviđaj je u toku. Portparol Hitne pomoći Nade Macure je ranije rekla da je telo toliko izgorelo da ne može da se utvrdi da li je reč o muškarcu ili ženi, kao ni starost osobe. Tokom protekle noći povređene su i četiri osobe u saobraćanoj nesreći, na raskrsnici ulica Ustaničke i Vojislava Ilića i sve su prevezene u Urgentni centar. Tom prilikom je devojčica od 12 godia ugruvana, ali je svesna i stabilnih vitalnih funkcija. Muškarac (37) vozač je zadobio povredu ramena i vrata, žena (37) ima povredu ramena i nadlaktice, dok druga (23) ima trzajnu povredu vrata. Svi povređeni su bili svesni i stabilnih vitalnih funkcija. Od hroničnih bolesnika, pomoć su najviše tražili oni sa kardiovaskularnim problemima, a bilo je i nekoliko tuča i alkoholisanih osoba, kazala je Macura.
