> Izvor: B92
> Datum: Hronika		| četvrtak 6.03.2014  |  08:53
> Rubrika: info_hronika
> Naslov: Lazarević:Neću biti svedok saradnik
> Članak:

Beograd -- Branko Lazarević, bivši šef kabineta ministra policije rekao da je tokom iskaza o aferi "Šarić" govorio istinu, da nije nikoga štitio i da ne planira da beži.
''Ni sa kim se nisam dogovarao, niti tražio povlašćeni položaj. Nikoga nisam štitio. Izneo sam istinu'', rekao je Lazarević za današnje ''Novosti'' govoreći o svojoj ulozi u aferi ''Šarić''. Lazarević je rekao da je načelniku Uprave kriminalističke policije MUP-a Srbije obećao da će se u zakazano vreme pojaviti na saslušanju, što je i učinio, i da ga je iznenadilo što su mu oduzeli pasoš, jer ne namerava da beži iz zemlje. Lazarević, nekadašnji šef kabineta ministra policije Ivice Dačića i otpravnik naše ambasade u Atini, osumnjičen je, podsećaju "Novosti", za odavanje službene tajne narko-klanu Darka Šarića. On izričito odbija spekulacije da je napravio tajni dogovor sa tužilaštvom, po kojem bi trebalo da se pojavi kao zaštićeni svedok u aferi koja već mesecima potresa Srbiju. Na pitanje da li mu je čudno što mu posle saslušanja nije određen pritvor, s obzirom na to da je osumnjičen za teško krivično delo, Lazarević je odgovorio da mu je čudno što mu je tužilac oduzeo pasoš i uskratio mu pravo kretanja. Lazarević je naglasio i da dolazak na saslušanje nije odlagao nijednom i da mu je bilo u interesu da što pre dođe i "skine ljagu sa svog imena". On je rekao i da se najviše brine za bezbednost svoje porodice i da je njegovoj supruzi, krajem 2008. prećeno telefonom, uz pominjanje njegovog imena.
