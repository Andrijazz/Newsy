> Izvor: B92
> Datum: sreda 15.01.2014  
> Rubrika: info_hronika
> Naslov: Zašto je Ulemek progovorio?
> Članak:

Beograd -- Ključ za hapšenja bivših pripadnika DB u "slučaju Ćuruvija" bilo je svedočenje Milorada Ulemeka, ali se i dalje ne zna zašto je on iznenada progovorio.
Osim poruke da Ulemek ništa nije tražio i da po zakonu ne može da dobije povlastice, javnost nije dobila konkretan odgovor na pitanje zašto je Ulemek sada progovorio, niti je konkretno objašnjeno zašto se Ulemeku u ovom slučaju veruje, ako je dosad na sudu više puta davao lažne iskaze.
Kako je rekao tužilac Miljko Radisavljević, svedočenje je bilo bezuslovno i motivi su verovatno lične prirode, kao i eventualno vreme koje je proveo u zatvoru. Novinar "Blica" Vuk Cvijić kaže da je Ulemekov iskaz proveravan i navodi da očigledno postoje još dva iskaza. "Njegov iskaz je proveravan, moguće i tim kretanjima za koje postoje podaci iz baznih stanica, ako je on izneo gde su se oni kretali. Ranije se pričalo da je potreban jedan iskaz koji bi praktično opisao situaciju za koje postoje materijalni dokazi. Koliko smo shvatili, to nije jedini iskaz, postoje još dva iskaza ljudi iz te tajne službe", kaže Cvijić. Filip Švarm smatra da treba do kraja da se istraži veza između JSO i DB i njihova saradnja u političkim ubistvima bivšeg režima. "Zemunski klan je bio usko povezan sa DB i JSO preko Ulemeka. Legija i Spasojević su bili partneri", kaže Švarm. Novinar lista "Vreme" dodaje da su oni zajedno učestvovali u ubistvima i da je neosporno postojala pomoć JSO, a da je pitanje da li je ona bila logistička ili je bila neke druge vrste. "To vidim iza atentata na Đinđića, u kom su zajedno učestvovali 'Zemunci' i neki ljudi iz JSO, Legija i Zvezdan, kao predstavnici te neke sprege", kaže Švarm. Jedan od više od sto svedoka koji su saslušani u pretkrivičnom postpuku bio je i pripadnik zemunskog klana Miloš Simović, koji je u zatvoru zbog ubistva Đinđica i drugih krivičnih dela, što je u aprilu 2011. potvrdila i glavna tužiteljka Zagorka Dolovac. Ona tada nije želela da potvrdi nezvanična saznanja medija da je Simović preneo ime ubice Ćuruvije, pozivajući se upravo na Ulemeka "...Mesec dana posle ubistva Ćuruvije, sa Miloradom Ulemekom Legijom sam bio u diskoteci. Legiji je tada prišao jedan muškarac, koga sam video prvi put, nisam znao ko je. Njih dvojica su razgovarali nekoliko minuta, videlo se da se poznaju odranije, popili su piće i taj muškarac je otišao, a Legija se okrenuo ka meni i rekao: Ovaj je ubio Ćuruviju... Nisam pitao Legiju ko je taj s kojim je pričao. Kasnije sam video fotografije Mikija Kurka u novinama i prepoznao ga. On je osoba za koju je Legija rekao da je ubio Ćuruviju...", rekao je Simović. Uprkos svemu, ostaje nejasno zbog čega je Ulemek danas kredibilan svedok, ako se ima u vidu da je i na sudu više puta lažno svedočio. Jedna od najpoznatijih Ulemekovih laži bila je da heroin, pronađen u sefovima Komercijalne banke nakon pada režima Slobodana MIloševića, nije spaljen, kojom je optužio vladu premijera Đinđica za šverc narkotika. Podsetimo da je ta droga spaljena pred TV kamerama.

Bivši komandant Jedinice za specijalne operacije Milorad Ulemek Legija, koji je svedočio o ubistvu Slavka Ćuruvije, ne može zbog toga da računa na eventualne privilegije, istakao je danas tužilac za organizovani kriminal Miljko Radisavljević. "Osuđeni na maksimalnu kaznu od 40 godina zatvora i organizatori kriminalnih grupa ne mogu da sa Tužilaštvom zaključuju sporazum o svedočenju", rekao je tužilac za RTS. "Dakle, definitivno, Ulemek ne može imati status osuđenog lica koje sarađuje sa Tužilaštvom u smislu svedočenja i uživanja nekih beneficija iz takvog statusa", istakao je on. Radisavljević je na jučerašnjoj konferenciji za novinare u Vladi Srbije saopštio da je Ulemek prošle sedmice izneo nove činjenice u vezi sa ubistvom novinara i vlasnika lista "Dnevni telegraf" Slavka Ćuruvije 11. aprila 1999. godine. Odmah je napomenuo da je svedočenje bilo bezuslovno i da su motivi Ulemeka verovatno lične prirode, kao i eventualno vreme koje je proveo u zatvoru.
