> Izvor: B92
> Datum: ponedeljak 24.03.2014  
> Rubrika: info_hronika
> Naslov: Uzela testove "iz najbolje namere"
> Članak:

Beograd -- Suđenje bivšoj radnici Službenog glasnika Zorici Matić, optuženoj za krađu testova za malu maturu, otpočelo je danas u Drugom osnovnom sudu u Beogradu.
Osim Matićevoj, sudi se i Željku Cvetkoviću i Nenadu Mijalkoviću, koji se terete za prikrivanje krivičnog dela.
Pred početak glavnog pretresa, krivični postupak je razdvojen u odnosu na četvorooptuženu kozmetičarku Draganu Dončić, kojoj će se na predlog njenog branioca nadalje suditi zasebno, javlja Blic.
Dončićeva je po drugi put izostala sa suđenja zbog "neodložnih sezonskih poslova", a njen branilac je predložio da se protiv nje povede zaseban postupak. "Dragana Dončić je privremeno odsutna zbog sezonskog posla. Molio bih sud da ima u vidu da je Dončićeva samohrana majka i da je zbog egzistencijalnih pitanja morala da izostane sa današnjeg suđenja. Predlažem da se postupak u odnosu na nju razdvoji", naveo je njen branilac. Sudija je prihvatio predlog, nakon čega je otpočelo suđenje preostalim optuženima. Matićka, Cvetković i Mijalković nisu osporili činjenično stanje koje im se optužnicom stavlja na teret, ali su naveli da se ne osećaju krivim. Njihov branilac Saša Milovanović ocenio je da je slučaj krađe testova pravno pitanje, a ne krivično delo. "Najpre bi tužilaštvo trebalo da pribavi ugovor o radu koji je Matićeva imala u Službenom glasniku. Ona nije imala status službenog lica, niti su testovi imali karakter službene tajne. Zbog toga ne vidim da postoje elementi za krivično gonjenje", naveo je Milovanović. Matićka je potom rekla da je testove uzela iz najbolje namere kako bi pomogla prijateljima čija su se deca spremala za upis u srednje škole, kao i da zauzvrat nije tražila, niti dobila ništa. Mijalković i Cvetković su kazali da testove nisu prodavali niti podelili nekom drugom i da čak ni njihova deca nisu znala da su to pravi testovi. Suđenje je potom odloženo za 23. april, kada će na predlog zamenika tužioca biti saslušan predstavnik Službenog glasnika. Matićeva se tereti za običnu krađu jer, kako su u sudu objasnili, testovi nemaju karakter službene tajne. Tako su i za krađu i za prikrivanje zaprećene iste kazne - do tri godine zatvora ili novčana kazna. Nakon ove afere u javnosti je pokrenuto pitanje odgovornosti ministra prosvete Žarka Obradovića, a on nedugo potom u rekonstrukciji Vlade ostao bez ministarske fotelje.
