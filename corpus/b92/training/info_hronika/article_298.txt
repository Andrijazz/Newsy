> Izvor: B92
> Datum: Hronika		| četvrtak 30.01.2014  |  07:59 -> 15:25
> Rubrika: info_hronika
> Naslov: Rezultati: Pirit nije zagadio Dunav
> Članak:

Beograd -- Dunav nije zagađen nakon prevrtanja barže natovarene piritom u sidrištu Luke Beograd, saopšteno iz Agencije za zaštitu životne sredine. Sutra vanredna kontrola.
Juče ujutru na međunarodnom sidrištu Luke Beograd potonula je barža duga 50 metara na kojoj je bilo 850 tona rude pirit, namenjene za izvoz, koja se izlila u Dunav.
Kako se navodi u saopštenju na sajtu Agencije, izmerena vrednost gvožđa je umerena, po Uredbi o graničnim vrednostima zagađujućih materija u površinskim i podzemnim vodama. "Na osnovu analize 1.300 metara nizvodno od prevrnute barže utvrđeno je da je vrednost ukupnog gvožđa odgovarala trećoj klasi kvaliteta, odnosno umerenom ekološkom statusu i nije došlo do pogoršanja kvaliteta vode na ovom delu", saopštili su iz Agencije za zaštitu životne sredine. Međutim, žitelji Vinče i Leštana još su bez vode. Zbog prevrtanja barže, JKP "Beogradski vodovod i kanalizacija" je juče u 10 sati preventivno zaustavilo proizvodnju vode na pogonu za proizvodnju "Vinča", zbog čega su bez vode ostali potrošači koji se snabdevaju vodom sa ovog proizvodnog pogona, odnosno naselja Vinča i Leštane. Kada će se gotovo 18.000 žitelja Vinče i Leštana, umesto iz cistrerni, opet snabdevati vodom iz dunavskog zahvata, znaće se najverovatnije danas, kada budu završene prve analize uzoraka iz reke u koju je barža izručila 845 tona piritne izgoretine. Taj otpad proizvodnje u šabačkoj fabrici "Zorka" zaveden je u transportnoj dokumentaciji barže kao bezopasan teret. Stručnjaci potvrđuju da pirit u čistom stanju nije rizičan po zdravlje i da pretnju može da predstavlja jedino ako je pomešan sa teškim metalima. Još nije poznat uzrok prevrtanja barže, jedne od četiri u konvoju, koji je brod "Sloga" hrvatske kompanije "Dunavski Lojd" gurao ka luci u Konstanci, odakle bi se teret uputio ka Kini, gde bi ga neka tamošnja čeličana upotrebila kao dodatak u proizvodnji. Na svim baržama u konvoju nalazilo se ukupno 5.500 tona izgoretine. S obzirom na teritorijalnu nadležnost, mere preduzimaju Vodoprivredna inspekcija grada Beograda i JVP Beogradvode. U slučaju da se pojavi potreba da JVP Beogradvode izvrše neku radnju u otklanjanju posledica ovog incidenta, Republička direkcija za vode će uputiti sredstva iz Plana za upravljanje vodama. U pripravnosti su i JVP Srbijavode i Republička vodoprivredna inspekcija MPŠV. Juče se oglasila i kompanija Luka "Beograd", koja je rekal da nema odgovornosti tog preduzeća "jer je barža bila u tranzitu i pod nadzorom broda "Dunavski Lojd", koji se u trenutku prevrtanja nalazio na graničnom prelazu u Luci 'Beograd'".

Stanovnici naselja Vinča i Leštane neće dobiti vodu za piće dok Gradski zavod za javno zdravlje ne završi i vanredni program ispitivanja, što se očekuje u toku sutrašnjeg dana. Javno komunalno preduzeće 'Beogradski vodovod i kanalizacija' saopštilo je da će "do dobijanja konačnih rezultata o kvalitetu, prerada vode na proizvodnom pogonu 'Vinča' biti obustavljena, a potrošači u naseljima Vinča i Leštane će se snabdevati vodom iz auto-cisterni". Iz ovog preduzeća objašnjavaju da današnji rezultati analize uzoraka na lokaciji pogona za prečišćavanje u "Vinči" "pokazuju da je voda ispravna". "Međutim, po preporuci stručnjaka Gradskog zavoda, uzorci vode su ponovo uzeti, a rezultate tih analiza očekujemo u toku sutrašnjeg dana", ističe se u saopštenju, uz molbu potrošačima za strpljenje.
