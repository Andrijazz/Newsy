> Izvor: B92
> Datum: sreda 19.02.2014  
> Rubrika: info_hronika
> Naslov: Lazareviću zadržavanje do 48 sati
> Članak:

Beograd -- Bivšem šefu kabineta ministra unutrašnjih poslova Ivice Dačića, Branku Lazareviću, određeno je policijsko zadržavanje od 48 sati.
Zadržavanje je određeno nakon što je saslušan u policiji.
Lazarević je, uz krivičnu prijavu koja ga tereti za odavanje službene tajne i udruživanje radi vršenja krivičnih dela, sproveden u Tužilaštvo za organizovani kriminal da bi ga o navodima krivične prijave saslušao zamenik specijalnog tužioca.
Kako saznajemo, saslušanje u Tužilštvu je počelo nešto iza 21 sat. Tužilac bi posle saslušanja trebalo da odluči da li će Lazareviću odrediti pritvor. Lazarević je osumnjičen za veze sa odbeglim Darkom Šarićem, kome se u odsustvu sudi za šverc tona kokaina iz Južne Amerike. Bivši Dačićev šef kabineta je, posle navoda medija o povezanosti sa Šarićem, dobio posao u diplomatskoj službi i zaposlen je u Ambasadi Srbije u Grčkoj, gde je otpravnik poslova. Saslušanje Lazarevića u sedištu MUP-a u Palati Srbija počelo je jutros oko 10 sati. Policija je ispitivala Lazarevića povodom indicija da je kontaktirao sa optuženim pripadnicima Šarićeve grupe i dostavljao informacije o merama praćenja i prisluškivanja. Prema pisanju medija, Lazarević bi trebalo da svedoči o svojim kontaktima s Rodoljubom Radulovićem, zvanim Miša Banana, koji je optužen za šverc kokaina, i sa advokatom iz Novog Sada Radovanom Štrpcem, optuženim za pranje Šarićevih para u Srbiji. Dačić je ranije priznao da je Radulović, koji se tereti da je brodovima švercovao tone kokaina, njegov prijatelj i da se viđao sa njim, ali da nije znao čime se bavi Radulović, koji ga je, kada je to saznao, razočarao. "Nikada nisam rekao da ne poznajem Rodoljuba Radulovića. Uvek sam govorio da sam ga upoznao odavno, da ga je čak i moja porodica upoznala, da je on javna ličnost koju su poznavali mnogi. Ali isto tako sam i naglašavao da me niko od nadležnih nije upozorio na njega. Da nisam ni naslućivao da može nešto biti sporno oko njega. I nisam bio jedini koji ga je znao. Takođe, kao što nikad nisam poricao da ga poznajem, nikada nisam prećutao da kažem da sam razočaran na koji je način naudio meni i mojoj porodici", rekao je Dačić početkom decembra.
