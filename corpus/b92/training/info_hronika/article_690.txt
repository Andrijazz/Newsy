> Izvor: B92
> Datum: utorak 11.03.2014  
> Rubrika: info_hronika
> Naslov: "Kafkijanski proces protiv mene"
> Članak:

Beograd -- Sreten Jocić negirao je krivicu u završnoj reči na suđenju za ubistvo vlasnika hrvatskog lista Nacional Ive Pukanića i zatražio od suda da bude oslobođen.
"Nisam izvršio ovo krivično delo i nisam učestvovao u ubistvu Pukanića", rekao je Jocić, zvani Joca Amsterdam, na početku iznošenja završne reči u Specijalnom sudu u Beogradu.
On je kazao da se protiv njega vodi "kafkijanski proces" i ocenio da pojedinac nema šanse protiv sistema. "Gde god da sam krenuo, naišao sam na sistem. Razmišljao sam da ćutim, ali onda bi percepcija javnosti bila da sam kriv", rekao je Jocić. Optuženi je dodao i da ne bi pristao na nagodbu sa tužilaštvom i da mu je "nuđeno tri dana zatvora". Krajem januara Tužilaštvo za organizovani kriminal predložilo je sudu da Jocića osudi na 40 godina zatvora zbog organizovanja ubistva, a istu kaznu je tražilo i za pripadnika beogradskog dela njegove ekipe Željka Milovanovića, kao direktnog izvršioca ubistva. Za Milenka Kuzmanovića koji je, prema stavu tužilaštva, bio zadužen za logističku podršku Jocićevoj bandi, tužilaštvo je tražilo kaznu "ne manju od 15 godina zatvora".
