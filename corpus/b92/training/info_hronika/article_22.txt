> Izvor: B92
> Datum: petak 3.01.2014  
> Rubrika: info_hronika
> Naslov: Zrenjanin:Napad na kuću člana Dveri
> Članak:

Zrenjanin -- Pokret Dveri saopštio je da je u Zrenjaninu, u noći između 31. decembra i 1. januara, ponovo napadnuta kuća Radoša Pejovića, člana rukovodstva tog pokreta.
Kako se navodi u saopštenju, posle nekoliko desetina jakih eksplozivnih sredstava bačenih pod prozor porodične kuće Pejovića, na istom mestu, gde i prošli put, ispisana je poruka "Good night white pride" - "Laku noć, belački ponosu".
"U žargonu izrečena poruka direktno znači diskriminaciju svih ostalih rasa, vera i opredeljenja, što je apsolutno u suprotnosti sa politikom Pokreta Dveri", piše u saopštenju. Oni dodaju da je očigledno da su huligani ponovo napali "najvažnije što Dveri ističu, a to je porodica" i navode da Pokret već duže trpi klevete i uvrede, pretnje i napade na porodične domove, upravo od onih koji se navodno bore protiv fašizma. "Jasno je da su Dveri zapravo meta ovih nasilnika i zagovarača fašističke politike i propagande. Pokret Dveri ponavlja svoj apel na organe lokalne i državne uprave da osudi ovaj vandalski čin i zaštiti porodične ljude od napada huligana", piše u saopštenju. Dveri su navele da će svim legitimnim sredstvima organizovano braniti svoje domove. U saopštenju se ne navodi da li je slučaj prijavljen Policijskoj upravi Zrenjanin, a zrenjaninska policije se o tome nije oglasila. Na porodičnoj kući Radoša Pejovića je sredinom oktobra zalepljena nalepnica na kojoj je pisalo: "Sluga si sistema, stoko fašistička", a u potpisu je naveden sajt www.zajednickaborba.com.
