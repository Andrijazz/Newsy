> Izvor: B92
> Datum: utorak 4.03.2014  
> Rubrika: info_hronika
> Naslov: Podignute optužnice za RBV
> Članak:

Beograd -- Tužilaštvo za organizovani kriminal podiglo je optužnicu protiv šest osoba zbog zloupotreba prilikom odobravanja kredita u Razvojnoj banci Vojvodine.
Kako saznaje novosadski "Dnevnik", a prenosi Radio-televizija Vojvodine, optužnica odgovorne tereti da su sporne kreditne plasmane banke, u periodu od 2. jula 2010. godine do 8. oktobra 2012. godine, odobravali bez odgovarajućih sredstava obezbeđenja kompanijama "Borovica" iz Rume i "Unihemkom" iz Novog Sada.
Optužnica je podignuta protiv bivših predsednika Izvršnog odbora banke Biljane Jovanović i Gorana Kostića, bivših članova Kreditnog odbora Jelene Kokelj Protić i Slobodana Bajina, biznismena Dušana Borovice i prvog čoveka "Unihemkoma" Željka Jovovića. Postupak u odnosu na Borovicu obuhvata 28 kredita i 16 bankarskih garancija koje je RBV odobrila pojedinim firmama u njegovom poslovnom sistemu, a reč je o kreditima u ukupnom iznosu od oko 2,7 milijardi dinara. Istraga u odnosu Jovovića je obuhvatila pet kredita i jednu bankarsku garanciju u ukupnom iznosu od oko 800 miliona dinara. Odbrana je u toku istrage negirala optužbe i tvrdila da se postupalo po zakonu i propisima bankarskog poslovanja, uz poštovanje postojećih procedura. Stečajni postupak nad RBV je pokrenut 8. aprila 2013., a za stečajnog upravnika je imenovana Agencija za osiguranje depozita, dok je deo njene imovine kao i klijente preuzela Poštanska štedionica. RBV je nastala sredinom 2009. godine dokapitalizacijom nekadašnje Metals banke, u koju je Narodna banka Srbije u oktobru 2008. uvela prinudnu upravu.
