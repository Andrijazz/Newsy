> Izvor: B92
> Datum: sreda 19.02.2014  
> Rubrika: info_hronika
> Naslov: Noć u BG: Žena izbačena kroz prozor
> Članak:

Beograd -- Tokom noći u Beogradu su se dogodila dva saobraćajna udesa u kojima su dve osobe povređene, a jedna je zadobila povrede prilikom pada sa visine.
Žena stara 65 godina je u Pariskoj ulici 8 oko 03.35 časova pod nejasnim okolnostima, nakon porodične svađe, izbačena kroz prozor. "Žena je zadobila razderotinu čela, povrede grudnog koša i butne kosti, a prevezena je u Urgentni centar", rekla je portparolka Hitne pomoći Nada Macura.
Muškarac star 38 godina je u udesu oko 22.30 časova na uglu ulica Bratstva i jedinstva i Zrenjaninskog puta zadobio povredu glave i razderotinu čela, a prevezen je u Urgentni centar, istakla je portparolka Hitne pomoći. Muškarac star oko 50 godina je u udesu oko 20.35 časova na Novosadskom auto-putu kod "Kvantaša" zadobio povredu glave, ali je odbio hospitalizaciju, rekla je Macura. Hitna pomoć je tokom noći u Beogradu obavila 102 intervencije, od kojih 13 na javnim mestima, a za protekla 24 sata ukupno 249 intervencija, od kojih 50 na javnim mestima, precizirala je Macura. Lekarima su se najčešće obraćale osobe sa simtomom gušenja, odnosno astmatičari i srčani bolesnici, navela je portparolka Hitne pomoći. Macura je savetovala adekvatno oblačenje, uzimanje doručka, meda, čajeva, provetravanje prostorija u kojima se boravi, nošenje bočice sa vodom, a hroničnim bolesnicima što više odmora.
