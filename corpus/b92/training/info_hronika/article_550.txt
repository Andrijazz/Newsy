> Izvor: B92
> Datum: ponedeljak 24.02.2014  
> Rubrika: info_hronika
> Naslov: Aleksinac "mala Kolumbija"
> Članak:

Aleksinac -- U nekadašnjem rudarskom gradu sa mrtvom privredom i 8.000 nezaposlenih jedino cveta kriminal. Kriminalci postali strah i trepet na ulicama, pišu Novosti.
"Krvavi obračun kriminalnih grupa u Aleksincu“, "Uhapšeni dileri droge u Aleksincu“, "Od domaćice pokušali da iznude 100.000 evra“, "Pucnjava i tuča u Aleksincu“, "Aleksinac tone u drogu“, "Aleksinčanin priveden zbog trgovine ljudima“, "Brutalno mučili i opljačkali supružnike u Krušju“... Ovo su samo neki od naslova koji poslednja dva meseca pune stranice crne hronike.
Svega toga, tvrde Aleksinčani, bilo je i ranije, možda nešto ređe, ali sada je prevršilo svaku meru i gotovo ne prođe dan, a da se u njihovom gradu ili okolnim naseljima ne dogodi kriminal. "Mnogo je ovde kriminalaca svih fela, od ubica i dilera droge do razbojnika, reketaša i zelenaša. Njihova imena su dobro znana, mnogi od njih su postali nekrunisani gospodari grada koje prolaznici ne smeju u oči ni slučajno da pogledaju, ali niko na to nije reagovao, bar ne na pravi način. Sada se izgleda nešto promenilo, te na videlo izlazi i ono o čemu se dugo samo šaputalo ", kaže jedan penzionisani policajac, koji, kao i mnogi drugi sa kojima su novinari ovog lista razgovarali, nije želeo da mu se pominje ime u novinama. Tako je mali, nekada rudarski miran grad u kome se koliko-toliko osećalo spokojstvo, pa iako se desilo neko teško krivično delo, na primer ubistvo, to je bilo veoma retko. Sada se pretvorio u kriminalnu sredinu u kojoj čestiti ljudi strepe i za sebe i za svoju decu i koja se pročula daleko van opštinskog atara. Mnogi oni, kako reče jedan bivši sitni lopov (po sopstvenom priznanju, iz obesti je obio dve trafike, ali se povukao uz "kuknjavu" roditelja), koje nije imalo za šta kuče da ujede, sada su tu neki "ugledni ljudi", maheri puni kao brod, sa skupocenim automobilima i kućama od nekoliko stotina kvadrata, a u stvari - sve go kriminalac do kriminalca. Treba prošetati pojedinim ulicama, dodaje sagovornik Novosti, i videti prave dvorce sa visokim ogradama i video-nadzorom, a da ne govorimo o džipovima i drugim luksuznim četvorotočkašima sa zatamnjenim staklima, parkiranim u centru grada, gde postoji zabrana, koje policija zaobilazi u širokom luku, dok obične smrtnike čak iako iz nužde moraju nakratko da zaustave svog "stojadina" odmah kažnjava.
NAPADAJU I U DRUGIM GRADOVIMA Opasni prestupnici iz Aleksinca deluju i u drugim gradovima. Najnoviji slučaj je napad Ilije Vidanovića sa još jednim saučesnikom na Predraga Vlajkovića iz Niša, inače sina narodnog poslanika SPS, a sumnjiči se i da je nekoliko dana ranije ista dvojka napala i poslanika SNS iz Vranja Dragana Nikolića. U oba slučaja sud je pustio napadača da se brani sa slobode.
NAPADAJU I U DRUGIM GRADOVIMA
Opasni prestupnici iz Aleksinca deluju i u drugim gradovima. Najnoviji slučaj je napad Ilije Vidanovića sa još jednim saučesnikom na Predraga Vlajkovića iz Niša, inače sina narodnog poslanika SPS, a sumnjiči se i da je nekoliko dana ranije ista dvojka napala i poslanika SNS iz Vranja Dragana Nikolića. U oba slučaja sud je pustio napadača da se brani sa slobode.
"Kao urbaniji grad u odnosu na neke druge sredine u ovom delu Srbije, Aleksinac, takođe, nije imun na razne oblike kriminala. Neke kadrovske promene u Policijskoj upravi Niš daju nam nadu da će efikasnost državnih organa u suzbijanju kriminaliteta biti još pojačana, što se na neki način već i oseća ", kaže Nenad Stanković, predsednik aleksinačke opštine. List podseća, najkrvaviji poslednji mafijaški obračun odigrao se 21. januara posle ponoći u ulici Drakčeta Milovanovića, kada je u svom BMV-u izrešetan Aleksandar Jocić (29). Mića Urošević Četnik (36), koji se sumnjiči za ovo ubistvo, još je u bekstvu, dok su saizvršioci Dalibor J. (31) iz Aleksinca i Dalibor Ž. (36) iz Sokobanje uhapšeni. Tada je na mestu suvozača BMV-a povređen Nišlija Saša Dudić (36). Svi su godinama u tefterima policije i kriminalci iz prve "garde". Teške muke preživeo je bračni par Živko i Milica Milovanović, penzioneri i Krušja, koje su razbojnici "posetili" u njihovoj kući, prebili ih i maltretirali i uzeli im 1.120 evra i 18.000 dinara. Posle pravosudnog skandala kada su razbojnici pušteni na slobodu zbog nestanka struje, ponovo su prošle subote uhapšeni otac i sin Goran Petrović (52) i Marko Ljubenović iz Žitkovca, a zbog učestvovanja u razbojništvu, iza rešetaka se našlo još nekoliko mladih ljudi iz okolnih sela. Aleksinčanin Dragan B. (24) našao se iza brave zbog sumnje da je četrnaestogodišnju devojčicu iz Paraćina primoravao na prostituciju, dok je njegov sugrađanin Slobodan Đ. (57) uhapšen zbog sumnje da je 20. janura obio kuću u Aleksincu i odneo 7.470 evra. U PU Niš su za ovaj list kratko odgovorili da se nisu bavili analizom situacije u Aleksincu, navodeći, da je "bezbednost u ovom gradu i okolini pod danonoćnom kontrolom policije".

Surova je realnost o kojoj se godinama samo "šapuće", iako je svojevremeno i na sednici Skupštine opštine bilo potvrđeno, da je sa oko 200 uživalaca opojne droge (tzv. probatora daleko više), Aleksinac u samom vrhu u Srbiji po broju narkomana na broj stanovnika. Zbog toga je pre tri godine formirana i Komisija za borbu protiv narkomanije, sa kompetentnim ljudima, ali na terenu se malo toga promenilo. Narkomana je sve više i među sve mlađom populacijom, a dileri droge "caruju" i možda tu treba tražiti jedan od razloga povećanja određenih vrsta težih krivičnih dela prilikom obračuna narko-klanova. Samo za poslednjih šest meseci otkriveno je i uhapšeno tridesetak dilera iz ovog kraja, nažalost, sitnijeg kalibra, dok se glavni bosovi mirno šetaju...
