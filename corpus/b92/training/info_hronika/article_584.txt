> Izvor: B92
> Datum: sreda 26.02.2014  
> Rubrika: info_hronika
> Naslov: Priboj: Napad na aktivistkinju SNS
> Članak:

Beograd -- Aktivistkinja Srpske napredne stranke napadnuta je danas na štandu naprednjaka u Priboju, a napadač je priveden, saopštila je ta stranka.
Kako se navodi u saopštenju, aktivistkinja je napadnuta posle posete potpredsednika SNS-a Nikole Selakovića Priboju, kad joj je prišao muškarac i "udario je pesnicom u glavu, bez upozorenja, prethodne rasprave ili svađe".
Napadač je identifikovan i policija ga je privela. SNS navodi da je to samo jedan u nizu napada na aktiviste naprednjaka, a posebno sramnim smatraju "to što je kukavički napadnuta žena". "Ovakvi incidenti i otvoreno nasilje, koje se pokazuje prema članovima SNS-a, još jedan su razlog da istrajemo u svom poslu i nastavimo da od Srbije stvaramo modernu, uređenu, normalnu i pristojnu državu", navodi se u saopštenju. Danas je Priboj posetio potpredsednik SNS Nikola Selaković koji je rekao da se nada da će naredni izbori poslužiti svojoj svrsi - da Srbija krene bržim tempom u reforme.
