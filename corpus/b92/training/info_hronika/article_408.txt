> Izvor: B92
> Datum: ponedeljak 10.02.2014  
> Rubrika: info_hronika
> Naslov: Musiću ukinuta presuda za ubistvo
> Članak:

Novi Sad -- Apelacioni sud u Novom Sadu ukinuo presudu Darijanu Musiću, optuženom za ubistvo Novosađanke Vladislave Červenko, i postupak vratio na ponovno suđenje, piše 021
Sud je usvojio žalbe branilaca optuženog izjavljene protiv presude Višeg suda, a istovremeno Musiću produžio pritvor do 24. februara. Kako za 021 kaže portparolka novosadskog Višeg suda Jelena Ostojin, sud će tada preispitati odluku o tome da li će Musiću dozvoliti da se brani sa slobode.
"Rešenje je doneto još u decembru, kada je Musiću pritvor produžen za 60 dana, što je najduže što može. Nakon isteka ta dva meseca, sudsko veće će ponovo zasedati i odlučiti da li optuženi ostaje u pritvoru ili ne", kaže ona. Podsetimo, presudom Višeg suda u Novom Sadu, donesenom u julu prošle godine, Darijan Musić proglašen je krivim za teško ubistvo i osuđen je na kaznu zatvora u trajanju od 35 godina. Musić je Vladislavu Červenko pretukao na smrt 12. novembra prošle godine u svom stanu na Limanu II. Telo devojke pronađeno je na podu spavaće sobe stana sa mnogobrojnim povredama. Musić je prilikom iznošenja svoje odbrane rekao da ne može odgovorno da tvrdi da je ubio devojku, zato što je tih dana bio pod uticajem kokaina, tableta i alkohola. On je kazao da su u njegovom sećanju nedelja i ponedeljak spojeni, jer je u nedelju popio flašu tekile, nekoliko tableta i pošmrkao nekoliko grama kokaina

Porodica ubijene Novosađanke Vladislave Červenko najavila je da će u sutra u 10 časova protestovati pred novosadskim sudom zbog ukidanja presude optuženom za ubistvo manekenke Darijanu Musiću. Otac ubijene devojke, Edmund Červenko kaže za portal 021 da ga ne bi začudilo da u ponovnom postupku Musića oslobode. "Očajni smo zbog ovakvog razvoja. Ni presudom nismo bili zadovoljni i ovo je samo signal svim kriminalcima da mogu da rade šta hoće i mogu slobodno da ubijaju ljude u Srbiji, jer će ih sud na kraju osloboditi ili osuditi na smešno male kazne. Nisam bio zadovoljan sudskim postupkom i znao sam da će se ovo desiti. Zbog svega ćemo sutra da i protestujemo pred sudom", kaže Červenko. On dodaje i da je zbog ovog slučaja počeo da se zanima za sudsku praksu i da je sada samo potvrđeno ono čega se pribojavao, da sudovi u Srbiji štite ubice i kriminalce. "Svi pričaju o ovoj ili onoj mafiji, a niko da na dnevni red stavi "sudsku mafiju", da se preispita kako se radi i kako se donose presude, da se progovori o vezama advokata-sudija-policije-tužioca-političara. Svi su povezani", ističe Červenko.


