> Izvor: B92
> Datum: Hronika		| četvrtak 16.01.2014  |  09:17
> Rubrika: info_hronika
> Naslov: Međunarodna poternica za Kurakom
> Članak:

Beograd -- Tužilaštvo zatražilo da se za bivšim pripadnikom DB-a Miroslavom Kurakom, koji je osumnjičen da je pucao u Slavka Ćuruviju, raspiše međunarodna poternica.
Kurak, podsetimo, nije dostupan pravosudnim organima Srbije. Taj predlog Tužilaštva za organizovani kriminal stigao je u Specijalni sud i o njemu će biti naknadno odlučeno. Mediji, inače, spekulišu da Kurak godinama živi i radi u Tanzaniji.
S druge strane, jednako važno, ili čak i važnije, od otkrivanja počinilaca ubistva Slavka Ćuruvije jeste otkrivanje činjenice da li se jedna politička partija koristila ubistvima političkih protivnika dok je bila na vlasti, kaže za B92 advokat Božo Prelević, koji je u vreme atentata na Ćuruviju razrešen dužnosti sa mesta sudije Petog opštinskog suda u Beogradu. On tvrdi da je tadašnja vlast formirala spisak ljudi sa 36 imena, političkih neistomišljenika, na kome je na prvom mestu bilo ime tadašnjeg predsednika DS-a Zorana Đinđića. Prelević dodaje da se, u vreme kada je bio ministar unutrašnjih poslova u Vladi Srbije posle 2000. zalagao za to da na uštrb optuživanja Radeta Markovića za ovo ubistvo, dođe do direktnih nalogodovaca i da su ga u tome sprečili pripradnici bezbednosnih službi, koji su imali značajan uticaj na vrh vlasti. "Dakle, zato je važno napraviti katarzu u jednom društvu i u stvari utvrditi da li ste se odlučili da vam službe bezbednosti i kojekakvi 'krimosi', koji su naravno imali debelog razloga finansijskog, da to radre- da vi to kao vojna hunta u Argentini organizujete i ubijate političke protivnike i novinare koji vas kritikuju. To je nešto bez čijeg otkrivanja ova zemlja ne može da mrdne nigde. Ja ću vas samo podsetiti da se na to posle naslanja zakon o lustraciji koji nikada nije sproveden, pa smešni zakoni o obaveštajnim službama ...I mi u stvari se samo vrtimo u istom krugu u kom su oni koji su činili krivična dela jaći od volje građana da žive normalnoj državi", kaže on.
