> Izvor: B92
> Datum: petak 21.02.2014  
> Rubrika: info_hronika
> Naslov: "Spremni da rešimo ubistvo Đinđića"
> Članak:

Beograd -- Ministar pravde u ostavci Nikola Selaković rekao je da je Srbija apsolutno spremna da otkrije političku pozadinu ubistva premijera Zorana Đinđića.
"Uveren sam da smo apsolutno spremni za to. Kada smo bili u stanju da otkrijemo ko su ubice, ne verujem da će biti problem da se otkrije ko su nalogodavci", kazao je Selaković za televiziju Pink.
Na pitanje da li je istina da EU traži rasvetljavanje političke pozadine ubistva Zorana Đinđića, Selaković je naveo da su evropski parlamentarci podneli zahtev Evropskoj komisiji u kome su tražili da se u pristupnim pregovorima sa Srbijom rašcisti i pozadina ubistva Đinđića. On je istakao da je potrebno rasvetljavanje pozadine svakog ubistva, naročito ubistva nekoga ko je bio visoki državni funkcioner, kao što je predsednik vlade. Na pitanje da li negde u Evropi postoje podaci o tome, Selaković je kazao da su to podaci za koje je čuo putem medija od izvestioca Evropskog parlamenta za Srbiju Jelka Kacina. "Od trenutka kada sam saznao za tu vest rekao sam da tražimo da nam se dostave svi ti podaci, ako su to podaci iz drugih zemalja putem međunarodne pravne pomoći. Mi smo spremni da prihvatimo zaista sve od relevantnih dokaza. Za sada nismo dobili ništa", rekao je Selaković koji je i potpredsednik Srpske napredne stranke. Kacin je pre nekoliko dana izjavio da je obavešten da postoji dodatna dokumentacija "van Srbije" koja je vezana za pozadinu atentata na Đinđića, što može biti iskorišćeno ako nova istraga bude pokrenuta. Zoran Đinđić je ubijen 12. marta 2003. godine, ispred Vlade Srbije. Za organizovanje ubistva premijera na 40 godina zatvora osuđen je bivši komandant "crvenih beretki" Milorad Ulemek. Na istu kaznu osuđen je i Zvezdan Jovanović, neposredni izvršilac ubistva i bivši Ulemekov zamenik.
