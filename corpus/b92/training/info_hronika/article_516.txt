> Izvor: B92
> Datum: Hronika		| četvrtak 20.02.2014  |  18:08
> Rubrika: info_hronika
> Naslov: Ponovo krađa na pruzi kod Šapca
> Članak:

Beograd -- Na pruzi Ruma-Šabac-Zvornik saobraćaj je ponovo jutros bio u prekidu jer je opet pokraden pribor za pričvršćivanje šina.
"Železnice Srbije" saopštile su da je danas tokom prepodneva bio prekinut saobraćaja na deonici pruge Ruma-Šabac-Zvornik, od Petlovače do Štiitara, zbog toga što je ponovo pokraden pribor za pričvršćivanje šina i tako ugrožena bezbednost saobraćaja.
Precizirano je da je prilikom obilska pruge u u 8.40 sati primećeno da je ukradeno sto tirfona sa oko 200 metara pruge Petlovača - Štitar, zbog čega je saobraćaj bio u prekidu do 11.30 sati, kada su stručne službe srpskih železnica zamenile ukradene delove sa pruge, izjavio je generalni direktor "Železnica Srbije" Dragoljub Simonović. Ovo je već drugi put u samo dva dana da su na ovoj deonici ukradeni vitalni delovi železničke infrastrukture, što direktno ugrožava bezbednost železničkog saobraćaja i nesreće su izbegnute samo zahvaljujući pravovremenom, efikasnom i odgovornom radu železničkog osoblja. Simonović je podsetio da je juče zbog krađe kolosečnog pribora, odnosno vezica koje spajaju šine, u prekidu bio železnički saobraćaj između Prnjavora Mačvanskog i Loznice, na deonici Ruma - Zvornik i ponovo zahvaljujući pravovremenoj reakciji ophodara pruge teretni voz koji je nailazio zaustavljen je na vreme. "Na velikom broju mesta širom Srbije suočeni smo sa pojavama da nam zbog krađe kablova ne funkcionišu signalizacija i sistemi za sporazumevanje, da nam desetine putnih prelaza zbog krađe delova infrastrukture ne rade, a sve češće su na udaru kradljivaca i delovi kolosečnog materijala, čime se direktno ugrožava bezbednost saobraćaja", upozorio je generalni direktor srpskih železnive. Prema njegovim rečima, samo zahvaljujući poštovanju propisa i maksimalnoj angažovanosti i budnosti osoblja, "Železnice Srbije" uspevaju da očuvamo bezbednost saobraćaja. "Još jednom upozoravamo državne organe da se ovakve krađe moraju najstrožije kažnjavati, jer direktno ugrožavaju javnu bezbednost u saobraćaju, sa nesagledivim materijalnim i posledicama po ljude i imovinu", poručio je Simonović. On je naglasio da se ovakvim krađama mora stati na put, kako nam se zbog njih ne bi dogodili vanredni događaji i iskliznuća vozova, kao što je to bio slučaj u susednim zemljama. Samo tokom prošle godine na srpskim prugama bilo je 1.336 slučajeva krađa delova i opreme sa železničke infrastrukture i voznih sredstava, a direktna materijalna šteta iznosi oko 305 miliona dinara. Indirektne štete daleko su veće, jer ove krađe prouzrokuju kvarove na železničkoj infrastrukturi, što znatno povećava troškove očuvanja bezbednosti saobraćaja. I najzad, ove krađe direktno ugrožavaju bezbednost saobraćaja. I na području vanrednih događaja koji su proteklih dana izazvali veliko interesovanje javnosti, u Vražogrncima i u Sopotu Kosmajskom, zbog krađe železničke opreme nija radila signalizacija i sistemi komunikacija, što je svakako uticalo na funkcionisanje saobraćaja. Na meti lopova svakodnevno se nalaze delovi vagona i lokomotiva, bakarne žice i užad, kablovi, pružne balize i prigušnice, šine, pragovi i kolosečni pribor, oprema na postrojenjima kontaktne mreže, telefoni, motori, agregati, gorivo, ulja i maziva, kao i silicijum bronzana žica vazdušnih telegrafsko-telefonskih vodova, što prouzrokuje smetenje i zastoje u železničkom saobraćaju, sa velikim bezbedonosnim rizikom i štetama. "Železnička imovina masovno se krade i neophodna nam je pomoć državnih organa da se tome stane na put. Krivično zakonodavstvo je pooštreno, ali od državnih organa očekujemo preduzimanje svih mera kako bi pojedinci i organizovane grupe koje kradu i uništavaju železničku imovinu bili najstrožije kažnjavani", upozorio je Simonović u izjavio koju je preneo Medija centar "Železnica Srbije".
