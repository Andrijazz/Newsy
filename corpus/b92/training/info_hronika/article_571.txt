> Izvor: B92
> Datum: utorak 25.02.2014  
> Rubrika: info_hronika
> Naslov: Cisterna vraćena na kolosek
> Članak:

Beograd -- Na beogradskoj železničkoj stanici danas je iz šina iskliznula cisterna sa dizelom, a saobraćaj je normalizovan posle tri i po sata.
Na sreću, gorivo nije curilo, tako da nema opasnosti po građane.
"Cisterna tom prilikom nije oštećena i iz nje nema curenja dizel goriva, pa stoga nema opasnosti za stanovništvo i okolinu", saopštile su Železnice Srbije.
Do incidenta je došlo u železničkoj stanici Beograd Spoljna u 12.49, kada je železnička cisterna sa dizel gorivom iz sastava teretnog voza iskliznula sa dve osovine. Cisterna iz sastava teretnog voza, koji je saobraćao na relaciji Beograd Spoljna-Požega, vraćena je na kolosek u 15.50 i teretni saobraćaj na ovoj pruzi normalizovan je u 16.20, dodaje se u saopštenju. Na mesto nezgode odmah su došle vatrogasne jedinice i Stručne službe "Železnica Srbije".
