> Izvor: B92
> Datum: petak 28.02.2014  
> Rubrika: info_hronika
> Naslov: Marko Mišković negirao krivicu
> Članak:

Beograd -- Na suđenju Miroslavu Miškoviću, njegovom sinu, Milu Đuraškoviću i ostalim optuženima za malverzacije s putarskim preduzećima Marko Mišković negirao krivicu.
On je negirao u svojoj odbrani navode optužnice odgovarajući na pitanja tužioca i branilaca ostalih optuženih, i to uglavnom sa "ne", "nisam upoznat", "nisam imao uvid" ili "ne znam". Marko Mišković je takođe istakao da odluku o prodaji akcija u putarskim preduzećima 2008. nije doneo on, već njegov otac.
Naveo je da on nije odlučio da se osnuje preduzeće ''Mera DO'' i da je za to preduzeće, koje je u njegovom vlasništvu, saznao kasnije. Negirao je da je vlasnik kompanije "Mera invest" u Srbiji, a koja se u optužnici navodi kao kompanija koja je ostvarila protivpravno imovinsku korist prodajom akcija "Preduzeća za puteve" Niš, čija je vrednost, prethodno, na nezakonit način uvećana. Mišković je naveo da je vlasnik "Mera investa" kiparska firma "Parmidoli". Međutim, kada ga je predsedavajući sudskog veća Vladimir Vučinić pitao da li je on vlasnik 100 odsto akcija u "Parmidoliju", on je odgovorio da misli da jeste, ali da nije imao uvid. "Mislim da jesam, moguće je da sam potpisao. Ja sam tada bio klinac i mene to nije interesovalo. Znate, kada vam roditelji daju nešto da potpišete, vi to uradite i ne obraćate pažnju na to", objasnio je on. Marko Mišković je kazao i da je njegov otac Miroslav Mišković doneo odluku o dokapitalizaciji PZP Niš, a potom i o prodaji akcija tog preduzeća Milu Đuraškoviću, vlasniku Nibens grupe. Kako se navodi u optužnici, kada su akcije PZP Niš prodate "Nibens" korporaciji, one tada nisu imale nikakvu vrednost. Upitan da li je on donosio strateške odluke, Marko Mišković je naveo da je on odlučio da se da novac fudbalskim klubovima Zvezda, Napredak i OFK. "Ako to nije strateška odluka, dati tri i po miliona evra Crvenoj zvezdi, onda ja ne znam šta je strateška odluka", rekao je Marko Mišković. Nakon saslušanja sina, prigovor je uložio njegov otac Miroslav Mišković, rekavši da tužiteljka "nije postavlja fer pitanja jednom mladom čoveku". "Svi dokumenti, svedoci i svi optuženi saglasni su sa onim što ste čuli ovih dana da kada je u pitanju Marko Mišković, da on nije učestvovao ni na jedan način u donošenju odluka, a kad je u pitanju Miroslav Mišković, da ono što je svuda dozvoljeno, a to je finansijsko investiranje, da to ipak ne može da bude krivično delo", kazao je advokat Miškoviča, Zdenko Tomanović. Tomanović je podsetio i na izjavu bivšeg predsednika Srbije Borisa Tadića da mu je tokom njegovog mandata tužilac rekao da nema dokaza protiv Miroslava Miškovića i saopštio da je od tužilaštva tražio obrazloženje kako je moguće da jedan tužilac sa predsednikom države razmenjuje informacije o dokazima. Suđenje je nastavljeno iznošenjem odbrane preostalih optuženih. Miroslav Mišković je krajem decembra završio izlaganje svoje odbrane i tada je tvrdio da njegov sin nema nikave veze sa putarskim preduzećima niti da su ga ona interesovala. Oni su, prema tvrdnjama starijeg Miškovića, u taj posao ušli kao čisti finansijski investitori da bi zaradili novac. Proces iz sudnice prate domaći kao i strani posmatrači, kojima je obezbeđen prevod o trošku vlasnika "Delta holdinga", po odobrenju suda, a njihovo prisustvo očekuje se i u nastavku procesa. Optužnica tereti Miškovića i ostale da su od 2005. do 2010. godine nezakonitim izvlačenjem novca iz putarskih preduzeća i utajom poreza oštetili putarska preduzeća za 16,95 milijardi dinara, a budžet za 472 miliona dinara. Miroslavu i Marku Miškoviću i Milu Đuraškoviću na teret se stavljaju krivična dela zloupotreba položaja odgovornog lica u saizvršilaštvu i poreska utaja. Za oba dela zakonom je zaprećena kazna do 10 godina zatvora. Optužnica obuhvata i Rista Ristića, Milutina Gaševića, Zorana Mihailovića, Dejana Jevtića, Zdravka Raša i Predraga Filipovića, koji se terete za pomaganje u izvršenje krivičnog dela zloupotreba položaja odgovornog lica. Živojin Petrović i Jadranka Bardić optuženi su za krivično delo poreska utaja. Svi optuženi su u istrazi kao i na početku suđenja u izjašnjavanju o krivici negirali da su izvršili krivična dela za koja se terete. Vlasnik "Delta holdinga" pušten je 23. jula iz pritvora, koji mu je zamenjen jemstvom od 12 milona evra u dinarskoj protivvrednosti, a koje je uplatila njegova kompanija da bi se branio sa slobode. Miškoviću je privremeno oduzet pasoš i određena mera zabrane napuštanja boravišta, uz obavezu javljanja Policijskoj upravi za grad Beograd - PS Savski venac, svakog prvog radnog dana u mesecu. Ista ova mera predviđena je i za njegovog sina Marka, kome je 7. oktobra ukinut kućni pritvor za jemstvo hipotekom na lokal vrenosti 3,2 miliona evra. Đurašković je nedavno položio jemstvo od 3,7 miliona evra u nekretninama, posle čega mu je ukinut kućni pritvor.
