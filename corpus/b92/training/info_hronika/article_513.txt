> Izvor: B92
> Datum: Hronika		| četvrtak 20.02.2014  |  18:37 -> 23:51
> Rubrika: info_hronika
> Naslov: Komunalni policajac tukao doktora
> Članak:

Beograd -- Zbog napada razjarenog pacijenta, Boris Gluščević, lekar Ortopedske klinike na Banjici, zadobio je hematom na glavi iznad levog uha.
"Bio sam okrenut leđima pacijentu i zadobio sam jak udarac u glavu. Nisam znao šta se desilo, čime sam udaren, da li pesnicom ili je to bio neki tup predmet. Okrenuo sam se, a onda me je drugi čovek, njegov pratilac, uhavatio oko struka i tu smo se zateturali i pali", rekao je za RTS doktor Gluščević.
Pacijent Miša Krstić (34), je inače, kako pišu Novosti, komunalni policajac koji nije bio na dužnosti. Doktor kaže da pacijent nije bio zakazan i da je tražio da mu se promeni stepen telesne povrede koju je ranije zadobio. "Predložio sam mu da ode u našu pravnu službu da vidimo šta može da se uradi i završio razgovor. Ja sam se okrenuo i onda se sve to desilo", ispričao je doktor Gluščević. Zbog učestalih napada, Lekarska komora Srbije je nekoliko puta tražila od Ministarstva zdravlja, da se lekarima prizna status službenog lica, ali je odgovor uvek bio negativan jer kako ističu trebalo bi menjati krivični zakonik. "Mi zahtevamo da lekari budu službena lica, pripremamo zakon o lekarskoj delatnosti gde će to stajati u preambuli jer je krivičnim zakonikom već definisano ko je sve službeno lice, kao što su tužioci i sudije", rekla je Tatjana Radosavljević, direktor Lekarske komore Srbije. Prema njenim rečima godišnje se preko medija objavi desetak slučajeva nasilja, ali je ono mnogo veće. Lekari su zaštićeni u Izraelu, a status službenog lica imaju u Danskoj i Finskoj. U Velikoj Britaniji, ako pacijent izazove incident zabranjuje mu se lečenje u toj ustanovi. Kroz Urgentni centar dnevno prođe od 800 do 1.000 pacijenata. Dešava se da pacijenti duže čekaju na pregled što je kako ističu zaposleni često povod za incident. "Često se dešava da su pacijenti nervozni i da se grubim rečima obraćaju našem osoblju a više puta su i nasrnuli na njih", rekao je hirurg Dušan Jovanović, zamenik direktora Urgentnog centra u Beogradu. Pre četiri godine, fizički je napadnuta doktorka KCS dok je bila u sali za reanimaciju, a zadobila je prelome nosa i čašice kolena. Tada je pretučena je ekipa Hitne pomoći u Zemunu.
