> Izvor: B92
> Datum: ponedeljak 24.03.2014  
> Rubrika: info_hronika
> Naslov: Kragujevac: Autom uleteli u kasarnu
> Članak:

Kragujevac -- Jedna osoba je teško a dve su lakše povređene u saobraćajnoj nesreći koja se dogodila kod kragujevačke kasarne "Milan Blagojević" u blizini parka Šumarice.
Portparol Hitne pomoći u Kragujevcu Aleksandar Kličković rekao je da se nesreća dogodila oko 1.15 posle ponoći kada je jedno vozilo uletelo u dvorište kasarne. Svi povređeni su bili putnici u automobilu.
Kako je navedeno u saopštenju, M.S. (25) iz Kraljeva je, zbog vožnje neprilagođenom brzinom, izgubio kontrolu nad vozilom "fijat punto", prešao preko leve ivice kolovoza i udario u zaštitnu ogradu kasarne. "Dvoje putnika iz vozila, 23-godišnja devojka i 33-godišnji mladić iz Kragujevca zadobili su lake telesne povrede, dok je 22-godišnja devojka, takođe, iz Kragujevca zadržana na lečenju u Kliničkom centru i lekari se još nisu izjasnili o težini povreda, navedeno je u saopštenju. Policija će protiv vozača podneti krivičnu prijavu, zbog sumnje da je izvršio krivično delo teško delo protiv bezbednosti javnog saobraćaja.
