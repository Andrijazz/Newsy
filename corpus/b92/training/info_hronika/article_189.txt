> Izvor: B92
> Datum: ponedeljak 20.01.2014  
> Rubrika: info_hronika
> Naslov: Saslušan Radomir Marković
> Članak:

Beograd -- Bivši šef DB Radomir Marković saslušan je povodom ubistva Slavka Ćuruvije, saznaje B92.
Njega su u zatvoru u Zabeli, gde Marković služi kaznu zatvora od 40 godina, saslušali zamenici specijalnog tužioca za organizovani kriminal.
Takođe, u okviru istrage o ubistvu Slavka Ćuruvije, policija je danas pretresla stan Miroslava Kuraka, za koga se sumnja da je ubio Ćuruviju, čime je i formalno ispunjen uslov za raspisivanje međunarodne poternice za njim. Prema nezvaničnim informacijama, Kurak boravi u Tanzaniji. U istrazi o ubistvu Slavka Ćurivije prošle nedelje uhapšeni su nekadašnji pripadnici DB Ratko Romić i Milan Radonjić. Sve o ubistvu Slavka Ćuruvije možete da pročitate u našoj rubrici "Slučaj Ćuruvija". Markovića je u prisustvu izabranih branilaca saslušalo Tužilaštvo za organizovani kriminal u požarevačkom zatvoru, gde izdržava kaznu od 40 godina, potvrdio je Tanjugu tužilac za organizovani kriminal Miljko Radisavljević. Tužilac je istakao da zbog tajnosti istrage detalji Markovićeve izjave ne mogu da se javno objavljuju.
