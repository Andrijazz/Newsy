> Izvor: B92
> Datum: petak 28.02.2014  
> Rubrika: info_hronika
> Naslov: NS: Ponovo pucnjava u Novom naselju
> Članak:

Novi Sad -- U Novom Sadu, u delu grada Novo naselje, u kojem u poslednje vreme ima najviše incidenata, danas po podne ponovo je došlo do pucnjave.
Očevici su agenciji Beta rekli da je oko 17.30 u autobusu na liniji broj 7 došlo do svađe i koškanja, kada su dvojica maloletnika napali trećeg mladića.
Jedan od napadača je imao i pištolj. Vozač je zaustavio autobus, u kojem je u tom trenutku bilo dvadesetak putnika, a među njima je bila i jedna žena sa bebom. Pošto se autobus zaustavio, putnici su iz njega pobegli, a mladić s pištoljem, koji je takođe izašao iz vozila, ispalio je tri metka u pravcu drugog mladića, ali ga nije pogodio. Na mesto događaja izašla je policija. Incident se desio na Bulevaru Slobodana Jovanovića.
