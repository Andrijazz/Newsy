> Izvor: B92
> Datum: Hronika		| četvrtak 13.02.2014  |  14:53 -> 16:16
> Rubrika: info_hronika
> Naslov: Sudar autobusa i tramvaja u BG
> Članak:

Beograd -- Pet osoba je povređeno u sudaru gradskog autobusa i tramvaja u Beogradu, kažu u GSP-u Beograd.

Pet osoba je povređeno u sudaru tramvaja "dvojke" i autobusa privatnog prevoznka na liniji 33, koji se danas u 13.45 sati dogodio na uglu ulica Starine Novaka i Kraljice Marije, potvrđeno je iz GSP-a Beograd.
Kako se navodi u saopštenju, povređeni su vozač i tri putnika iz tramvaja i jedan putnik iz autobusa. U saopštenju se navodi da je intervenisala Hitna pomoć i da su svi povređeni medicinski zbrinuti, odnosno prevezeni u Urgentni centar, kao i da je policija izvršila uviđaj. JKP GSP "Beograd" je izrazio žaljenje što je došlo do saobraćajne nezgode i apelovao na sve učesnike u saobraćaju da maksimalno poštuju saobraćajne propise. Ranije danas, portparolka Hitne pomoći Nada Macura rekla je Tanjugu da je petoro putnika zadobilo lakše povrede. "Jedna ekipa prevezla je četvoro povređenih u Urgentni centar, dok je druga ekipa prevezla vozača tramvaja koji je zadobio povrede glave i levog kolena i nije gubio svest", rekla je Macura.
