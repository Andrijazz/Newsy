> Izvor: B92
> Datum: ponedeljak 17.02.2014  
> Rubrika: info_hronika
> Naslov: Uhapšeni posle dramatične potere
> Članak:

Zaječar -- Zaječarska policija je nakon dramatične potere protekle noći, danas u ataru sela Veliki Izvor uhapsila D.M. (30) i D.V (29) iz Leskovca i M.G.(28) iz Zaječara.
Oni se sumnjiče za više krivičnih dela na teritoriji jugoistočne Srbije.
"Zaječarska policija dobila je od kolega iz Leskovca dojavu da se na teritoriji Zaječara nalazi naoružana kriminalna grupa sklona pružanju otpora, a za koju se sumnja da je izvršila više imovinskih krivičnih dela na teritoriji jugoistočne Srbije", saopštila je policija. Kako su naveli, sinoć je organizovana blokada puta kod sela Grljan, ali je prilikom pokušaja da zaustave sumnjivo vozilo marke "bmv" leskovačkih registarskih tablica, vozač kolima krenuo ka policajcu. "Policajac se bacio u stranu i tom prilikom pucao u vazduh ne bi li odbio napad i upozorio vozača da stane. S obzirom da se vozilo udaljilo u pravcu sela Prlita ka Bugarskoj granici, organizovana je potera i pretraga terena na tom području, gde je pronađen bmw", opisali su u policiji deo potere za uhapšenima. Po nalogu Osnovnog javnog tužioca policijski službenici PU u Zaječaru su odredili meru zadržavanja do 48 sati svoj trojici članova grupe. Pripadnici kriminalističke policije Zaječar zajedno sa kolegama iz Jagodine, Sokobanje, Kladova i Leskovca rade na rasvetljavanju krivičnih dela izvršenih na teritorijama ovih policijskih uprava.
