> Izvor: B92
> Datum: ponedeljak 24.03.2014  
> Rubrika: info_hronika
> Naslov: Mirna noć za lekare u Beogradu
> Članak:

Beograd -- Noć u Beogradu za lekare je protekla mirno, izjavila je jutros portparol Hitne pomoći Nada Macura, ističući da u tom periodu nije bilo saobraćajnih udesa.
Hitna pomoć je tokom noći u Beogradu obavila 115 intervencija od kojih 10 na javnim mestima, a za protekla 24 sata ukupno 238 intervencija od kojih 38 na javnim mestima, precizirala je Macura.
Lekarima su se najčešće obraćali astmatičari, osobe sa neregulisanim krvnim pritiskom i srčani bolesnici, rekla je Macura i savetovala hroničnim bolesnicima redovnu terapiju. Portparol Hitne pomoći je savetovala i nošenje kišobrana, adekvatno oblačenje, uzimanje tečnosti i vitamina i da je potrebno čuvati se respiratornih virusnih infekcija.
