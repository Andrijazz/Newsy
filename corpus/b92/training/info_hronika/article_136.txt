> Izvor: B92
> Datum: sreda 15.01.2014  
> Rubrika: info_hronika
> Naslov: Valjevo: Novinar teško povređen
> Članak:

Valjevo -- Novinar Aleksandar Ranković (43), koji je napadnut u utorak ujutro pred svojom kućom u centru Valjeva, pretrpeo je teške telesne povrede.
Skenerom je utvrđeno da ima prelome čeone i gornjovilične kosti, te je je zadržan u Odeljenju intenzivne nege valjevske bolnice gde prima infuziju i drugu terapiju.
Lekari koji brinu o njegovom zdravlju - hirurzi, maksilofacijalni hirurzi i otorinolaringolozi, smatraju da su te povrede posledica sile, a ne eventualnog pada.
Ranković (43) tvrdi da ga je pred kućom neko udario metalnom štanglom zbog čega se onesvestio. Valjevska policija je obavila uviđaj, ali se nije oglasila povodom napada. U utorak je rečeno da se čeka analiza kamera za nadzor koje "pokrivaju" i kuću Rankovića. Novinarska udruženja zatražila su danas da se otkriju napadači na Rankovića, člana redakcije Medija centra Železnica Srbije i lista "Pruga". Prethodno je radio u lokalnim televizijama i redakcijama novina, i bio dopisnik beogradskog B92. Ranković koji smatra da nema neprijatelja, niti onih koje je na "bilo koji način zadužio", poslednjih meseci politički je aktivan u Gradskom odboru Srpske napredne stranke. Udruženje novinara Srbije (UNS) zatražilo je danas od policije da hitno otkrije napadača i podnese tužilaštvu prijavu protiv osobe koja je u centru Valjeva napala novinara Rankovića. UNS očekuje da policija i tužilaštvo istraže sve okolnosti tog događaja, a posebno da li je napad u vezi sa novinarskim poslom Aleksandra Rankovića. U saopštenju UNS je podsetio da je za ugrožavanje sigurnosti pretnjom osobama koje obavljaju posao od javnog značaja informisanjem zaprećena kazna od šest meseci do pet godina zatvora. I NUNS je zatražio od nadležnih da pronađu odgovorne.
