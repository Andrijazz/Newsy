> Izvor: B92
> Datum: utorak 21.01.2014  
> Rubrika: info_hronika
> Naslov: Kritike Nikolića i Dačiću i Vučiću
> Članak:

Beograd -- Predsednik kritikom akcija hapšenja osumnjičenih za trgovinu drogom poručuje da u medijima ne bi trebalo unapred objavljivati pobedu, kaže Dejan Vuk Stanković.
On je time pokazao da nije engleska kraljica sa protokolarnim ovlašćenjima.
"Nikolićeva kritika je formacijski upućena ministru unutrašnjih poslova Ivici Dačiću, jer akciju sprovodi policija, a medijski potpredsedniku Vlade Aleksandru Vučiću, jer je Vučić medijski i politički direktno stao iza te akcije. Upućena je i jednom i drugom", rekao je Stanković agenciji Beta. Stanković je ocenio da Nikolić namerno nije pomenuo Dačića i Vučića, jer nije hteo da izazove značajniji politički i medijski zaplet i sukob, ali da je njegova poruka, iako na prvi pogled neprecizna, dovoljno razumljiva i Dačiću i Vučiću. "Nikolić je istupio kao politička ličnost i poslao poruku da nije engleska kraljica i ne shvata svoju funkciju protokolarno, nego da kao neko koga je narod direktno izabrao na izborima ima svoje specifično mesto i ulog na političkoj sceni", rekao je Stanković. Dodao je da je Nikolić kritičkim stavom poručio i da bi stvari trebalo podići na viši nivo i da bi državni organi trebalo da poboljšaju svoj rad na otkrivanju teških oblika kriminala, poput krijumčarenja i distribucije droge. "Politički bi to moglo da se shvati da predsenik Srbije svoj najviši politički autoritet koristi da traži ispravljanje propusta policije. On se pojavljuje kao politički akter u javnosti, jer nema institucionalna ovlašćenja da upravlja policijom i službama bezbednosti, i zauzima ulogu političke figure čija bi reč trebalo da ima određenu težinu", rekao je Stanković. Nikolić je ranije danas u pisanoj izjavi naveo da hapšenja narko dilera nisu dala očekivane rezultate i da je očigledno da informacije cure, pa je veliki broj osumnjičenih bio obavešten. Nikolić je pozvao MUP da borbu protiv narko mafije sprovede bolje i efikasnije.

Kriminolog Zlatko Nikolić izjavio je da je moguće da su krupni narko dileri unapred obavešteni o policijskim akcijama i da je to navelo predsednika Srbije Tomislava Nikolića da kritikuje akcije hapšenja osumnjičenih za trgovinu narkoticima. "U tri navrata nisu se pojavili krupni igrači u narko dileraju, pa je to navelo predsednika da posumnja u rezultate, naročito zato što mu se čini ili su mu rekli da ima provala informacija. Na prvi pogled tako i deluje, ali ne mora da znači da je reč o nekom od poznatih i viđenijih generala policije ili inspektora", rekao je Nikolić agenciji Beta. Nikolić je istakao da je reč o veoma ozbiljnim igračima na ilegalnom narko tržištu sa vrlo ozbiljnim parama, koji ne spadaju u naivne. "Oni su ili, kako se to zna, potkupili policajce ili su potkupili neka tehnička odeljenja i odrede da prate šta se događa u državnom i činovničkom životu", rekao je Nikolić. Nikolić je naveo da se akcije, ako je neko odao informacije, pripremaju tako da bude poznato ko je mogao da oda, pa se to u sledećem koraku spreči. "Sa kriminološkog aspekta je dobro što su akcije sprovedene tri puta na način na koji su sprovedene, pa čak i pod uslovom da nisu postignuti željeni efekti i da je neko 'propevao', jer ćemo onda znati šta da radimo i kako da to sprečimo", rekao je Nikolić. Nikolić je rekao da je cilj policije prilikom pretresa Dragoslava Kosmajca, koga su mediji pominjali kao značajanog igrača na međunarodnom tržištu narkotika, bio "ako naletimo, naleteli smo, ali znamo šta radiš i držimo te na oku, pa ti vidi šta ćeš". "Ako ništa, oprez će ga koštati i droga će poskupeti ili će se bar jedno vreme povući iz igre. U svakom slučaju, nije na odmet i nije štetno. Ni policajci nisu naivni, naročito oni koji se bave borbom protiv droge, pa misle da će tako krupan igrač imati 200 grama, kilogram, dva ili pet kokaina. Takvi igrači nemaju direktan kontakt sa drogom, ali pošto znamo čime se bave, čudi me da nije provaljeno gde je droga, kao u slučaju Darka Šarića", rekao je Nikolić.
