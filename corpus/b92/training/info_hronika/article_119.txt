> Izvor: B92
> Datum: utorak 14.01.2014  
> Rubrika: info_hronika
> Naslov: Nije problem da saopšte nalogodavca
> Članak:

Beograd -- Vojislav Tufegžić smatra da nije preveliki problem da vlast saopšti ko je nalogodavac u slučaju ubistva Slavka Ćuruvije.
Mislim da to nije preveliki problem, jer rukopis koji je pratio likvidaciju Ćuruvije je identičan drugim slučajevima koji su zaokupljali od 2001. čitavu javnost - nestanak Stambolića, atentat na Draškovića i atentant u Budvi, podseća Tufegdžić.
"U svim slučajevima se pokazalo da je DB bahato i bez ikakve kontrole davao logistiku i organizaciju. Slučaj Ćuruvija je četvrti u nizu za koji je i teško pomisliti da je mogao da se organizuje na drugi način", rekao je Tufegdžić. On podseća da se od samog početka spekulisalo imenima ljudi koji su i danas privedeni, da je bilo dosta indicija... Dodaje da bi besmisleno bilo očekivati da je igde u papirima, u nekom planeru, zapisano da će se zločin dogoditi. "Ako očekujemo tu vrstu dokaza, sigurno je nećemo i dočekati. Ali sve druge indicije, sve druge veze, sva druga saznanja ukazuju da je ovo dobar i pravi put, koji je došao u trenutku kada je sa istraga skinut neki politički jaram." Na konstataciju da je ceo slučaj Ćuruvija pratila čuvena rečenica: "Mafija ne ubija na Uskrs", Tufegdžić pojašnjava: "Rečenica je citat koji je izgovorila Branka Prpa kao deo razgovora koji je vođen sa inspektorima nakon ubistva Ćuruvije... Rečeno je doslovce: Da, teško da bi to neko drugi uradio, jer mafija ne ubija na Uskrs". "Bilo je to neko verovanje, ne znači to nikako aboliciju mafijaša, nego verovanje da niko drugi sem države, u onakvim okolnostima, ne bi na sebe preuzeo takav zločin", zaključio je Tufegdžić.


