> Izvor: B92
> Datum: petak 31.01.2014  
> Rubrika: info_hronika
> Naslov: Odloženo suđenje Vukajlovićevoj
> Članak:

Beograd -- Početak suđenja bivšoj direktorki Republičkog fonda za zdravstveno osiguranje Svetlani Vukajlović i njenim saradnicima odloženo je za 10. april.
Oni su optuženi za zloupotrebe u nabavci vakcina protiv novog gripa A1H1.
Nakon pripremnog ročišta, početak suđenja bio je zakazan za ponedeljak 3. feburar 2014. godine.
"Početak glavnog pretresa je pomeren za april, zato što je došlo do promene predsednika sudskog veća," rekla je za agenciju Beta portparolka Višeg suda Dušica Ristić. U Višem sudu u Beogradu 22. oktobra 2013. godine održano je pripremno ročište, na kojem su optuženi negirali krivicu, a tužilac i odbrana predložili dokaze. I pripremno ročište, koje je zatvoreno za javnost, takođe je bilo odloženo, odnosno prvobitno je bilo zakazano za jun prošle godine. Prema optužnici, Svetlana Vukajlović, bivša direktorka Jugohemije Smiljka Mileusnić Adzić, direktor firme Detap Ljubomir Pavičević i direktor Jugohemija farmacije Vladimir Gravar terete se za zloupotrebu u nabavci 857.000 doza vakcina 2009. godine, od kojih je utrošeno 154.000. Oni se terete da su oštetili budzet Srbije za 1,6 miliona evra. Svetlana Vukajlović je uhapšena 19. septembra 2011. godine, uz jemstvo je puštena iz pritvora 28. maja 2012. godine.
