> Izvor: B92
> Datum: utorak 11.02.2014  
> Rubrika: info_hronika
> Naslov: Protest porodica stradalih u NS
> Članak:

Novi Sad -- Porodica Vladislave Červenko protestovala je zbog ukidanja osuđujuće presude Darijanu Musiću, koji je optužen za njeno ubistvo.
Njima su se pridružile porodice stradalih u Kontrastu, i ubijene Marije Cimbal.
Porodica ubijene Novosađanke Vladislave Červenko i još tridesetak ljudi protestovali su danas ispred Apelacionog suda u Novom Sadu zbog ukidanja osuđujuće presude optuženom za njeno ubistvo Darijanu Musiću.
Novosadske porodice pred sudom prvi put je ujedinila tragedija. Sada ih je okupila činjenica da ni posle nekoliko godina od zločina ubice njihovih najmilijih nisu pravosnažno osuđene za svoja dela, a povod je bila poslednja odluka u slučaju Červenko. Okupljeni su nosili transparente na kojima je pisalo "Srbijo, vrati smrtnu kaznu", "Ukinuti sud koji ukida presude ubicama", "Ubice traže slobodu, a naša deca ne mogu da počivaju u miru", "Monstrum Musić mi je ubio sestru, a ko je sledeći?" i "Ko prizna pola mu se prašta, za drugu polovinu tu je Apelacioni sud". "On traži od svoje mame da mu donese čokoladice u zatvor! A šta ja mom detetu mogu da nosim? Sveću i cveće, je l to?", rekao je danas na protestu otac ubijene Vladislave. "Nema ovde Darijana Musića, nego sve ubice treba da budu kažnjene. Nema razlike među ubicama, nema", rekla je njena sestra Tanja. Protestom, kako kažu, žele da probude novosadsko pravosuđe i da krivci budu osuđeni za smrt njihovih članova porodice. Jedan od onih koji sumnjaju u pravdu je i Bojan Cimbal, čija sestra je ubijena, a potom zapaljena... "Kad vidim da apelacija može čak da poništi jednu presudu od 35 godina onda se i mi brinemo šta može biti sutra sa našim slučajem. I treba svi da se brinemo šta može da se desi sa bilo kojim delikventom u Srbiji", rekao je Cimbal, brat ubijene Marije. Ništa manje stresna nije ni situacija porodica nastradalih u požaru u diskoteci Kontrast - posle dve godine suđenja, sudija je otišla u penziju, a proces vraćen na početak. "Pravosuđe je palo na ispitu iz Kontrasta, za dve godine ne može da završi jedan predmet, molim vas? Nema tu nikakvih opravdanja jer, vidite, naše pravosuđe je trenutno takvo da možete da se igrate sa sudbinama oštećenih ljudi", rekao je otac stradale Tamare Miladinović, Branko.

Otac ubijene devojke Edmund Červenko rekao je juče novosadskim medijima da je porodica "očajna" zbog ukidanja presude, jer je to "signal svim kriminalcima da mogu da rade šta hoće i mogu slobodno da ubijaju ljude u Srbiji". On je dodao da u Srbiji treba na red da dođe razračunavanje sa "sudskom mafijom", kako bi se preispitalo donošenje presuda i veze advokata, sudija, policije, tužilaca i političara. Svima budi nadu izjava ministra pravde Nikole Selakovića koji je najavio nadzor nad presudama koje su, kako kaže, uznemirile javnost. Svakako, ubice su nevine sve dok sud ne utvrdi drugačije.

Podsećamo, Apelacioni sud u Novom Sadu ukinuo je presudu Višeg suda Darijanu Musiću, koji je zbog ubistva manekenke Vladislave Červenko osuđen na 35 godina zatvora, jer su usvojene žalbe branilaca, pa je predmet vraćen prvostepenom sudu na ponovno suđenje. Nakon odluke, Musiću je produžen pritvor na 60 dana. Ubistvo se desilo u novembru 2012. godine. Pošto je devojku nasmrt pretukao, a potom na svom profilu na Fejsbuku napisao da ju je ubio, "jer ga je varala sa kojekime dok je bio u zatvoru" i najavio samoubistvo, Musić je uhapšen u Novom Pazaru.


