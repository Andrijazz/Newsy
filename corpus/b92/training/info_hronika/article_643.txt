> Izvor: B92
> Datum: sreda 5.03.2014  
> Rubrika: info_hronika
> Naslov: BG: Otimao lančiće, minđuše ženama
> Članak:

Beograd -- Policija je uhapsila DŽ. I. (25)  zbog sumnje da je na Vračaru, Novom Beogradu, Voždovcu i Zvezdari od starijih žena otimao zlatne lančiće, minđuše i novčanike
Njemu je određeno zadržavanju do 48 sati "zbog sumnje da je izvršio više krivičnih dela teške krađe na drzak način", navodi se u saopštenju.
Osumnjičeni se tereti da je krajem prošle i u toku ove godine, na teritoriji Vračara, Novog Beograda, Voždovca i Zvezdare, izvršio 10 krivičnih dela teške krađe na drzak način. On je krađe vršio "tako što je na ulicama presretao starije žene i od istih otimao novčanike, zlatne lance i minđuše, a u trolejbusu GSP izvršio i jedno krivično delo džepne krađe". Policija sumnja da je DŽ. I. izvršio više krivičnih dela i moli građane koji ga prepoznaju na fotografiji da se jave u Policijsku stanicu Vračar na broj telefona 011-344-5003 i 011-344-0643.
