> Izvor: B92
> Datum: sreda 12.02.2014  
> Rubrika: info_hronika
> Naslov: Presuda oborena zbog opisa "svirep"
> Članak:

Beograd -- Apelacioni sud ukinuo presudu Darijanu Musiću zbog "bitnih povreda krivičnog postupka“ i jer je sudija naveo da je zločin počinjen "na svirep način“, piše Blic.
Time se "različito u odnosu na Krivični zakonik kvalifikuje teško ubistvo”.
"Ukidanje osuđujuće presude Musiću ne znači da je postupak okončan i da će biti doneta oslobađajuća presuda. To samo znači da će biti ponovljeno suđenje kako bi se otklonile nepravilnosti proceduralne prirode", kaže za "Blic" Sofija Čolić, portparolka Apelacionog suda. Darijan Musić je u julu prošle godine osuđen na 35 godina zatvora za ubistvo manekenke Vladislave Červenko, a presuda mu je ukinuta u ponedeljak. Biće mu ponovo suđeno pred Višim sudom, a do donošenja nove presude biće u pritvoru. Porodica Vladislave Červenko protestovala je juče zbog ukidanja osuđujuće presude Darijanu Musiću, koji je optužen za njeno ubistvo. Njima su se pridružile porodice stradalih u Kontrastu, i ubijene Marije Cimbal. Novosadske porodice pred sudom prvi put je ujedinila tragedija. Sada ih je okupila činjenica da ni posle nekoliko godina od zločina ubice njihovih najmilijih nisu pravosnažno osuđene za svoja dela, a povod je bila poslednja odluka u slučaju Červenko. Okupljeni su nosili transparente na kojima je pisalo "Srbijo, vrati smrtnu kaznu", "Ukinuti sud koji ukida presude ubicama", "Ubice traže slobodu, a naša deca ne mogu da počivaju u miru", "Monstrum Musić mi je ubio sestru, a ko je sledeći?" i "Ko prizna pola mu se prašta, za drugu polovinu tu je Apelacioni sud".
