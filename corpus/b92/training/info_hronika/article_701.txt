> Izvor: B92
> Datum: sreda 12.03.2014  
> Rubrika: info_hronika
> Naslov: Nožem pretio vozaču GSP-a
> Članak:

Beograd -- Jedan vozač autobusa GSP-a Beograd napadnut je danas tokom vožnje, saopštio je Saobraćajni sindikat GSP i najavio štrajk zbog slabe bezbednosti vozača.
Kako se navodi u saopštenju, mlađi putnik je danas oko 10 časova prišao vozaču autobusa na liniji 25 i pretio mu nožem, govoreći da će ga na sledećoj stanici "iseći na komade".
Kada je vozač zaustavio autobus, pritisnuo panik taster i mobilnim telefonom obavestio policiju o napadu, putnik je razvalio vrata na vozilu, izašao napolje i nakon par minuta vratio se sa ciglom, kojom je razbio prednje desno vetrobransko staklo. Policija je obavila uviđaj, a vozač autobusa je prevezen na VMA i prema podacima Sindikata nije povređen, osim što je pod stresom. Napadača su snimile sigurnosne kamere na NIS-ovoj pumpi kod koje se dogodio napad, a Sindikat je izrazio očekivanje da će on brzo biti uhapšen. "Ovaj poslednji u nizu napada hladnim oružjem potvrđuje da su drugi putnici i dalje pasivni u ovakvim situacijama, da panik tasteri nisu najbolje rešenje i da nadležni u gradu verovatno imaju preča posla od zaštite vozača u javnom gradskom prevozu, te ćemo najverovatnije zaustaviti saobraćaj 28. marta u podne u najstrožem centru Beograda.
