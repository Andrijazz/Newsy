> Izvor: B92
> Datum: utorak 14.01.2014  
> Rubrika: info_hronika
> Naslov: "Ključno za slobodu novinarstva"
> Članak:

Beograd -- Komisija za istraživanje ubistava novinara smatra da je otkrivanje nalogodavaca i ubica novinara ključno za slobodu novinarstva.
Komisiju je, pre godinu dana, osnovala Vlada Republike Srbije na inicijativu novinara, sa ciljem da se utvrde razlozi zbog kojih nisu otkriveni počinioci i nalogodavci ubistava novinara Slavka Ćuruvije, Milana Pantića, Dade Vujasinović i medijskih radnika RTS prilikom bombardovanja Srbije.
U radu Komisije su, pored novinara, učestvovali i predstavnici Ministarstva unutrašnjih poslova i Bezbednosno-informativne agencije, a odlukom direktora policije formirane su radne grupe za svaki od ovih slučajeva. Istragu ubistva Slavka Ćuruvije je vodilo Tužilaštvo za organizovani kriminal, kao prvu tužilačku istragu, a MUP i BIA su postupali po uputstvima i zahtevima ovog tužilaštva. Komisija je nastojala da objedini celokupnu dokumentaciju koja se nalazila u različitim institucijama. Zajednički rad Tužilaštva, MUP i BIA, uz podršku Biroa za koordinaciju rada službi bezbednosti, naročito sekretara Saveta za nacionalnu bezbednost i prvog potpredsednika Vlade Republike Srbije Aleksandra Vučića, postepeno je stvarao pozitivnu atmosferu i fokusiranje istrage. Podrška novinara i medija, a posebno novinarska istraživanja, bitno su doprineli pozitivnim rezultatima istrage. Može se reći da je postignuta sinergija svih pomenutih institucija i aktera stvorila mogućnost da se prikupi dovoljno materijala za podizanje optužnice. Komisija ističe da je veoma važno razotkriti sva politička ubistva, jer je nemoguće graditi pravnu državu na temeljima zločina ne razotkrivajući ih, naročito zločina činjenih u ime države ili patriotizma. Borba protiv nekažnjivosti ubica novinara globalnog je karaktera i osnivanje i rad Komisije za istraživanje ubistava novinara jedinstven je projekat koji ima za cilj da se stvori model koji će pomoći da se svako ubistvo istraži, svaki nalogodavac i ubica kazne, jer je to najefikasniji način da se spreči nasilje prema novinarima - čuvarima javnog interesa i onim uz čiju pomoć građani treba da dobiju pravovremene informacije važne za njihov život, ali i da se utiče na kontrolu vlasti. Nekažnjeni zločini, naročito oni koji dolaze iz državnih institucija, poziv su na novo nasilje, pretnje, ugrožavanje bezbednosti. Zbog toga je veoma važno da ceo ovaj proces ne bude ograničen na jedan ili nekoliko drastičnih slučajeva, već da postane sastavni deo instrumenata pravne države i obaveza svakog političara i svake politike. Na taj način će se sprečiti neka nova ubistva novinara i potreba da bezbednost novinara policajci čuvaju godinama. Komisija će nastaviti da pruža podršku radu institucija sistema na ovom, ali i na drugim slučajevima - na ubistvu novinara Milana Pantića, Dade Vujasinović i medijskih radnika RTS, naveo je u ime Komisije Veran Matić. Podsetimo, bivši pripadnici DB Ratko Romić i Milan Radonjić, osumnjičeni za učešće u ubistvu Slavka Ćuruvije, uhapšeni su oko podneva u Beogradu.
