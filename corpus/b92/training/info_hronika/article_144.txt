> Izvor: B92
> Datum: sreda 15.01.2014  
> Rubrika: info_hronika
> Naslov: Advokat: Marković zatečen optužbama
> Članak:

Beograd -- Nekadašnji šef DB Radomir Marković zatečen je sumnjama za koje se tereti da je on naložio ubistvo Ćuruvije, a nije još ni saslušan, kažu njegovi advokati.
Jedan od njegovih branilaca Dušan Mašić rekao je Tanjugu da je jutros posetio Markovića u zatvoru u Požarevcu, gde izdržava kaznu od 40 godina zatvora i da je sa njim razgovarao o slučaju ubistva novinara Slavka Ćuruvije.
"On je zatečen svim ovim što se dešava i ne zna o čemu se radi. Još uvek nije saslušan u vezi sa ubistvom Ćuruvije, ali smo se dogvorili da me zove kad tužilac odredi datum saslušanja", rekao je advokat Mašić. I drugi advokat Markovića Vladimir Marinkov izjavio je da bivši načelnik Resora Državne bezbednosti još nije saslušan o tom slučaju. Marinkov je agenciji Fonet kazao da ni on kao branilac još nije primio poziv za saslušanje. Tužilaštvo za organizovani kriminal donelo je jutros naredbu o sprovođenju istrage protiv četvorice bivših pripadnika Državne bezbednosti zbog sumnje da su izvršili ubistvo novinara i vlasnika lista "Telegraf" Slavka Ćuruvije 11. aprila 1999. Pokrenuta je istraga jer su osumnjičeni tadašnji šef DB-a Radomir Marković, šef beogradskog centra DB-a Milan Radonjić, načelnik Šestog odeljenja tog centra Ratko Romić i pripadnik posebne službe obezbeđenja u DB-u Miroslav Kurak. Tužilaštvo je predložilo da se Radonjiću i Romiću, koji su privedeni juče, odredi pritvor, a odluku o tom predlogu doneće u toku dana sudija za prethodni postupak pošto ih sasluša, rekao je specijalni tužilac za organizovani kriminal Miljko Radisavljević. Marković je u zatvoru u Požarevcu, a Kurak nije dostupan pravosudnim organima i za njim će biti raspisana međunarodna poternica. Marković i Radonjić se terete kao nalogodavci, a Romić i Kurak kao izvršioci ubistva. Ključni svedok u ovoj istrazi je nekadašnji komadant Jedinice za specijalne operacije Milorad Ulemek, koji u požarevačkom zatvoru izdržava kaznu od 40 godina zatvora, kao i još dva lica čiji identitet nije saopšten iz bezbednosnih razloga. Ulemek je o ubistvu Ćuruvije progovorio tek prošle sedmice i istražnim organima dao podatke koji su pomogli rasvetljavanje tog slučaja. Slavko Ćuruvija ubijen je na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketinške službe "Dnevnog telegrafa", a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim ga dokrajčile i jednim pucnjem u glavu. Sa njim je tada bila njegova nevenčana supruga, istoričarka Branka Prpa.
