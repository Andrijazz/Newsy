> Izvor: B92
> Datum: sreda 12.02.2014  
> Rubrika: info_hronika
> Naslov: Sprečen ulazak 6.000 imigranata
> Članak:

Vranje -- Na području opština Preševo i Bujanovac u graničnom pojasu s Makedonijom, 2013. godine je 6.000 ilegalnih migranata sprečeno da uđe u Srbiju, kažu u policiji.
Šef odseka pogranične policije za strance u Policijskoj upravi Vranje Boban Arizanović rekao je da je još 749 ilegalnih imigranata uhvaćeno u tranzitu.
Arizanović je novinarima rekao da je najveći broj ilegalnih migranata sprečen na granici s Makedonijom i administrativnoj liniji sa Kosovom, a daleko manji broj prelazaka sprečen je na granici s Bugarskom. "Osim migranta uhvaćenih u 'zelenoj liniji' još 749 ilegalnih migranta uhvaćeno je dok su bili 'u kanalu' - pošto su ilegalno prešli granicu i bili u tranzitu preko područja koje je u nadležnosti PU Vranje. Protiv 81 počinioca osumnjičenog za prevoz ovih ilegalnih migranata podneto je 56 krivičnih prijava 2013. godine", kazao je Arizanović. Po njegovim rečima, iako je iz pravca Bugarske najmanji broj pokušaja prelazaka ilegalnih migranta, i taj broj se 2013. godine udvostručio, dok iz pravca Makedonije granicu pokušavaju da pređu ilegalni migranti koji dolaze iz pravca Grčke, gde ih prema policijskim podacima ima oko 100.000. Načelnik kriminalističke policije u PU Vranje Zoran Krstić je rekao je da 2013. godine rasvetljeno 79 odsto krivičnih dela, po čemu je PU Vranje najbolja među 27 policijskih uprava u Srbiji. Vršilac dužnosti šefa Saobraćajne policije Tomislav Spasić je rekao da od oktobra 2013. godine ta služba koristi šest vozila s kamerama koja snimaju sve intervencije i komunikaciju saobraćajne policije s vozačima i počiniocima prekršaja. Na konferenciji za novinare je rečeno i da je na području PU Vranje u 2013. godini zaplenjeno 42,5 kilograma droge, od čega je najviše heroina (31,4 kilogram) i marihuane (11 kilograma). Navedeno je da Policijskoj stanici u Bujanovcu nedostaje 50 policijskih službenika što bi trebalo da se reši ove godine.
