> Izvor: B92
> Datum: subota 8.02.2014  
> Rubrika: info_hronika
> Naslov: MUP:1 ubijen, 200 povređeno u 2013.
> Članak:

Beograd -- U 2013. jedan policajac je ubijen na dužnosti, 17 je teško povređeno, dok je 236 zadobilo lakše povrede, rečeno je danas agenciji Beta u MUP-u.
Policajac uprave u Vranju Goran Đorđević (45) stradao je na ulazu u Veliki Trnovac kod Bujanovca kada ga je pregazio automobil. Počinilac je identifikovan i za njim se traga.
B. S. (47) iz Inđije uhapšen je zbog pokušaja teškog ubistva trojice policajaca na dužnosti, dok je D. M. (68) iz Metikoša kod Kraljeva uhapšen zbog pokušaja teškog ubistva jednog policajca. Uprkos smanjenju ukupnog broja napada na policajce, u Nišu, Zrenjaninu i Sremskoj Mitrovici prošle godine zabeležen je povećan broj napada. Petina policijskih službenika povređena je tokom provere identiteta i privođenja, 15 odsto uspostavljajući red u javnim objektima, 12 odsto tokom obezbeđivanja sportskih manifestacija, osam odsto prilikom kontrole saobraćaja, a oko pet odsto tokom hvatanja počinilaca. Povrede su u 22 slučaja nanete kamenom, drvenom i metalnom palicom i drugim predmetima, 19 slučajeva udarom vozila, a u pet povrede su nanete nožem. Tokom 2013. godine evidentirano je 1.503 krivičnih dela, a krivične prijave podnete su protiv 1.708 osoba, navodi se u podacima MUP-a.
