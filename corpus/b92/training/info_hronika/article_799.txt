> Izvor: B92
> Datum: utorak 25.03.2014  
> Rubrika: info_hronika
> Naslov: Dečaku koji se branio prete smrću
> Članak:

Novi Sad -- Maloletnom K.V. iz Kaća, osuđenom na uslovnu kaznu od dve godine zatvora zbog ranjavanja dvojice mladića novembra 2012, upućene su pretnje preko Fejsbuka.
Kako su preneli novosadski mediji, autor pretnji celoj porodici maloletnika preti krvnom osvetom i tvrdi da su tada "izbodena njegova braća i da će osvetiti". Pretnja je prijavljena policiji.
Sedamnaestogodišnji K.V. iz Kaća, osuđen na uslovnu kaznu, po presudi je pod nadzorom roditelja i socijalnih radnika, a njegovo ponašanje se razmatra svakih šest meseci. Tokom suđenja odbrana je tvrdila da je maloletnik postupao u samoodbrani, pošto su ga mladići koje je povredio duže vreme šikanirali. On je Milana Š. (22) iz Rakovca triput ubo u stomak i grudi, a Branimira S. (20) iz Teslića jednom u grudi. Maloletnik je tada na suđenju rekao da su ga ta dvojica nekoliko puta presretala i tražila mu novac. Sugrađani, poznanici i školski drugovi tada su peticijom tražili da se pokušaj ubistva prekvalifikuje u nužnu samoodbranu, ali optužnica nije izmenjena.
