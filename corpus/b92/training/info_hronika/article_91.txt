> Izvor: B92
> Datum: ponedeljak 13.01.2014  
> Rubrika: info_hronika
> Naslov: Romić: Znam da će me uhapsiti
> Članak:

Beograd -- Bivši operativac DB Ratko Romić izjavio je da očekuje da bude uhapšen zbog ubistva novinara Slavka Ćuruvije, ali tvrdi da nije učestvovao u tom zločinu.
Romić kaže da će to dokazati na sudu.
"Znam da ću biti uhapšen. U Beogradu sam, miran sam i staložen, mogu da me uhapse. Braniću se istinom, jer nisam učestvovao u tome i to ću dokazati", rekao je Romić za Politiku.
On je naveo da može da dokaže gde je bio 11. aprila 1999. godine u vreme kada je ubijen Ćuruvija, vlasnik listova "Dnevni telegraf" i "Evropljanin", kao i da ima dokaze o svom kretanju tog dana i objašnjenje o automobilu koji je zadužio u službi, a koji je navodno viđen na mestu zločina. Bivši agent ocenio je da je "žalosno" što, kako kaže, mediji u Srbiji najavljuju optužnice, hapse i pišu presude. Romiću, koji je bio načelnik Šestog odeljenja beogradskog centra DB-a, Apelacioni sud je u avgustu prošle godine ukinuo prvostepenu presudu od sedam godina zatvora za pomaganje atentata na Vuka Draškovića u Budvi, i vratio predmet na ponovno suđenje. "Ne postoji nijedan dokaz koji me povezuje sa ubistvom Ćuruvije, ali nije postojalo ni dokaza o mojoj umešanosti u slučaju 'Budva' pa mi se sudi nekoliko godina", rekao je bivši agent DB. Dnevni listovi "Danas" i "Blic" objavili su da je optužnica za ubistvo Ćuruvije napisana i da su njom obuhvaćeni bivši načelnik DB-a Rade Marković, bivši načelnik beogradskog centra DB-a Milan Radonjić, kao i operativci Romić i Miroslav Kurak. Romić je "Politici" potvrdio da je "povremeno u kontaktu" sa Kurakom i kazao da je on od 2006. godine u Tanzaniji s porodicom, ali je dodao da misli da Kurak više nije u toj državi.
