> Izvor: B92
> Datum: sreda 5.03.2014  
> Rubrika: info_hronika
> Naslov: Kontrast: Počelo obnovljeno suđenje
> Članak:

Novi Sad -- Obnovljeno suđenje za požar u novosadskoj diskoteci "Kontrast" opet je počelo u Višem sudu u Novom Sadu.
Optuženi za požar su vlasnik "Kontrasta" Alojz Ganić (70), zakupci Slaviša Stanišić (48), Dejan Ratković (38) i električar Miroslav Papuga (52).
Prvo suđenje je počelo u januaru 2013. godine i na oko 50 ročišta je saslušano više od stotinu svedoka. Proces je danas počeo iz početka jer je prethodni sudija Zora Jamušakov otišla u penziju, a predmet je preuzeo sudija Borivoj Pap. Danas su ponovo saslušani okrivljeni, koji su još jednom negirali krivicu. U ponovljenom postupku biće pregledani spisi, izjave svedoka i brojna veštačenja. Današnjem suđenju prisustvovali su očevi poginulih i svi su imali prigovor na izjave okrivljenih. Odbrana okrivljenog Miroslava Papuge, električara, napominje da su u izmenjenoj optužnici izostavljene ključne činjenice za koje je odbrana od početka tvrdila da su netačne. "Tužilaštvo se sada oslanja na jednu novu tvrdnju, a to je da su kablovi umesto kroz rupu na bini, bili provučeni drugačije. Ja smatram da ćemo to dokazati kao netačno", kazao je Vladimir Beljanski, advokat Papuge. Otac Tamare Miladinović smatra da je do ponavljanja postupka došlo manevrima odbrane, zbog čega porodice poginulih prinuđene da ponovo preživljavaju istu agoniju. On kaže da su podneli dokaze o odgovornosti inspektora, te da očekuje da će osnovno tužilaštvo u Novom Sadu podneti optužnicu i protiv njih. "Ako je sektor prevencije onda je morao da kaže molim vas mi nismo bezbedsni i sigurni da mladi ulaze unutra, jer nemamo sredstava, moći, nismo edukovani da to sprečimo", kaže Branko Miladinović. Rade Aničić, otac stradale Marine, kaže "da je van svake pameti da slušaju okrivljene da su njihova deca kriva što su stradala". U požaru u "Kontrastu" 1. aprila 2012. godine poginuli su Marina Aničić (25), Zoran Ignjatović (28), Marko Pavlović (29), Renato Vuković (21), Milena Dalmacija (26) i Tamara Miladinović (25). U zatvoru se već skoro dve godine nalaze Alojz Ganić, zakupci Slaviša Stanišić, Dejan Ratković i električar Miroslav Papuga. Roditelji ovih mladih ljudi, ali i porodice još mnogih drugih stradalih u Novom Sadu poslednjih godina, u proteklom periodu u više navrata su protestovali, skrećući pažnju na to što pravda nije zadovoljena i što sudovi nisu odradili svoj posao, kao i na bezbednosno stanje u zemlji.
