> Izvor: B92
> Datum: ponedeljak 20.01.2014  
> Rubrika: info_hronika
> Naslov: Sud potvrdio:Đuriću jemstvo 2 mil €
> Članak:

Beograd -- Specijalni sud potvrdio je odluku kojom je predsedniku FK Partizan Draganu Đuriću određen pritvor do 30 dana, a koji može da mu se ukine ukoliko položi jemstvo.
Jemstvo je određeno u iznosu od dva milona evra. Ovom odlukom su odbijene žalbe tužilaštva i Đurićeve odbrane.
Krivično vanpretresno veće je potvrdilo rešenje sudije za prethodni postupak kojim je Đuriću određen pritvor do 30 dana i istovremeno određeno da će biti pušten da se brani sa slobode ukoliko položi jemstvo od dva miliona evra u dinarskoj protivvrednosti, rekla je Tanjugu portparolka suda Dušica Ristić. Žalbe tužilaštva za organizovani kriminal zbog određivanja jemstva i Đurićeve odbrane zbog određivanja pritvora odbijene su kao neosnovane, dodala je Ristićeva. Ta odluka je pravosnažna, što znači da će Đurić biti u pritvoru dok ne položi jemstvo bilo u gotovini, bilo upisom hipoteke na nekretnine u određenoj vrednosti. Đuriću je pritvor određen zbog opasnosti od bekstva. Tužilaštvo je pokrenulo istragu protiv Đurića u vezi sa privatizacijom "Veterinarskog zavoda" zbog postojanja osnovane sumnje da je izvršio krivično delo zloupotreba položaja odgovornog lica. On se tereti da je u postupku privatizacije za konzorcijum pravnih lica "Zekstra" d.o.o i "Bankom" d.o.o. pribavio protivpravnu imovinsku korist u iznosu od više od 207.000.000 dinara. Đurić je uhapšen 13. januara nakon saslušanja u tužilaštvu, pošto se sam odazvao pozivu za saslušanje. Veterinarski zavod je njegova kompanija Zekstra kupila 2005. godine. Krivična prijava protiv njega podneta je 27. decembra 2013. godine. Veterinarski zavod je privatizovan 2005. godine kada ga je kupila kompanija "Zekstra". To je jedna od 24 sporne privatizacije koje je kao takve označio Savet za borbu protiv korupcije.
