> Izvor: B92
> Datum: sreda 22.01.2014  
> Rubrika: info_hronika
> Naslov: Niš: Palicom napadnut sin SPS-ovca
> Članak:

Niš -- Policija uhapsila jednu osobu, a za drugom traga zbog sumnje da su drvenom palicom povredili Predraga Vlajkovića iz Niša, sina predsednika Gradskog odbora SPS.
U Informativnoj službi Policijske uprave u Nišu Tanjugu je rečeno da motiv napada još nije poznat.
Policija je uhapsila Iliju V.(21) iz okoline Aleksinca zbog sumnje da je izvršio krivično delo nanošenja teške telesne povrede, a sa njim je bila još jedna osoba za kojom policija traga, navode iz Policijske uprave.
Osumnjičenom je određena mera zadržavanja do 48 sati. Predrag Vlajković (31) je napadnut u utorak pola sata posle ponoći na uglu ulica Milorada Veljovića Špaje i Svetozara Markovića nedaleko od centra grada. On je sin Slavoljuba Vlajkovića, predsednika Gradskog odbora Socijalističke partije Srbije i niškog narodnog poslanika.
