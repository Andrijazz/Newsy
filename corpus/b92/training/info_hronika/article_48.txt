> Izvor: B92
> Datum: sreda 8.01.2014  
> Rubrika: info_hronika
> Naslov: Zaječar: Starica izgorela u požaru
> Članak:

Zaječar -- Radmila Leković (84), iz zaječarskog sela Planinica, izgorela je u požaru, koji je izbio u njenoj kući.
Ona je u kući, koja je bila napravljena od blata i slame, živela sama.
Kako se pretpostavlja, do požara je došlo kada je žar iz peći na čvrsto gorivo pao na patos i zahvatio tepih. Vatra se, ubrzo, proširila na celu kuću, a Lekovićeva je, ustanovljeno je, preminula od gušenja. Vatrogasci, koji su ubrzo stigli na mesto požara, videli su kuću u plamenu, koja se već obrušavala. Uspeli su da ugase požar, nakon čega su pronašli telo nesrećne žene koje je bilo ugljenisano i potpuno neprepoznatljivo.
