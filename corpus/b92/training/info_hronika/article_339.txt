> Izvor: B92
> Datum: nedelja 2.02.2014  
> Rubrika: info_hronika
> Naslov: Niš: Uhapšeni zbog razbojništva
> Članak:

Niš -- Niška policija uhapsila je Gorana P. (53) i Marka Lj. (21) iz okoline Aleksinca zbog sumnje da su izvršili krivična dela razbojništva i teška krađa.
Oca i sina policija je tražila zbog sumnje da su u selu Krušje izvršili razbojništvo 8. januara ove godine, a otkriveni su sinoć u podrumskim prostorijama na kućnoj adresi, navode iz policije.
Policija je pronašla pištolj i raznu municiju, kao i specijalni diverzantski upaljač na pomeranje i dva daljinska uredjaja (upravljač, predajnici bez prijemnika), dodaju iz policije. Policija ima saznanja da su osumnjičeni planirali da bace eksplozivnu napravu na policijsku stanicu u Aleksincu, saopštavaju iz Policijske uprave. Policija je otkrila video nadzor kojim je obuhvaćeno dvorište osumnjičenih, napominju iz Policijske uprave i dodaju da će nađeno oružje biti upućeno na dalje veštačenje. Policija je prilikom pretresa kuće, pomoćne i podrumske prostorije pronašla tehničku opremu i drugu robu kao što su alati, muzički uredjaji, LCD televizori, komjuteri u vrednosti oko 10.000 evra za koju se sumnja da potiče iz krivičnih dela, navode iz policije. Osumnjičeni su, kako je ranije saopšteno, 8. januara mučili i opljačkali u Krušju bračni par Živka M. (78) i Milicu M.(78) odakle su odneli 1.120 evra i 18.000 dinara.
