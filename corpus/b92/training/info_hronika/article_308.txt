> Izvor: B92
> Datum: petak 31.01.2014  
> Rubrika: info_hronika
> Naslov: Slučaj Pantić:13 godina bez rešenja
> Članak:

Beograd -- Sve su realnije sumnje da je novinar Milan Pantić ubijen dok je tražio istinu. Ipak, taj slučaj bez epiloga je već 13 godina.
Komisija za istraživanje ubistava novinara, koja se u istragu uključila pre godinu dana, nada se pozitivnom ishodu. Pomoć je zatražena i od Interpola.
Ni posle 13 godina ne zna se ko je i zašto ubio novinara Večernjih novosti Milana Pantića. Sumnje da je Pantić, koji je pisao o malverzacijama i privrednom kriminalu ubijen dok je tražio istinu, postaju sve realnije.
Članovi Komisije za istraživanje ubistava novinara, koji su se uključili u istragu tog ubistva, pažnju su usmerili na privatizacije cementare Novi Popovac i malverzacije u Jagodinskoj pivari. "O oba ova preduzeća Pantić je objavio seriju kritičnih tekstova, ukazujući na brojne zloupotrebe", kaže član Komisije Branislav Jovanović, dodajući da se intenzivno radi na oba slučaja. Stanimir Stanković, Pantićev kolega iz jagodinskog lista Novi put, priča da je upravo zahvaljujći tome što je bio istraživač u poslu koji je voleo, Pantić sebi obezbedio reputaciju dobrog novinara i istraživača, ali i reputaciju čoveka koji se borio za istinu. "Tu istinu je platio glavom", konstatuje Stanković. Posle trinaest godina istraga je dovela do ljudi za koje se sumnja da su direktni izvršioci ubistva. Prema rečima Branislava Jovanovića, pomoć je zatražena i od Interpola, kako bi se prikupila nova saznanja o ubistvu Milana Pantića. "Realno je očekivati da ta lica uskoro budu saslušana od strane naših istražnih organa", uveren je Jovanović. Prema pisanju medija, jedan od osumnjičenih da je dirketni izvršilac ubistva je izvesni Stanko Kojić zvani Geza, koji u Foči već služi kaznu od 43 godine zatvora, ali za ubistva 800 Bošnjaka. Pominje se i drugi izvršilac za koga se pretpostavlja da je van zemlje. Za 13 godina MUP je formirao nekoliko radnih grupa koje su se bavile Pantićevim slučajem. "Naš narod kaže: Teško ko ga nema, ali smo bar očekivali da će neka pravda koja kaska, pa zastajkuje, pa ide ovamo pa onamo, da će doći i da će pronalaženje krivca, a rekao bih i nalogodavca, da će se odužiti na neki način Milanu Pantiću", rekao je Stanković. Tek posle deset godina proveren je listing poziva sa Pantićevog telefona i razgovori na teritoriji Jagodine uoči, tokom i posle ubistva. Do 2012. godine saslušano je više od 1.500 ljudi, više stotina njih ispitano je na poligrafu. Nijedna od tih izjava nije dovela do napretka u istrazi.
