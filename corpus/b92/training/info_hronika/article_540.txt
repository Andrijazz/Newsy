> Izvor: B92
> Datum: subota 22.02.2014  
> Rubrika: info_hronika
> Naslov: Protest u BG: "Borimo se za pravdu"
> Članak:

Beograd -- Stotinak ljudi okupilo se u centru Beograda protestujući protiv nasilja u društvu i puštanja na slobodu osumnjičenih za ubistva i nerešavanje zločina.
Okupljeni na Trgu Republike nosili su transparente "Mi se samo borimo za pravdu", "Svi smo mi Fedor" i "Pravda za Vuka i Vladislavu", podsećajući na ubistva koja još nisu sudski rešena.
Dejana Vukadinović kaže da se iskreno nada da će ova akcija dati rezultat, jer ljudi žele pravdu i istinu. "Treba cela država da se podigne, dosta je bilo", dodala je ona u razgovoru s Tanjugovim izveštačem. Gordana Marić rekla je da je došla zbog ubijenog Fedora Frimermana, kao i svih drugih mladih ljudi koji stradaju. "Ubija se nedužan mlad svet. Suđenja se katastrofalno vode, hapsi se Mišković i vlast se pokazuje kao jaka, a kada se nekome oduzme život, puštaju se na slobodu ubice", rekla je ona. Prema njenim rečima, Fedor je ubijen kada ga je tuklo 20 ljudi iz obezbeđenja splavova, polomivši mu kičmu i vrat, a danas je najveći broj njih na slobodi. "U pritvoru je ostalo svega četvoro-petoro njih, a sada pokušavaju šefa obezbeđenja koji je osumnjičen, da izvuku iz svega", ispričala je Gordana Marić. Ona je pozvala ljude na vlasti, posebno pomenuvši prvog potpredsednika Vlade Srbije Aleksandra Vučića da preduzmu nešto protiv rastućeg nasilja. "Ljudi koji su sada na vlasti, kao što je Vučić, pošto priča o tome šta sve može da uradi i koliko se trudi, trebalo bi prvo da se potrudi da budu osuđeni oni koji ubijaju mlade ljude", zaključila je ona. Frimerman je ubijen ispred splava "Saund" na Novom Beogradu u julu prošle godine. Svedoci su tvrdili da je više radnika obezbeđenja krvnički do smrti tuklo ovog mladića, i njegovog prijatelja Milana Modrinića, koji je preživeo. Optužnica je krajem januara podignuta protiv četvorice radnika obezbeđenja "Saunda" Negomira U, Denisa P, Dušana D i Dejana M. koji je nedavno pušten da se brani sa slobode.
