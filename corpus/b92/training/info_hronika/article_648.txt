> Izvor: B92
> Datum: sreda 5.03.2014  
> Rubrika: info_hronika
> Naslov: Otkriveni emigranti iz Avganistana
> Članak:

Beograd -- Na graničnom prelazu Batrovci otkriveno je pet ilegalnih emigranata iz Avganistana u jednom kamionu koji se uputio za Nemačku.
Carinici su novim skenerima na prelazu Batrovci otkrili pet ilegalnih emigranata iz Avganistana koji su nameravali da izađu iz Srbije, a krili su se u kamionu turskih registracija koji se uputio u Nemačku, saopštila je Uprava carina.
Avganistanci su ušli u kamion na benzinskoj pumpi udaljenoj 35 kilometara od graničnog prelaza tako što su nepoznatoj osobi platili 500 evra da, pošto uđu u kamion, zatvori vrata i zalepi carinsku plombu koju su prethodno oštetili. "Emigranti su se sakrili u tovarni deo kamiona, među kutije sa tekstilom i auto delovima, koje je kamion prevozio. Analizom slike sa skenera jasno su uočene njihove siluete u tovaru", navodi se u saopštenju. Bugarski državljanin koji je upravljao kamionom i emigranti predati su policiji u dalju nadležnost, navela je carina.
