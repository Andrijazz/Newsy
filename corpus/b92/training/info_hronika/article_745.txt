> Izvor: B92
> Datum: utorak 18.03.2014  
> Rubrika: info_hronika
> Naslov: Ko je Darko Šarić
> Članak:

Beograd -- Odbegli narko-bos Darko Šarić, koji je danas uhapšen, prvi put je uhapšen još kao maloletnik, a svetskim medijima postao je poznat nakon zaplene tona kokaina.
Šef narko-mafije čije je hapšenje nekoliko puta najavljivano, u medijima se prvi put pojavio u oktobru 2009, kada su agencije prenele da je urugvajska policija zaplenila 2,8 tona kokaina na jahti "Maui", pod britanskom zastavom, u luci Santjago Vaskes, 25 kilometara zapadno od Montevidea.
Tom prilikom uhapšene su dve osobe, Urugvajac i Srbin, koji su pokušali da kokain sa jahte prebace na prekookeanski brod, čija je krajnja destinacija bila zapadna Evropa. Tovar sa drogom presretnut je u okviru zajedničke akcije "Balkanski ratnik" američke agencije DEA, srpske BIA i policije Urugvaja. Uporedo, beogradska policija uhapsila je pripadnike Šarićeve grupe koji su se zatekli u Srbiji. U januaru 2010. za Darkom Šarićem raspisana je međunarodna poternica. Prema pisanju podgoričke "Pobjede" 25. januara 2010, a pozivajući se na neimenovane izvore iz policije, Darko Šarić koji je poslednji put viđen u Pljevljima deset dana ranije, napustio je Crnu Goru, i od tada mu se gubi svaki trag. Isti list je kasnije pisao da je Šarić pobegao u Švajcarsku. Miloš Oparnica, šef Nacionalnog biroa Interpola u Srbiji, obelodanio je 15. februara 2010, tokom gostovanja na B92, da je policija počela da se bavi Darkom Šarićem još 2000. godine zbog pranja novca, što je verovatno bio početak raspetljavanja čitavog slučaja. U februru 2010. iz Uprave policije Crne Gore saopšteno je da je Šarić, osumnjičen u Srbiji za šverc kokaina, napustio teritoriju Crne Gore ilegalno, nekoliko dana pre nego što je crnogorskom birou Interpola dostavljena međunarodna poternica. Oparnica je zatim obelodanio da je Srbiji najmanje 15 zemalja dostavilo informacije o vođi najvećeg narko-klana u ovom delu Evrope, Darku Šariću. Oparnica je pomenuo da mediji nagađaju o Šarićevom boravku u Češkoj, Slovačkoj, Švajcarskoj, komentarišući da je Darko Šarić bio "aktivan" u više od pet država. Tužilaštvo za organizovani kriminak Srbije podiglo je 13. aprila 2010. optužnicu protiv Šarićeve grupe. Dan posle toga, državni sekretar Ministarstva pravde Slobodan Homen izjavio je da je suština borbe protiv narko-klana Darka Šarića i ostalih kriminalnih grupa otkrivanje njihovih veza sa pojedinim državnim funkcionerima iz javnih preduzeća, kao i nosiocima državnih funkcija. Po Homenu, brojni bivši političari postali su uspešni biznismeni i to odmah nakon što su napustili politiku. Kao prvi korak naveo je proveru tokova novca u preduzeću "Maestral turs", koje je oduzeto od grupe Darka Šarića. Po njegovim rečima, "Maestral turs" je, između ostalog, vlasnik dva hotela u Novom Sadu "Vojvodine" i "Putnika", a hoteli u Vojvodini su kupovani preko preduzeća "Palić". Homen je takođe rekao da su finansijski uspon, poslovi sa drogom i moć Šarića evidentni od 2004. do 2009. i da u tih pet godina treba tražiti ljude iz vlasti koji su im pomagali, ako je reč o pranju novca. Po njemu, pri utvrđivanju toga ko ih je štitio, postoje tri pravca istrage - državni funkcioneri, političke stranke i operativci MUP-a. Prema pisanju beogradskog "Blica" iz aprila iste godine, Darko Šarić, optužen za krijumčarenje velike količine kokaina tokom 2009. godine, sarađivao je i sa Zvezdanom Terzićem, bivšim predsednikom Fudbalskog saveza Srbije, za kojim je raspisana poternica zbog nezakonitih transfera četiri fudbalera. U tekstu su navedeni sastanci Šarića i Terzića u jednom od najelitnijih hotela na Crnogorskom primorju. Beogradski list "Pres" je u maju 2010. pisao da su narko-bos Darko Šarić i članovi njegovog klana napravili početkom 2010. godine plan za likvidaciju najviših državnih funkcionera Srbije, operativaca policije i BIA, za šta je spremljen budžet od 30 miliona evra, kojim je trebalo da budu finansirane akcije na prikupljanju informacija o osobama koje rade na akciji "Balkanski ratnik", zatim zastrašivanja, pripreme i, konačno, izvršenja likvidacija. Do ovih podataka došli su operativci srpske policije i bezbednosnih službi. Specijalni tužilac Miljko Radisavljević podigao je 6. avgusta 2010. novu optužnicu protiv Šarića i još osam osoba zbog pranja više od 20 miliona evra od prodaje kokaina. Radosavljević je izjavio da je zakonski zaprećena kazna za pranje novca u ovom obimu između dve i 12 godina zatvora. Tužilac je naveo da je novac od droge uložen u kupovinu poljoprivrednih dobara i hotela u Vojvodini, kao i u drugim privatizacijama u Srbiji. Prema navodima medija, Šarić je kupovinom i privatizacijom preduzeća oprao više od 4,3 miliona evra i više od 200 miliona dinara, što je ukupno više od šest miliona evra. Radi se o novcu koji je uložen u privatizaciju i finansiranje hotela "Putnik" i "Vojvodina" i preduzeća "Mitrosrem" Sremska Mitrovica. Mediji su pisali i da je glavni Šarićev saradnik za osnivanje i upravljanje ofšor kompanijama bio Predrag Milosavljević, koji je kao finansijski stručnjak bio angažovan u Šarićevom preduzeću "Municipijum S". Krajem avgusta 2010 nekadašnji šef "Hipo Alpe Adrija" banke Tilo Berlin, koji je upravljao ovom ustanovom od 2007. do 2009. u vreme kada je vlasnik bila nemačka "Bajern LB", izjavio je da ne poznaje Darka Šarića. Njega je prethodno bečki dnevnik "Esterajh" optužio da je omogućio Šariću da preko "Hipo" banke "opere" 100 miliona evra. Prema "Esterajhu" ova banka je oprala 100 miliona, pri čemu se ovaj list pozivao na interni protokol i istragu srpskih vlasti, u koje je navodno imao uvid, prema kojima je Šarić je preko ofšor firmi uložio oko 100 miliona evra na račune "Hipo" banke, pretežno u Lihtenštajnu, a istovremeno je dobio kredit od 81,56 miliona evra od "Hipo grup Neterlands korporet fajnans", a sestrinska kompanija "Hipo Alpe Adrija internešenel AG" odobrila mu je kreditod 17,9 miliona evra. Te kreditne linije su se, navodno, ulile na račun preduzeća "Blok 67 asošiejts", koje je gradilo kompleks stanova "Belvil" u Beogradu. U oktobru 2010. u Crnoj Gori je, na osnovu italijanske poternice, uhapšen rođeni brat Darka Šarića, Duško. Poternica ga tereti da je u Italiji bio organizator grupe koja je u u toj zemlji preprodavala kokain. Krajem oktobra 2011. Specijalno tužilaštvo podiglo je petu optužnicu protiv Šarića i njegovih najbližih saradnika. Suđenje Šariću i njegovoj grupi zbog šverca više od dve tone kokaina iz Latinske Amerike u zapadnu Evropu 9. marta 2012, u Specijalnom sudu u Beogradu, formalno je počelo prema odredbama novog Zakonika o krivičnom postupku Veliki deo imovine privremeno im je zaplenjen po Zakonu o oduzimanju imovine stečene krivičnim delom, kojom će državni organi upravljati do okončanja krivičnih postupaka koji se protiv njih vode. Tužilaštvo za organizovani kriminal podiglo je ukupno pet optužnica protiv Darka Šarića, zbog trgovine narkoticima i zbog pranja novca. Predsednik Vlade Srbije i ministar unutrašnjih poslova Ivica Dačić izjavio je 10. januara 2013. da se steže obruč oko odbeglog narko-bosa Darka Šarića, kao i da će sledeći korak biti njegovo hapšenje. Prema navodima Interpola, postoje osnove da se "lice koje može biti Šarić i koje je slično njemu" nalazi u Južnoafričkoj Republici, ali razjašnjenja od Interpola te zemlje nije bilo. Komentarišući spekulacije medija da je jedan ministar u kontaktu sa Šarićem, Dačić je najavio da će, ukoliko se to ispostavi kao tačno, taj ministar biti uhapšen. Prema tvrdnjma južnoafričkog novinara Džona Rastena, leta 2012. Šarić je 2007. godine obezbedio sebi novi identitet u Južnoafričkoj Republici, gde je upisan u matične knjige rođenih kao južnoafrički Bur Jan van Husel, sa mestom rođenja u Stelenbušu, u provinciji Zapadni Kejp. Prema pisanju beogradskog "Blica" od 24. februara 2014, Bezbednosno-informativna agencija obavestila je američku DEA da postoji krtica u srpskoj policiji nakon propale policijske akcije zaplene droge klana odbeglog narko-bosa Darka Šarića u martu 2009. Tada je sve bilo spremno za realizaciju akcije zaplene droge klana Darka Šarica i Rodoljuba Radulovića, zvanog Miša Banana. Postojala je informacija da je trebalo da se tona kokaina prebaci Radulovićevim brodovima. Međutim, policijska akcija je propala. Kasnije je utvrđeno da je informacija procurila iz MUP-a Srbije. Specijalni sud u Beogradu izrekao je 26. februara 2014. meru oduzimanja pasoša advokatu iz Novog Sada Radovanu Štrbcu, koji se sumnjiči da je pripadnicima Šarićevog klana prenosio policijske informacije o praćenju i prisluškivanju, koje je dobijao od Branka Lazarevića, tadašnjeg šefa kabineta Ivice Dačića. Štrbcu se pred Specijalnim sudom sudi zbog optužbi da je prao novac za Darka Šarića "zarađen" prodajom kokaina iz Južne Amerike, tako što je kupovao preduzeća i poljoprivredna gazdinstva po Vojvodini. On je, međutim, na glavnom pretresu u februaru 2011. godine, tvrdio da je firme kupovao za sebe, a ne za Šarića, kao i da se njegovim imenom služio zbog autoriteta. Darko Šarić rođen je 21. oktobra 1970. Čak šest puta je bio osuđivan presudama Opštinskog suda u Pljevljima zbog pet različitih krivičnih dela, ugrožavanje sigurnosti na radu iz nehata, uništenje aparata u rudnicima ili drugim građevinskim preduzećima, uništenje poslovnih i stambenih prostorija, pronevere i nedozvoljenog držanja oružja i eksplozivnih materija. Prvi put je osuđen kao maloletnik 1988, kada mu je izrečena vaspitna mera pojačanog nadzora roditelja. Sledeći put je osuđen 1992. na uslovnu kaznu, treći put 1994. na kaznu od četiri godine zatvora. Izgleda da tu kaznu nije odležao do kraja, pošto je već 1996. ponovo osuđen na kaznu od četiri meseca zatvora. Već dve godine kasnije, 3. septembra 1998. je osuđen na kaznu od dva meseca, a posle tri meseca, 31. decembra iste godine, osuđen je na kaznu od tri meseca. Šarić je 2005. godine dobio državljanstvo Srbije, srpski pasoš i ličnu kartu, što je, prema najavama srpskih zvaničnika, predmet istrage.
