> Izvor: B92
> Datum: utorak 21.01.2014  
> Rubrika: info_hronika
> Naslov: Na Kelebiji nađeno 130 telefona
> Članak:

Kelebija -- Carinici su juče na graničnom prelazu Kelebija sprečili pokušaj krijumčarenja u Republiku Srbiju 130 mobilnih telefona vrednosti preko 15 000 evra.
Telefoni su otkriveni tokom detaljne kontrole automobila "škoda superb", subotičkih registarskih oznaka.
Iako je vozač na pitanje da li ima nešto da prijavi za carinsku kontrolu odgovorio da nema ništa osim ličnih stvari i polovnog hladnjaka za automobil, carinici su se ipak odlučili za carinsku kontrolu. Tada su carici tokom detaljnog pregleda vozila u jakni koja se nalazila iza zadnjeg sedišta, u torbi za pribor za auto i u udubljenju za rezervni točak, otkrili 130 mobilnih telefona marki Samsung ACE 2 i 8160.
