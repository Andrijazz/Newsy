> Izvor: B92
> Datum: petak 31.01.2014  
> Rubrika: info_hronika
> Naslov: U dva udesa četvoro povređeno
> Članak:

Beograd -- Tokom noći u Beogradu su se dogodila dva saobraćajna udesa u kojima su četiri osobe povređene, izjavila je Tanjugu portparol Hitne pomoći Nada Macura.
Dve osobe su povređene u udesu koji se dogodio oko 01.40 časova u Lipovačkoj šumi kod Sremčice u pravcu prema Ibarskoj magistrali, rekla je Macura.
Žena stara 35 godina, vozač, zadobila je povrede glave i kolena, a mladić star 17 godina povredu kuka i osećao bol u vratu, istakla je Macura i dodala da su povređeni prevezeni u Urgentni centar.
Dve osobe su povređene u udesu oko 23.35 časova na Smederevskom putu, rekla je portparol Hitne pomoći. Muškarac star 26 godina, zadobio je povrede glave i ramena, a druga muška osoba stara 27 godina, vozač, istezanje vrata, navela je Macura i dodala da su obojica prevezeni u Urgentni centar. Tokom noći Hitna pomoć je u Beogradu obavila 79 intervencija od kojih 16 na javnim mestima, a za protekla 24 sata 205 intervencija od kojih 53 na javnim mestima, rekla je Macura i dodala da su se lekarima najčešće obraćali astmatičari i hipertoničari. Portparol Hitne pomoći je, zbog hladnog vremena i jakog vetra, savetovala utoplljavanje, zaštitu lica i glave, nošenje cipela sa gumenim djonom, uzimanje toplih napitaka i blagovremeni polazak na posao. Macura je poručila građanima da, ukoliko eventualno primete nekog beskućnika, stariju ili iznemoglu osobu, koja nema gde da se skloni, o tome jave ili Hitnoj pomoći ili policiji.
