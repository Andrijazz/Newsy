> Izvor: B92
> Datum: Hronika		| četvrtak 13.02.2014  |  17:39 -> 20:18
> Rubrika: info_hronika
> Naslov: Poslaniku SNS pritvor do 48 sati
> Članak:

Beograd -- Poslaniku SNS i predsedniuk Izvršnog odbora Univerzal banke Dragan Tomić određeno je policijsko zadržavanje do 48 sati.
Osim Tomiću, policijsko zadržavanje određeno je za još četiri bivših i sadašnjih funkcionera u "Univerzal banci" zbog sumnje da su oštetili banku i pribavili protivpravnu imovinsku korist u ukupnom iznosu od oko 1,35 miliona evra i oko 402 miliona dinara.
Kako je saopšteno iz MUP-a Srbije, oni se sumnjiče da su izvršili krivično delo zloupotrebe položaja odgovornog lica u Univerzal banci. Policija je, kako je saopšteno, uhapsila i odredila zadržavanje do 48 sati predsedniku Izvršnog odbora Univerzal banke AD Beograd LJ. S. i članu IO Univerzal banke AD Beograd M. P, koji su na tim funkcijama bili do 4. februara prošle godine. Za LJ.S. i M.P. je određen pritvor zbog postojanja osnova sumnje da su od 2011. do 4. februara 2013. godine izvršili krivično delo zloupotreba položaja odgovornog lica. Sumnja se da su donosili odluke o odobravanju kredita, plasmana više povezanih pravnih lica, iako za odobrenje nisu postojali validni uslovi u pogledu kreditne sposobnosti klijenata i sredstava obezbeđenja naplate, odnosno da su mimo propisane procedure i uz negativno mišljenje članova kreditnog biroa povezanim pravnim licima pribavili protivpravnu imovinsku korist u iznosu od oko 1.350.000 eura i od oko 125 miliona dinara. Zadržavanje u trajanju do 48 sati određeno je i predsedniku IO Univerzal banke AD Beograd D. T. i članovima IO Univerzal banke D. P. i N. B, koji su na funkcijama bili od 4. februara prošle godine pa do otvaranja stečaja. Njima je određeno zadržavanje zbog postojanja osnova sumnje da su izvršili isto krivično delo i na isti način od 4. februara 2013. do otvaranja stečaja, pribavivši protivpravnu imovinsku korist u iznosu od oko 277 miliona dinara. Miljkan Karličić, advokat poslanika SNS i predsednika Izvršnog odbora Univerzal banke Dragana Tomića, negirao je da je njegov klijent uhapšen. On je rekao da je on samo saslušan u svojstvu osumnjičenog. "Danas oko 11.30 Dragan Tomić je u Policijskoj upravi Beograda, u Ulici 29. novembra, u svojstvu osumnjičenog dao detaljan iskaz kojim je najenergičnije demantovao sumnje da je zloupotrebio položaj oko odobravanja kredita", rekao je Karličić. Karličić je rekao da su netačne tvrdnje pojedinih medija da je Tomić uhapšen i podsetio da je on poslanik, pa bi tako nešto bilo "protivpravno i stupidno". Advokat je dodao da se njegov klijent nije pozvao na poslanički imunitet i da nije odbio da odgovori ni na jedno pitanje. Prema njegovoj oceni, nema osnova za dalji nastavak postupka, ni istrage u tom slučaju, a da je "sve ostalo dnevna politika". Pored Tomića, prema saopštenju Ministarstva unutrašnjih poslova, pritvor do 48 sati određen je i predsedniku i članu Izvršnog odbora banke LJ. S. i M.P, zbog sumnje da su od 2011. godine do 4. februara prošle godine izvršili krivično delo zloupotreba položaja odgovornog lica. Oni su osumnjičeni da su odobravali kredite klijentima koji nisu bili sposobni da ih vrate, čime su oštetili tu banku u iznosu od oko 1,35 miliona evra i oko 125 miliona dinara. Policijsko zadržavanje određeno je i predsedniku i dvojici članova IO banke od 4. februara 2013. godine pa do otvaranja stečaja, i to osumnjičenima D. P. i N. B. Oni se, kao i Tomić, terete za isto krivično delo počinjeno na isti način, ali u periodu od 4.2.2013. pa do otvaranja stečaja, čime su pribavili protivpravnu imovinsku korist u iznosu od oko 277 miliona dinara. Mediji su javili danas da je u toku saslušanje bivšeg predsednika Izvršnog odbora Univerzal banke Dragana Tomića, koji se sumnjiči za nezakonito izdavanje kredita. Mediji su pisali da se Tomiću stavlja na teret da je nezakonito, bez adekvatnog pokrića, odobravao višemilionske kredite, pre svega kompanijama "Farmakom MB" iz Šapca, "Interkomerc" i "Beohemija", koje su i vodeći akcionari te propale banke. Time je država opterećena za 85 miliona evra za isplatu osiguranih depozita građana i pravnih lica Univerzal banke.

Administrativni odbor Skupštine Srbije doneo je odluku da predloži parlamentu da odobri određivanje pritvora i vođenje krivičnog postupla protiv poslanika SNS-a Dragana Tomića zbog krivičnog dela zloupotreba službenog položaja, saznaje B92. Kako je navedeno, ta odluka se donosi zbog "krivičnog dela zloupotreba položaja odgovornog lica po zahtevu Višeg javnog tužilaštva u Beogradu". Odbor je, takođe, predložio Skupštini da razmotri taj predlog odluke po hitnom postupku. Prema saznanjima B92, vanredna sednica parlamenta na kojoj bi trebalo da se potvrdi odluka Administrativnog odbora trebalo bi da bude održana u subotu.
