> Izvor: B92
> Datum: sreda 12.03.2014  
> Rubrika: info_hronika
> Naslov: Osumnjičen da je oštetio Srbijašume
> Članak:

Požarevac -- Protiv bivšeg direktora Šumskog gazdinstva "Severni Kučaj" podneta je krivična prijava zbog sumnje da je zloupotrebama oštetio JP “Srbijašume“.
Požarevačka policija podnela je krivičnu prijavu protiv Petra Z. (45) iz Požarevca, bivšeg direktora Šumskog gazdinstva "Severni Kučaj", zbog sumnje da je zloupotrebio ovlašćenja i oštetio preduzeće za šest miliona dinara, saopšteno je danas.
Petar Z. osumnjičen je da je obezbedio zaradu za privatno preduzeće "Srmeks" Petrovac, i time grubo povredio ovlašćenja u raspolaganju i korišćenju imovine preduzeća "Srbijašume", od 2006. do 2009. godine. Osumnjičeni je zaključio ugovore o zakupu zemljišta u vlasništvu Srbije na kome pravo korišćenja ima JP "Srbijašume", po kojima je preduzeću kojim je zemljište dato u zakup po cenovniku JP "Srbijašume" kao zemljište za sportsko rekreativne delatnosti, bez uređene infrastrukture od 50.000 dinara po hektaru na godišnjem nivou. Mada je zemljište dato za sportsko rekreativnu delatnost, isto preduzeće je na zakupljenom zemljištu izgradilo asfaltnu bazu i bavilo se privrednom delatnošću. A cena po zakupu kvadratnog metra takvog zemljišta je dva evra. Time je pričinjena šteta JP "Srbijašume", Šumsko gazdinstvo "Severni Kučaj" od oko šest miliona dinara, u korist preduzeća "Srmeks" Petrovac na Mlavi. Krivična prijava, podneta je i protiv Srđana C. (56)  iz Petrovca, vlasnika preduzeća "Srmeks" Petrovac, zbog osnova sumnje da je podstrekavao na zloupotrebu.
