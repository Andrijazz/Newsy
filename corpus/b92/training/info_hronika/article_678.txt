> Izvor: B92
> Datum: nedelja 9.03.2014  
> Rubrika: info_hronika
> Naslov: Dačić: Šarića nisam nikad video
> Članak:

Beograd -- Branko Lazarević je mogao da bude saslušan i pre četiri godine, on mi je rekao da nikada nije bio u kontaktu sa odbeglim narko bosom Darkom Šarićem, kaže Dačić.
Dačić je, gostujući u Utisku nedelje na TV B92, rekao da je šef njegovog kabineta Branko Lazarević bio u kontaktu sa Štrpcem, advokatom Darka Šarića, i sa Mišom Radulovićem, i da u tom slučaju "nije reč o kontaktu sa Šarićem".
"Lazarević je mogao da bude saslušan pre četiri godine, ta se tema drži kao mač iznad moje glave, najsrećniji ću da budem kad Šarić bude uhapšen, pa će neki drugi da se zamisle... Šta je sa onima koji su kontaktirali sa Šarićem?" Premijer je ocenio da jedva čeka kada će Šarića da uhapse, pa da on ispriča o nekim drugim kontaktima, i dodao je da se on nikada nije upoznao sa odbeglim narko-bosom. "Ja u životu Šarića nisam video", dodaje. Poznavao sam tog Mišu Radulovića, ali iz javnog života, on je bio predsednik Teniskog saveza, priroda tog kontakta nije bila kriminalna, kaže Dačić. Upitan da li mu je ova afera "napakovana" u vreme kampanje, kako je rekao njegov koalicioni partner i lider JS Dragan Marković Palma, Dačić je rekao: "Pretpostavljam da hoćete da kažete da je to Vučićevo delo, ali on to nije napravio, taj predmet datira od Tadićeve vlasti". "Ako je nešto bilo 2008. godine, to je trebalo da se tada reši. Ako je neko kriv, šaljite ga u zatvor i jednom treba da se raščisti sa tim", rekao je Dačić. Na spekulacije u pojedinim medijima da se odnekud pojavila pozivnica za svadbu ćerke Miše Radulovića koja je adresirana na njegovo ime, premijer je rekao da on tu pozivnicu nikada nije dobio i naglasio da je u to vreme "Miša Radulović bio slobodan čovek". Na konstataciju da se zamenik načelnika UKP Bogdan Pušić pojavio i u javnosti govorio o saslušanju Lazarevića, Dačić je rekao mu on to nije naredio i dodao da misli da takve stvari nisu dobre za istragu. Dačić je rekao da Mišu Bananu zna iz javnog života, a da je mnoge ljude upoznao sa mnogima. "Šta je epohalno da sam nekoga sa nekim upoznao?" Na pitanje da li misli da je Lazarević kriv, rekao je da nikad nije informisan za šta ga sve optužuju, ali da zna da on nije kontaktirao sa Šarićem. Ocenio je da su u pitanju medijske spekulacije - dovođenje njega u vezu sa Šarićem, a u prilog tome pokazao je fotografije sa sastanaka sa šefovima DEA, policija i drugih agencija za borbu protiv kriminala najvećih zemalja sveta. Upitao je da li bi do tih sastanaka došlo da je se sastajao sa Šarićem. Dodao je da nije tražio odlaganje saslušanja Lazarevića i da nije problem što se to dešava u vreme kampanje, kao i da je dobro da se već jednom stavi tačka na to. Gostujući u Utisku nedelje na TV B92, lider socijalista je govorio o reformama, koalicijama i vladama u kojima je učestvovao, reformisanju SPS...
