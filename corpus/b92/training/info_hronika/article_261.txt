> Izvor: B92
> Datum: subota 25.01.2014  
> Rubrika: info_hronika
> Naslov: Vehabija napao žandarma, pa ubijen
> Članak:

Preševo -- Norveški državljanin, za kog se sumnja da je član pokreta vehabija, ubijen je nakon što je napao i povredio pripadnika Žandarmerije na straži u Preševu.
U preševskom naselju Železnička stanica jutros oko 7h je napadnut i povređen pripadnik Žandarmerije, koji se u tom trenutku nalazio na stražarskom mestu.
Kako agencija Beta saznaje iz nezvaničnih izvora u Preševu, napadač je uredno prijavio boravak u Preševu.
Prema nezvaničnim saznanjima, pripadnik Žandarmerije je teže povređen u predelu glave, a motiv napada nije poznat. Napad se desio oko 7h ispred Doma mladih gde je smeštena kuhinja koju koristi Žandarmerija. "Kolegu iz Žandarmerije napao je ovaj državljanin Norveške, po prvim sumnjama pripadnik vehabijskog pokreta. Udario ga je ciglom u glavu, a onda uzeo njegovu automatsku pušku. Ispalio je nekoliko metaka u žandarma, ali ga je srećom promašio. To su videle kolege iz granične policije, koji su bili u blizini i brzom intervencijom sprečili ubistvo policajca, a napadača likvidirali. Želimo javnost ponovo da podsetimo na opasnosti sa kojima se naše kolege i iz Žandarmerije i Granične policije suočavaju svaki dan na jugu Srbije, te da pohvalimo požrtvovanost i hrabrost kolega", naveo je u saopštenju Veljko Mijailović, predsednik Policijskog sindikata Srbije.
