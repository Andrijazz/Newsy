> Izvor: B92
> Datum: sreda 12.02.2014  
> Rubrika: info_hronika
> Naslov: ČA: Zaraženi klostridijom stabilno
> Članak:

Čačak -- Zdravstveno stanje troje pacijenata zaraženih toksinom klostridije, koji se nalaze u čačanskoj bolnici, je stabilno, potvrdio portparol dr Miroslav Sretenović.
"Od juče, kada je proglašena epidemija na ortopediji naše zdravstvene ustanove, nema novozaraženih ovom bakterijom", naveo je on agenciji Tanjug.
Direktor Zavoda za javno zdravlje u Čačku, dr Ana Mišović kaže da su preduzete sve neophodne mere kako bi se sprečilo širenje infekcije. "Pacijenti dobijaju predviđenu terapiju, na odeljenju se sprovode protivepidemijske i sanitarne radnje, kao i svi drugi postupci u novonastaloj situaciji", rekla je ona. Mišovićeva je istakla da se svakodnevno vrši nadzor, a do daljeg neće biti prijema na odeljenje ortopedije čačanske bolnice. "Takođe, zabranjene su posete hospitalizovanim pacijentima, nema donošenja hrane, osim flaširane vode, a bolesnici kojima bude neophodna ortopedska operacija biće upućeni u kraljevački Zdravstveni centar", podsetila je Mišovićeva.
