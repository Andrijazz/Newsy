> Izvor: B92
> Datum: ponedeljak 10.02.2014  
> Rubrika: info_hronika
> Naslov: Šef DB mi rekao ko je ubio Ćuruviju
> Članak:

Beograd -- Milorad Ulemek svedočio je 8. januara 2014. da mu je tadašnji šef DB Rade Marković otkrio sve o ubistvu Slavka Ćuruvije, piše Blic.
"Nakon sastanka, načelnik Rade Marković me je pozvao u stranu i rekao mi da je odlučeno da se neke osobe eliminišu", svedočio je Ulemek.
On je izjavio da je tadašnjem šefu DB-a odgovorio da "crvene beretke" ne mogu da učestvuju u tome, jer su svi na Kosovu i Metohiji. Kasnije, navodi Ulemek, Marković ga je pozvao zbog drugog zadatka. Tada je Legija i pitao Markovića ko će od operativaca da pomogne, a šef DB-a mu je odgovorio: "Ovi što su ubili Ćuruviju". "Ispred kancelarije su čekali Ratko Romić i Miroslav Kurak, za koje je Marković rekao da su ubili Ćuruviju", pričao je Ulemek pred tužiocem i svojim advokatom. On je govorio i o ulozi Milana Radonjića, osumnjičenog kao organizatora ubistva, kako je 2001. planirao likvidaciju Kuraka i Romića zbog ubistva Ćuruvije. Njegov deo iskaza o planiranju likvidacije Kuraka i Romića potvrdili su dva dana kasnije, 10. januara 2014, braća Miloš i Aleksandar Simović. Oni su svedočili kako su vozilom pratili Kuraka i Romića, koji su ih primetili. Zbog toga su dvojica osumnjičenih zakazala sastanak s Ulemekom i sada pokojnim vođom zemunskog klana Dušanom Spasojevićem Šiptarom. Ulemek je svedočio i o tom sastanku nakon koga se odustalo od likvidacije Romića i Kurka. Prvi svedok u istrazi Dejan Milenković Bagzi ponovio je ranije svedočenje o praćenju Kuraka i Romića s ciljem da ih ubiju. Markovića je Tužilaštvo za organizovani kriminal osumnjičilo da je naredio ubistvo Ćuruvije. Međutim, on je to negirao. Milan Radonjić, koji je osumnjičen da je organizator ubistva, sedam dana pre ubistva postavljen je za načelnika Centra DB-a u Beogradu i pomoćnika Markovića. On je nekoliko dana bio i načelnik Druge uprave DB. Romić je tada bio operativac Druge uprave u kojoj je Radonjić bio šef. Kurak je bio posebno obezbeđenje DB, a pre toga je radio kao instruktor JSO.

Miladin Suvajdžić - Đura Mutavi, svedok saradnik u postupcima za ubistvo premijera Zorana Đinđića i protiv zemunskog klana, u istrazi je prvi put svedočio 6. januara 2014. o ubistvu Slavka Ćuruvije i potvrdio je iskaze Milorada Ulemeka, braće Aleksandra i Miloša Simovića i Dejana Milenkovića Bagzija. "Ispričao je kako je nabavio automobil koji su braća Simović koristila da prate Ratka Romića i Miroslava Kurka. On nije mogao da se dogovara s Ulemekom, koji je izolovan od spoljnog sveta u zatvoru, a ni s braćom Simović koji su takođe u zatvoru. Ulemek je saslušan 8. januara, a braća Simović 10. januara, koji su takođe potvrdili navode njegovog svedočenja", kaže izvor "Blica".
