> Izvor: B92
> Datum: ponedeljak 10.02.2014  
> Rubrika: info_hronika
> Naslov: Niš: Mladić izboden nasmrt
> Članak:

Niš -- Mladić V.S.(22) preminuo je od ubodnih rana nanetih nožem na Bulevaru Nemanjića, a policija traga za napadačima, rečeno je Tanjugu u Policijskoj upravi.
Mladić je izboden na Bulevaru Nemanjića preko puta parka Sveti Sava oko 20 časova i odmah je prebačen u Urgentni centar gde su lekari konstatovali smrt, rečeno je u policiji.
Kako Blic nezvanično saznaje, policija intenzivno traga za Dimitrijem S. (20) i Milošem S. (20) koji se sumnjiče za učešće u ubistvu. "Motiv ubistva se još utvrđuje. V.S. je sedeo sa drugaricom u jednom kafiću u Parku Svetog Save kada su naišla dvgojica osumnjičenih mladića I pozvala ga da izađe napolje. Budući da se nije vraćao u lokal, njegova drugarica je krenula da ga traži. Izbezumila se od šoka kada ga je našla u lokvi krvi ispred zgrade broj 48a na Bulevaru Nemanjića. Odmah je pozvala policiju i hitnu pomoć, ali teško ranjenom V.S. nije bilo spasa", kaže za ovaj list izvor blizak istrazi. Smrtno ranjeni mladić je hitno prebačen u Urgentni centar Kliničkog centra u Nišu, ali su lekari mogli samo da konstatuju smrt jer su rane nanete nožem bile fatalne. "Mladić je imao četiri uboda nožem. On je bio uboden u trbuh, slabine, vrat i grudni koš i na prijemu nije davao znake života", saznaje "Blic" u KC Niš. Kao mogući motiv sukoba i ubistva nezvanično se pominje raniji sukob mladića zbog devojke, ali će sve mogućnosti biti utvrđene istragom. Na mesto događaja izašle su patrola policije i žandarmerije, koje obezbeđuju prostor do dolaska tužioca i obavljanja uviđaja.
