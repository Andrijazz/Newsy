> Izvor: B92
> Datum: Hronika		| četvrtak 16.01.2014  |  07:28
> Rubrika: info_hronika
> Naslov: Blic: Bracanović pao na poligrafu
> Članak:

Beograd -- Milorad Bracanović, nekadašnji zamenik Milorada Ulemeka u JSO a kasnije i zamenik šefa BIA, pao je na poligrafu prilikom ispitivanja o ubistvu Slavka Ćuruvije.
"Bracanović je pao kada je odgovarao da li ima saznanja o tom ubistvu. To je bio signal za istragu da mu je Legija ispričao kako je ubijen Ćuruvija", kaže izvor Blica.
Bracanović će biti pozvan među prvim svedocima tokom tužilačke istrage koja je juče i zvanično počela. Blic podseća da je Milorad Bracanović osuđen na četiri godine zatvora jer nije prijavio ubistvo Ivana Stambolića i atentat na Vuka Draškovića, ali je tu kaznu prepolovio Vrhovni sud Srbije. Zatim je veće Vrhovnog suda, u kojem je bila sudija Sonja Manojlović, marta 2009, odlučilo da se Bracanović prevremeno uslovno pusti na slobodu zbog dobrog vladanja dan nakon što je njegova molba stigla u Vrhovni sud. On je u požarevačkom zatvoru "Zabela" proveo nepunih 18 meseci - od septembra 2007. do početka marta 2009. godine.
