> Izvor: B92
> Datum: petak 31.01.2014  
> Rubrika: info_hronika
> Naslov: Bagzi svedočio u slučaju Ćuruvija
> Članak:

Beograd -- Dejan Milenković Bagzi ispitan je kao svedok u okviru istrage ubistva Slavka Ćuruvije, potvrdio je za B92 tužilac za organizovani kriminal Miljko Radisavljević.
Kako saznajemo, svedočenje u Tužilaštvu za organizovani kriminal trajalo je oko sat i po.
Radisavljević je dodao da je Milenković u prisustvu osumnjičenih Milana Radonjića, Ratka Romića i branilaca svih osumnjičenih izneo saznanja i odgovarao na postavljana pitanja.
On je prvi svedok u toj istrazi, koja je započela hapšenjem dvojice osumnjičenih 14. januara 2014. nakon što je prema oceni Tužilaštva Milorad Ulemek Legija pružio ključno svedočenje. Milenković je, inače, svedok saradnik u procesima za ubistvo premijera Srbije Zorana Đinđića i na suđenju "zemunskom klanu" i o njegovoj bezbednosti brinu se posebne jedinice policije. I tokom tih procesa pričao je, pored ostalog, i o svojim saznanjima o ubistvu novinara. Tužilaštvo za organizovani kriminal vodi istragu za ubistvo Ćuruvije protiv tadašnjeg šefa Državne bezbednosti Radomira Markovića, šefa beogradskog centra DB-a Milana Radonjića, načelnika Šestog odeljenja tog centra Ratka Romića i pripadnika posebne službe obezbeđenja u DB-u Miroslava Kuraka. Radonjić i Romić su uhapšeni 14. januara i nalaze se u pritvoru, dok Marković u požarevačkom zatvoru izdržava kaznu od 40 godina zatvora. Kurak je u bekstvu i za njim će biti raspisana poternica. Prema naredbi za sprovođenje istrage, Marković i Radonjić se terete kao nalogodavci, a Romić i Kurak kao izvršioci ubistva. Ključni svedok u ovoj istrazi je i nekadašnji komadant Jedinice za specijalne operacije Milorad Ulemek Legija, koji u požarevačkom zatvoru izdržava kaznu od 40 godina zatvora, kao i još dva lica čiji identitet nije saopšten iz bezbednosnih razloga. Ulemek je o ubistvu Ćuruvije progovorio krajem prošle godine i istražnim organima dao podatke koji su pomogli rasvetljavanje tog slučaja. Slavko Ćuruvija ubijen je na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketinške službe "Dnevnog telegrafa", a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim ga "overile" i jednim pucnjem u glavu. Sa njim je tada bila njegova nevenčana supruga, istoričarka Branka Prpa. Na vlasti u Srbiji je bila koalicija SPS, JUL i SRS. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na vođu SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.
