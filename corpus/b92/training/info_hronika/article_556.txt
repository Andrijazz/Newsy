> Izvor: B92
> Datum: ponedeljak 24.02.2014  
> Rubrika: info_hronika
> Naslov: Počelo suđenje Saši Draginu
> Članak:

Beograd -- Pred Specijalnim sudom počelo suđenje bivšem ministru poljoprivrede Saši Draginu i njegovim saradnicima optuženim za zloupotrebe u pančevačkoj "Azotari".
Suđenje je otvoreno za javnost, za razliku od pripremnog ročišta koje je održano jesenas.
U toku je čitanje optužnice, koja je napisana na više hiljada strana. Kako je rekao predsednik sudskog veća Dragan Mirković, optužnica je izuzetno obimna te bi njeno čitanje moglo da potraje i dva dana.
Suđenje je spojeno po dve optužnice iz maja i septembra prošle godine, tako da je pored Dragina još 42 optuženih. Vladimir Horovic, branilac Saše Dragina smatra da zato izjašnjenje optuženih neće biti moguće za manje od 10-tak ranih dana. On ne može da prognozira koliko bi dugo mogao da traje sam proces. "To je nesagledivo, to se ne može govoriti o mesecima već o godinama jer je, posdsećam, tužilaštvo svojim predlogom, a sud prihvatanjem spajanja postupaka 20 okrivljenih pretvorilo u 43. Onda vam je jasno da predmet mora trajati dvostruko više nego da je ostao razdvojen", kaže Horovic. Dragin je u kućnom pritvoru, koji mu je odobren posle devet meseci zatvorskog pritvora. Uhapšen je 2012. godine krajem novembra. Osim Dragina na optuženičkoj klupi je još 20 optuženih, među kojima je i vlasnik konsultantske kuće Zvonimir Nikezić koji je, julu prošle godine pušten iz pritvora uz jemstvo od milion evra u nekretninama. Tužilaštvo za organizovani kriminal podiglo je optužnicu protiv Dragina i ostalih 22. maja 2013. zbog sumnje da su zloupotrebama oštetili Azotaru za oko 25 miliona evra. Oni se terete za prodaju regresiranog mineralnog đubriva od jula 2009. do oktobra 2011. godine koja je vršena suprotno uredbama Vlade Srbije. Dragin i Nikezić se terete da su osmislili način prodaje regresiranog đubriva preko "Azotare" i preporučili ljudima iz "Azotare" da tako vrše prodaju đubriva. Dragin se tereti za krivično delo zloupotreba službenog položaja za koju je zaprećena kazna do 12 godina zatvora, a Nikezić za krivično delo zloupotreba položaja odgovornog lica u podstrekivanju za koje je zaprećena kazna do 10 godina zatvora. Krajem oktobra policija je tužilaštvu za organizovani kriminal podnela novu krivičnu prijavu protiv Dragina zbog sumnje da je omogućio unošenje opasnih materija u Srbiju, njihovo prerađivanje i skladištenje, a desetak dana ranije tužilaštvo je podiglo još jednu optužnicu za malverzacije u "Azotari" ali se na njoj ne nalazi bivši ministar.
