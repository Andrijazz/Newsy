> Izvor: B92
> Datum: utorak 4.02.2014  
> Rubrika: info_hronika
> Naslov: Jutros se zapalio autobus broj 31
> Članak:

Beograd -- Zglobni autobus GSP-a na liniji 31 zapalio se jutros na okretnici na Konjarniku, a u požaru nije bilo povređenih, rečeno je za portal Mondo u GSP Beograd.
Do požara je došlo jutros u 10 sati i 40 minuta - na sreću dok je vozilo bilo prazno jer je tek pristiglo na okretnicu.
Vozač je tokom rutinske kontrole na terminusu primetio inicijalni požar u predelu motora i odmah je upotrebio aparat za gašenje požara, kažu u GSP-u.
Vozaču su u pomoć pritekle i kolege iz drugih vozila, a uz asistenciju vatrogasaca požar je saniran. Ikarbusov autobus, proizveden 2008. godine, potom je odvučen u garažu na Karaburmi. Za sada se ne zna tačna vrednost štete pričinjene na autobusu, ni uzrok požara, a procenu će izvršiti stručna komisija, kažu u PR službi tog preduzeća.
