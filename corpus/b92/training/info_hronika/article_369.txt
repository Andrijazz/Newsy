> Izvor: B92
> Datum: sreda 5.02.2014  
> Rubrika: info_hronika
> Naslov: Dve lokomotive zavejane u 4m snega
> Članak:

Pančevo/Vršac -- Železnički saobraćaj na pruzi Pančevo-Vršac-Vatin u prekidu je već pet dana, jer su se dve lokomotive zaglavile u snežnim nanosima, javlja RTS.
Snežni nanosi na ovom mestu, između Banatskog Novog Sela i Vladimirovca, visoki su oko četiri metra.
Železničari su uspeli da otkopaju jednu dizel lokomotivu, dok je druga još pod snegom.
Bogdan Konjević, železničar iz Vršca, lopatom pokušava da stigne do šina. "Jako je teško. Pri dnu ima dosta leda, ali uspećemo do mraka da oslobodimo bar ovu jednu lokomotivu", kaže Konjević. Ovom delu pruge nije moguće prići drumskim putem. Radnicima je čišćenje otežano, jer su snežni nanosi pomešani sa zemljom i bez teške mehanizacije teško ih je ukloniti.

Maksim Prole, inženjer zaštite na radu, ističe da su angažovali tri teške kombinovane mašine i jedan bager guseničar i, kako kaže, izboriće se i sa ovom vremenskom nepogodom. Aleksandar Dobri, zamenik šefa Železničke sekcije Pančevo, ne pamti ovako nešto. "Ovo nije sneg, ovo je više blato. Uvek je ovde bilo zavejavanja, ali od metar-dva, ali četiri metra nikada nije bilo i zato smo zapanjeni ovim što vidimo", napominje za RTS Aleksandar. Na ovoj zavejanoj deonici dugoj oko 300 metara železničari procenjuju da ima oko dve hiljade kubika snega. Zato i ne čudi što su dve lokomotive ovde ostale zatrpane. I Zoran Milojević, šef vuče vozova iz Vršca, kaže da ne pamti ovakve nanose. "Ovo je zaista neverovatno. Mašinovođa, koji je u petak noću vukao voz za Vršac, nalazio se u smetovima 24 sata i najvažnije je da smo uspeli da ga na vreme oslobodimo", kaže Milojević. Radnici "Železnica Srbije" non-stop su na terenu i ekipe se smenjuju u raščišćavanju pruge. Uz veliku požrtvovanost radnika ovde očekuju da će pruga biti ponovo prohodna najkasnije do kraja nedelje.
