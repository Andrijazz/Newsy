> Izvor: B92
> Datum: sreda 15.01.2014  
> Rubrika: info_hronika
> Naslov: Goluboviću 14 godina zatvora
> Članak:

Beograd -- Viši sud u Beogradu osudio je na 14 godina zatvora Aleksandra Kristijana Golubovića zbog trgovine drogom na području Novog Pazara i Beograda.
Istom presudom Safet Ibrović osuđen je na šest godna zatvora, Mirsad Fujajkić na četiri, a Ferat Skenerovski na tri godine i osam meseci zatvora.
Golubović će se do pravosnažnosti ove presude braniti sa slobode, pošto mu je pre mesec dana Apelacioni sud u Beogradu ukinuo pritvor u kom je proveo skoro četiri godine od hapšenja 16. januara 2009. godine.
Osuđeni, kao i tužilaštvo, imaju pravo na žalbu Apelacionom sudu u Beogradu. Sudsko veće nije prihvatilo Golubovićevu odbranu, kao ni završnu reč tokom koje je pokušao da ih ponovo ubedi da nikada nije trgovao drogom. "Sramota me, stidim se toga što sam doveden u bilo kakvu konotaciju s drogom. Ja se stidim što sam ovde pred vama. Čak i da me oslobodite, nećete ništa učiniti da se izbriše mrlja da je Kristijan Golubović u crkvi dilovao drogu, koju je prodavao maloletnicima", rekao je optuženi u završnoj reči pred izricanje presude. Od početka procesa Golubović negira da je ikada trgovao drogom i tvrdio je da je on poznat kao borac protiv narkotika. Golubović je optužen za organizovanje grupe koja je trgovala heroinom od početka avgusta 2009. godine do 16. januara 2010. na području Novog Pazara i Beograda, a uhapšen ispred Crkve Svetog Marka u Beogradu 16. januara 2010. kada je policija prilikom hapšenja zaplenila 125 grama heroina. Odlukom Apelacionog suda iz februara prošle godine Golubovićeva majka Milanka i Uroš Vuković su pravosnažno oslobođeni optužbi, dok je deo prvostepene presude kojom su Golubović i još trojica njegovih saradnika osuđeni na višegodišnje kazne zatvora ukinut, a predmet je vraćen na novo suđenje. Na optuženičkoj klupi, osim Golubovića, su Safet Ibrović, Mirsad Fujaljkić i Ferat Skenderovski. Ukinutom presudom Golubović je bio osuđen na ukupno sedam i po godina zatvora zbog nedozvoljenog držanja oružja i trgovine heroinom. Apelacioni sud je, međutim, potvrdio deo presude kojom je osuđen zbog nedozvoljenog držanja oružja i pravosnažno ga osudio na dve godine i tri meseca zatvora, a za drogu je naložio da se suđenje ponovi. Od mladih dana poznat je u kriminalnim krugovima, hapšen je više puta, pored ostalog u akciji "Sablja", a suđeno mu je i kao vođi kriminalne grupe koja je iznudila 15.000 evra od Petra Zečevića, vlasnika agencije iz Sremske Mitrovice. Poznat je i po bekstvu iz grčkog zatvora Malandrino, u kojem je služio kaznu od 14 i po godina zbog oružane pljačke.
