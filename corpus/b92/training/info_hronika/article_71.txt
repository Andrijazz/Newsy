> Izvor: B92
> Datum: petak 10.01.2014  
> Rubrika: info_hronika
> Naslov: SU: Prijava zbog izveštaja revizora
> Članak:

Subotica -- Gradonačelnik Subotice Jene Maglai podneo je krivičnu prijavu protiv NN lica povodom revizorskog izveštaja o poslovanju JKP "Čistoća i zelenilo".
Nakon što je krajem decembra prošle godine primio i proučio izveštaj Državnog revizora o poslovanju ovog preduzeća u 2012. godini, Maglai je podneo prijave MUP-u i tužilaštvu i smatra da bi povodom nalaza trebalo da reaguje i Specijalno tužilaštvo za organizovani kriminal, jer sumnja da je iz ovog preduzeća "ispumpano više stotina miliona dinara".
"Ono što piše u izveštaju državnog revizora i ono do čega sam došao u razgovoru sa novim rukovodiocima Javnog komunalnog preduzeća ukazuju na činjenicu da su u tom preduzeću, posebno u periodu 2011. i 2012. godine, izvršene mnoge nezakonitosti i mnoge zloupotrebe, za koje smatram da nisu slučajne i da nisu bile periferne", rekao je Maglai na konferenciji za novinare. On je kazao da iz izveštaja proizilazi da je i Skupština grada prevarena, jer je prilikom usvajanja plana poslovanja preduzeća za 2013. predstavljen gubitak u godini ranije od 65 miliona dinara, a da iz izveštaja proizilazi da je gubitak veći od 100 miliona dinara. Maglai je naveo da su ugovoreni poslovi u vrednosti od 113 miliona dinara bez sprovedenog postupka javne nabavke, čime nisu ispoštovane zakonske obaveze, a prikazani i isplaćeni troškovi u mnogo slučajeva bez validne dokumentacije. On je naveo i saznanja da su neka dokumenta i falsifikovana, gde je prikazivana nabavka sirovina, a da postoje dokazi da taj materijal uopšte nije ušao u preduzeće, iako je plaćen, a mesečne troškove reprezentacije na nivou od 300.000 dinara ocenio kao bahato ponašanje. Gradonačelnik Subotice je izneo i problem realizacije podizanja vetrozaštitnih pojaseva, gde je od ugovorenih 38 kilometara "realno realizovano možda manje od pet odsto, dok je gro sredstava potrošen". On je dodao da slične informacije o nepravilnostima ima i u drugim javnim preduzećima u gradu i izrazio bojazan da će se sa ovakvim situacijama susretati u budućnosti sve više, kako bude odmicala analiza rada javnih preduzeća koju će obavljati radna grupa čije formiranje je najavio. "Zbog toga moram da poručim onim ljudima koji me prozivaju da dam ostavku da sam se tek počeo zagrevati na ovoj funkciji. Mislim da će u budućih nekoliko meseci mnogo štošta izaći na videlo u ovom gradu - koliko se sve ovde zloupotrebljavalo, kakve nezakonitosti su se radile i ko je sve u to bio upleten", rekao je Maglai. On veruje da direktor JKP "Čistoća i zelenilo" u navedenem periodu Vladimir Dragin nije "ove stvari radio sam i na svoju ruku". Dragin je u izjavi lokalnoj Ju eko televiziji odbacio optužbe da je bilo malverzacija u ovom preduzeću, jer su izostale prijave od Državne revizorske institucije. "Ako smatra da je bilo malverzacija, neka radi svoj posao, nemam ništa protiv, a mogao bi gospodin gradonačelnik da kaže da je za vreme ove krize i dok sam ja bio odgovorno lice Čistoća imala najveći investicioni razvoj", rekao je Dragin. On je naveo da je u tom periodu kupljeno pet kamiona smećara, kao i usisivači za ulice i mašine za čišćenje snega i da je bio i povećan fizički obim posla. Dragin je odbacio optužbe po pitanju javnih nabavku, rekavši da je revizor zamerio "samo proceduralne greške", a da su cene ugovarane i ispod tržišnih, na osnovu čega, prema njegovim rečima, revizor nije imao zamerke na plaćanje dobara ili izvršenih radova.
