> Izvor: B92
> Datum: ponedeljak 20.01.2014  
> Rubrika: info_hronika
> Naslov: Noć u BG: Troje povređeno u 3 udesa
> Članak:

Beograd -- Tokom noći u Beogradu se dogodila tri saobraćajna udesa u kojima su tri osobe povređene, od kojih dve kao pešaci, izjavila portparol Hitne pomoći Nada Macura.
Žena stara oko 40 godina je kao pešak u udesu, koji se dogodio oko 21 čas u Karadjordjevoj ulici, zadobila povrede glave, kuka i natkolenice, a prevezena je u KBC Zemun, rekla je Macura.
Muškarac star oko 32 godine je kao pešak u udesu oko 19.50 časova na Zrenjaninskom putu kod skretanja za Ovču zadobio povredu glave i razderotinu čela, a prevezen je u Urgentni centar, istakla je Macura. Mladić star oko 20 godina je kao vozač u udesu oko 19. 45 časova na Novom Obrenovačkom putu zadobio potres mozga i povredu glave, a prevezen je u Urgentni centar, navela je Macura. Hitna pomoć je tokom noći u Beogradu obavila 102 intervencije od kojih 13 na javnim mestima, a za protekla 24 sata ukupno 229 intervencija od kojih 41 na javnim mestima, precizirala je Macura. Pomoć su, prema njenim rečima, najčešće tražile osobe sa hipertenzijom, a lekarima su se obraćali i pacijenti sa virusnim oboljenjem kože. Portparol Hitne pomoći je savetovala oprez u saobraćaju, nošenje adekvatne odeće, obuće i kišobrana i uzimanje vitamina.
