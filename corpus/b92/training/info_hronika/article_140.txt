> Izvor: B92
> Datum: sreda 15.01.2014  
> Rubrika: info_hronika
> Naslov: Otkriti političku pozadinu ubistva
> Članak:

Beograd -- Nova stranka očekuje da se otkrije politička pozadina ubistva novinara Slavka Ćuruvije, odnosno ko su inspiratori i nalogodavci tog zločina.
Predsednica Saveta te stranke Vesna Rakić Vodinelić upozorila je danas i da istraga o tom ubistvu ne bi smela da stane kada dođe do političke pozadine, kao što je, kako je rekla, bilo u slučaju ubistva premijera Zorana Đinđića.
Ona je na konferenciji za novinare ponovila i da se Nova stranka, čije je lider bivši premijer Zoran Živković zalaže za donošenje novog ili kompletnu reviziju postojećeg Ustava Srbije. Prema njenim rečima, to je potrebno uraditi jer u sadašnjem Ustavu Srbije postoje mnoge odredbe koje se ne mogu primeniti u praksi, posebno posle potpisivanja Briselskog sporazuma. Vodinelić je navela i da bi u novom Ustavu, između ostalog, oblast ljudskih prava i sloboda trebalo urediti u skladu sa evropskom praksom a autonomiji Vojvodine posvetiti više pažnje kroz davanje jasnih pravnih i poličkih garancija. Ona je ponovila i da je Nova stranka spremna "organizaciono, tehnički i poltički" za beogradske izbore koji će biti održani 16. marta i da bi na njih ta politička partija "u ovom trenuku (kako stoje stvari) trebalo da izađe samostalno". Vodinelić je dodala i da još uvek nije određeno ko će biti nosilac liste, iako postoji "jedan ozbiljan predlog" navodeći da ima vremena da se to odluči.
