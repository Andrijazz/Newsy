> Izvor: B92
> Datum: petak 14.03.2014  
> Rubrika: info_hronika
> Naslov: NI:Još jedan protest protiv nasilja
> Članak:

Niš -- Građani Niša, okupljeni u centru grada povodom ubistva studenta medicine Vuka Stoiljkovića, ponovili su zahtev o neophodnosti odlučne kampanje protiv nasilja.
Oni su i danas zahtevali pravdu za Vuka.
Građani su pokrenuli potpisivanje inicijative sa zahtevima, koje će uputiti nadležnim državnim organima, da javnost bude blagovremeno i potpuno obaveštavana o toku istrage za ubistvo studenta medicine, kao i "da nadležno tužilaštvo obavesti javnost o pravnoj kvalifikaciji tog zločina."
Građani u svojim zahtevima traže od policije da saopšti da li su informacije o dvojici umešanih, koje su objavili pojedini mediji, njihovo zvanično saopštenje. Na skupu je govorio Zoran Jovanović, ujak ubijenog Vuka koji je tražio "pravdu za Vuka" i poručio da se slična tragedija ne sme ponoviti, a Vukovi prijatelji čitali su pesme koje su posvetili studentu medicine i svom drugu. Posle skupa u centru koji se održava po peti put, građani su krenuli u šetnju do Palate pravde, Policijske uprave i Saborne crkve gde su palili sveće. Okupljeni su nosili tarnsparetnt na kome je pisalo "Ako vam je dobro onda ništa. Vuk Stoiljković (1992 - 2014)". Vuk Stoiljković ubijen je 10. februara oko 20 časova u parku Svetog Save. Policija je uhapsila Dimitrija S.(20) iz Niša za koga se sumnja da ga je usmrtio sa četiri uboda nožem u predelu stomaka i vrata, a sud mu je odredio jednomesečni pritvor.
