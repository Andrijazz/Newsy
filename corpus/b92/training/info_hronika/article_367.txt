> Izvor: B92
> Datum: sreda 5.02.2014  
> Rubrika: info_hronika
> Naslov: Pruga Pančevo-Vršac još zavejana
> Članak:

Beograd -- Pruga Pančevo-Vršac i dalje je zavejana, dok je pruga Vrbas-Subotica koja je bila zatrpana snežnim nanosima raščišćena i spremna za saobraćaj.
"Železnice Srbije“ su saopštile da su oko 17 sati uspele da raščiste od velikih snežnih nanosa i smetova prugu Vrbas-Subotica, na kojoj je železnički saobraćaj bio obustavljen od subote, 1. februara.
Železnički saobraćaj će biti uspostavljen tokom noći, ali će prvo biti transportovan veliki broj međunarodnih teretnih vozova koji zbog snežne blokade pruge nisu mogli da prođu između Subotice i Vrbasa, kako ne bi došlo do transportnog zakrčenja ove deonice. Prvi putnički voz koji će krenuti po redu vožnje nakon uspostavljanja saobraćaja biće međunarodni voz "Avala", koji će sutra ujutru, u 6.45 sati iz Beograda, preko Novog Sada i Subotice krenuti za Budimpeštu i Prag, precizirano je u saopštenju. I dalje je u prekidu železnički saobraćaj na pruzi Pančevo - Vršac, gde su u ogromnim snežnim nanosima kod Banatskog Novog sela ostale zavejane dve lokomotive. Železničari i na ovoj deonici rade danonoćno kako bi očistili prugu od snega, pa se uspostavljanje saobraćaja na ovoj deonici očekuje tokom sutrašnjeg dana, najavili su iz Železnica. Prema prvim procenama, "Železnice Srbije" su od snežnih nepogoda pretrpele direktnu materijalnu štetu od oko 25 miliona dinara. Od toga, šteta u teretnom saobraćaju je na ime teretnih vozova koji proteklih pet dana zbog snežnih nanosa nisu saobraćali je oko 180 000 evra, dok se šteta u putničkom saobraćaju procenjuje na oko 3,5 miliona dinara, na ime gubitka prihoda zbog izostajanja vozova, troškova smeštaja i autobuskog prevoza putnika. Indirektne štete, koje će obuhvatiti i dodatne troškove čišćenja pruga, angažovanja voznih sredstava i mehanizacije i povećane potrošnje energenata i opreme biće naknadno obračunati, ali su sigurno višestruko veći, saopštile su Železnice Srbije.
