> Izvor: B92
> Datum: petak 21.03.2014  
> Rubrika: info_hronika
> Naslov: Peurači pritvor do 30 dana
> Članak:

Beograd -- Specijalni sud u Beogradu odredio pritvor do 30 dana direktoru Inspekcije za rad u Ministarstvu rada Dragoljubu Peurači, osumnjičenom za primanje mita.
Sudija za prethodni postupak odredio mu je pritvor na predlog Tužilaštva za organizovani kriminal zbog bojazni da bi u toku istrage mogao da utiče na svedoke, kao i da mi mogao da ponovi krivično delo, izjavila je Tanjugu portparol suda Dušica Ristić.
Peruača je sinoć saslušan u tužilaštvu za organizovani kriminal, kao i još dva svedoka koji su bitni za istragu, rekao je Tanjugu tužilac za organizovani kriminal Miljko Radisavljević. Tužilaštvo je pokrenulo istragu zbog sumnje da je izvršio krivicno delo primanje mita, tako što je od vlasnika privatnog preduzeća "Man Power" zahtevao novčani poklon u iznosu od 30.000 evra, i da je primio 15.000 evra. Peurača je ranije radio kao operativac u Službi za borbu protiv organizovanog kriminala, odakle je otišao za načelnika odeljenja za kontraobaveštajnu zaštitu u kabinetu ministra unutrašnjih poslova Ivice Dačića.
