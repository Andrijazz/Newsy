> Izvor: B92
> Datum: petak 17.01.2014  
> Rubrika: info_hronika
> Naslov: Mišković u sudnici sledeće sedmice
> Članak:

Beograd -- Miroslavu Miškoviću naredne sednice nastavlja se suđenje zbog optužbi da je sa saradnicima oštetio putarska preduzeća za više desetina miliona evra.
On je i pored toga zatražio da mu se odobri put u Holandiju i privremeno vrati pasoš ali je sudija Vladimir Vučinić taj zahtev ovog puta odbio.
Vlasnik Delta holdinga je zahtev podneo preko svog branioca, rekla je Tanjugu portparol suda Dušica Ristić i dodala da je predsednik sudskog veća odbio zahtev, odnosno nije mu odobrio put u inostranstvo.
Prema zakonu, sudija za donošenje te odluke ne mora da konsultuje nikoga, već ima diskreciono pravo da sam proceni opravdanost privremenog vraćanja putne isprave. Sudija Vučinić koji presedava sudskim većem Specijalnog suda koje sudi Miškoviću početkom decembra odobrio mu je put u London na par dana, zbog čega se digla velika medijska prašina. Vučinić je tvrdio da je na njega zbog te odluke vršen pritisak unutar sudske organizacije i podneo prigovor tim povodom, koji je, međutim, juče odbijen kao neosnovan odlukom Visokog saveta sudstva. Mišković je početkom decembra, između dva suđenja, tražio i privremeno dobio nazad svoj pasoš, koji mu je sud oduzeo kao meru obezbeđenja prisustva tokom procesa za malverzacije sa putarskim preduzećima. Pored toga, Mišković je ranije položio jemstvo od 12 miliona evra. Posle tri dana provedena u Londonu, Mišković je 26. decembra došao na sudjenje. On je izjavio da ne želi da beži, jer može da dokaže da nije kriv. Vlasnik "Delta holdinga" i više firmi u inostranstvu je rekao da je pasoš njegovo osnovno sredstvo za rad i dodao da je podignuta medijska hajka pošto mu je sud nedavno privremeno vratio dokument zbog puta u London.
