> Izvor: B92
> Datum: sreda 12.02.2014  
> Rubrika: info_hronika
> Naslov: Potvrđena presuda vođi “Alkatraza”
> Članak:

Beograd -- Potvrđena presuda Milošu Radisavljeviću Kimiju i još dvojici osoba, osuđenima za kamenovanje policijskog kordona u noći kada je zapaljena Bajrakli džamija.
Apelacioni sud u Beogradu potvrdio je kazne od po četiri meseca zatvora jednom od vođa navijačke grupe “Alkatraz” Milošu Radisavljeviću, njegovom ocu Radetu i Bojanu Hrvatinu, zbog kamenovanja policijskog kordona koji je obezbeđivao beogradsku Bajrakli džamiju u noći između 17. i 18. marta 2004. godine.
Sud je pravosnažno oslobodio optužbi Borisava Mitraševića, Stefana Radevića, Gorana Mitića i Nikolu Marinkovića, dok je ukinuo oslobađajuću presudu za Stefana Čubrovića i Vladana Broćića i naložio da se njima dvojici suđenje ponovi. Prvi osnovni sud u Beogradu osudio je Radisavljeviće i Hrvatina za krivično delo učestvovanje u grupi koja vrši nasilje, odnosno jer su zajedno sa drugim nepoznatim licima, kamenicama gađali policajce, probili policijski kordon na uglu ulica Kralja Petra i Gospodar Jevremove. Tom prilikom su teško povređena dva pripadnika MUP-a koja su stajala u kordonu. Iako je ovaj sudski postupak u medijima bio poznat kao "paljenje Bajrakli džamije", optužnica nikog od okrivljenih nije teretila za paljenje, već za krivično delo "učestvovanje u skupini koja izvrši nasilje". Tokom suđenja beogradski muftija Jusufspahić svedočio je u korist Radisavljevića, tvrdeći da oni nisu palili džamiju, već da su pomagali da se neredi spreče. Radetu Radisavljeviću sud je presudom opozvao raniju uslovnu osudu od šest meseci zatvora i izrekao mu je jedinstvenu kaznu (zajedno sa pomenuta četiri meseca) od osam meseci zatvora. Hrvatinu je, takođe, izrekao jedinstvenu kaznu od 15 godina zatvora, jer je on ranije pravosnažno osuđen za ubistvo navijača u vozu. Tokom nereda koji su izbili nakon nasilja nad Srbima na Kosovu, demonstranti su probili policijski kordon, polupali su prozore i inventar, a zatim zapalili džamiju. Tužilaštvo je sredinom maja prošle godine odustalo od krivičnog gonjenja još devetorice optuženih. Oštećeni - Islamska zajednica upućena je na parnicu radi ostvarivanja naknade štete, dok je sud naložio da Radisavljevići plate sudske troškove.
