> Izvor: B92
> Datum: Hronika		| četvrtak 16.01.2014  |  11:36
> Rubrika: info_hronika
> Naslov: "Kontrast": Pismo oca Selakoviću
> Članak:

Novi Sad -- Otac novinarke Tamare Miladinović koja je stradala u požaru u diskoteci "Kontrast", zatražio je od Selakovića da ga primi radi utvrđivanja odgovornosti.
"Po Ustavu Srbije, vladavina prava je zagarantovana. Tužilaštvo i sudstvo je nezavisno i samostalno u svom radu. Evo dve godine prolaze od javašluka i kriminala, a ništa se nije sa mesta pomerilo", naveo je Branko Miladinović u pismu ministru pravde Srbije.
On je upitao kako je moguće da niko od građevinskih inspektora, inspektora iz sektora za vanredne situacije i turističkih inspektora nije doneo rešenje o zatvaranju diskoteke, koja po njemu nije ispunjavala uslove za rad, čime bi tragedija bila izbegnuta. Miladinović je ranije u više navrata pisao republičkom javnom tužiocu Zagorki Dolovac, sa zahtevom da se proces ubrza i da svi krivci budu pronađeni i imenovani. On je ukazao i da postoje ozbiljne indicije o "prikrivanju" određenih dokaza u tom slučaju. Mediji su krajem 2013. godine javili da će suđenje za tragediju u diskoteci "Kontrast" verovatno početi ponovo, jer predsedavajuća sudija odlazi u penziju, pa će predmet preuzeti novi sudija. Suđenje je počelo krajem januara 2013. godine i održano je 49 ročišta. U pritvoru su i dalje vlasnik lokala, dvojica zakupaca i jedan električar.
