> Izvor: B92
> Datum: utorak 25.03.2014  
> Rubrika: info_hronika
> Naslov: Troje povređeno u udesu u Železniku
> Članak:

Beograd -- Tri osobe lakše povređene u saobraćajnom udesu koji se dogodio oko 01.25 časova u Ulici Ive Lole Ribara u Železniku, zjavila je jutros Nada Macura.
Ženska osoba stara oko 29 godina zadobila je istezanje vrata, a muškarac star 25 i osoba stara 20 godina zadobili su povrede stomaka, rekla je portparolka Hitne pomoći i dodala da su sve troje prevezeni u Urgentni centar.
Hitna pomoć je tokom noći u Beogradu obavila 94 intervencije od kojih osam na javnim mestima, a za protekla 24 sata ukupno 230 intervencija od kojih 65 na javnim mestima, precizirala je Macura. Lekarima su se najčešće obraćali astmatičari i srčani bolesnici, rekla je Macura i dodala da bi trebalo da se pričuvaju kardiovaskularni i cerebrovaskularni pacijenti. Prema njenim rečima, reumatičari bi mogli osetiti tegobe zbog pada barometarskog pritiska i vlažnosti vazduha. Portparol Hitne pomoći je savetovala uzimanje toplih napitaka, vitamina i redovnih obroka, provetravanje prostorija u kojima se boravi i oprez u saobraćaju.
