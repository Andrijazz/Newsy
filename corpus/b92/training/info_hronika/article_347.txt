> Izvor: B92
> Datum: ponedeljak 3.02.2014  
> Rubrika: info_hronika
> Naslov: Normalizacija stanja u Vojvodini
> Članak:

Zrenjanin/Vršac/Beograd -- Posle 3 dana borbe sa smetovima situacija u Vojvodini postepeno se normalizuje. Vanredna situacija na teritoriji Zrenjanina je ukinuta, ali još važi u Pančevu.
Vanredna situacija još je na snazi i u Bačkoj Topoli i Kanjiži, ali se s poboljšanjem vremenskih prilika stiču uslovi da i u tim mestima uskoro bude ukinuta.
Štab za vanredne situacije Zrenjanina ukinuo je vanrednu situaciju u ovom gradu. Zato će sutra početi ponovo da rade vrtići i škole na ovom području.
Zabrana saobraćaja za sva motorna vozila na auto-putu od Novog Sada prema Horgošu u oba smera i dalje je na snazi i tako će ostati dok se ne steknu svi uslovi za bezbedno odvijanje saobraćaja, izjavio je ministar saobraćaja Aleksandar Antić. Magistralni put Beograd-Zrenjanin, na deonici Perlez-Stajićevo od danas je ponovo prohodan, ali je upućen apel vozačima da voze sporije i oprezno. Taj put bio je zatvoren za saoraćaj zbog snežnih nanosa i jakog vetra od petka, 31. januara. Danas je ukinuta i vanredna situacija na teritoriji Zrenjanina, nastala zbog loših vremenskih prilika, jakog vetra i snežnih nanosa. Gradonačelnik Zrenjanina Ivan Bošnjak jutros je najavio da se normalizacija saobraćaja na putu Perlez-Stajićevo očekuje dana - čim se s njega ukloni blato. Put od blata čistili su članovi dobrovoljnih vatrogasnih društava. Učenici osnovnih i srednjih škola u Zrenjaninu danas nisu imali nastavu, a nije radila ni predškolska ustanova, ali će od sutra nastava biti normalno nastavljena. Bošnjak je dodao da se lično uverio da na tom putu nema nijednog zavejanog vozila.

Načelnik Sektora za vanredne situacije MUP-a Srbije Predrag Marić kaže da se sada radi na normalizaciji teretnog saobraćaja. Ljudski nemar jedan je od krivaca za nastalu situaciju, jer su nekoliko puta na potezu uz auto-put sađena stabla da bi ih građani posekli. "Mi u Srbiji uglavnom kada pričamo o prevenciji obično to vezujemo za novac, pretpostavljam da je to razlog. Mislim da u Evropi imaju modalitete da se ovo ne dešava, ne treba da izmilšljamo neke nove trikove kako da zaustavimo sneg, ono što se primenjije u Evropi između ostalog drvoredi pored puta može i ovde", kaže Marić. Šteta se sanira i u Vršcu. Od vetra koji je duvao jače od 160 kilometara na sat oštećen je krov saborne crkve, ali i dvadesetak krovova. Tokom jakih udara vetra preporuka za građane Vršca je i da izbegnu šetnju kroz park i pošumljene delove grada zbog moguće opasnosti od pada drveća.


