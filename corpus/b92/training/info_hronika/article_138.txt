> Izvor: B92
> Datum: sreda 15.01.2014  
> Rubrika: info_hronika
> Naslov: BG: Rešeno više od 500 slučajeva
> Članak:

Beograd -- Beogradska policija je u poslednjih mesec i po dana rasvetlila 57 slučaja razbojništva, 186 teških krađa, 14 krađa motornih vozila i 236 drugih krađa.
Takođe je zaplenila oko 19 kilograma marihuane, po kilogram heroina i kokaina i oko 2.500 komada ekstazija, navodi se u saopštenju MUP-a Srbije.
U odnosu na isti period prošle godine, kako je ocenjeno, broj izvršenih krivičnih dela je znatno smanjen, što je posledica pojačanog rada na terenu beogradskih policajaca. Kao rezultat tih aktivnosti, danas su, neposredno nakon razbojništva u Pošti u Ugrinovcima, uhapšeni đ. S. (19) i S. M. (20). Oni se sumnjiče da su uz pretnju vatrenim oružjem od radnika pošte oduzeli oko 600.000 dinara. Kod njih su, prilikom hapšenja, nađeni pištolj, fantomka i bejzbol palica, kao i novac koji potiče iz krivičnog dela. Cilj intezivnijih aktivnosti, kako se dodaje, jeste sprečavanje i rasvetljavanje svih vidova kriminaliteta, ali pre svega razbojništava, teških krađa, krađa motornih vozila, kao i krivičnih dela u vezi sa proizvodnjom i preprodajom opojnih droga. U okviru tih pojačanih aktivnosti, tokom decembra 2013. i u vreme novogodišnjih i Božićnih praznika u januaru 2014, među karakterističnim slučajevima bilo je hapšenje sedmočlane kriminalne grupe S. P. (25), kada je zaplenjeno 412 grama heroina i oduzeto 3.705 evra i 211.100 dinara, hapšenje S. D. (36) i zaplena 2.068 grama marihuane. Takođe su uhapšeni makedonski državljanin T. G. (22), kada je zaplenjeno 2.567 tableta i 35 grama ekstazija, kao i A. O. (35), kod kojeg je nađeno 1.000 grama kokaina izuzetne čistoće. U poslednjih mesec i po dana uhapšeni su i S. N. (23), zbog sumnje da je počinio 11 razbojništva i sedam teških krađa, V. S. (43), koji se sumnjiči za tri krađe motornog vozila, V. M. (37), osumnjičen za tri razbojništva, i M. K. (32) zbog sumnje da je preprodavao heroin. Iza rešetaka su se našli i D. K. (22), P. M. (28) i G. M. (28), osumnjičeni za ukupno 16 razbojništava, kao i M. P. (25) i M. M. (31), zbog sumnje da su počinili ukupno 25 teških krađa.
