> Izvor: B92
> Datum: Hronika		| četvrtak 20.03.2014  |  16:01
> Rubrika: info_hronika
> Naslov: U zatvor zbog postova na forumu?
> Članak:

Beograd -- Viši sud u Beogradu prvostepeno je osudio na uslovnu zatvorsku kaznu trojicu optuženih zbog uvredljivih komentara na internet forumu, piše portal "Peščanik".
Optuženi su prvostepeno osuđeni na po godinu dana zatvora, tri godine uslovno, zbog uvreda i pretnji iznetih na internet forumu, na račun Borisa Malagurskog i Ivane Rajović, autora filma "Pretpostavka pravde", koji se bavi ubistvom francuskog navijača Brisa Tatona u Beogradu.
Kako se navodi, njih dvoje su pre dve godine podneli krivičnu prijavu protiv 12 članova foruma "Parapsihopatologija", zbog organizovanih pretnji po život i ličnu i profesionalnu bezbednost, iznetih posle premijere filma. Kako navodi "Peščanik", sporni komentari su napisani u "zatvorenom" delu foruma, u koji nema uvid šira javnost, ali je tužilaštvo ipak podnelo predlog za pokretanje krivične istrage. "Tužilaštvo je uvažilo ocenu Malagurskog i Rajović da rade posao od javnog značaja u oblasti informisanja, te da su forumski komentari bili ozbiljne pretnje i pozivi na linč, napisani sa umišljajem i upornošću u nameri da pretnje dopru do oštećenih", navodi portal. Takođe, portal ističe da je sud odbio predlog odbrane da se kao svedoci saslušaju moderatori i drugi učesnici foruma koji bi podrobnije objasnili kontekst u kojem su komentari napisani. Branilac dvojice optuženih Ognjen Rašuo navodi da je odbrana smatrala da su reči optuženih istrgnute iz konteksta. "Za sud je bilo potpuno nebitno šta su oni govorili pre ili kasnije. Smatrali smo da se njihove reči, koje nisu u jezičkom smislu pretnje, ne mogu tumačiti van konteksta u kom su rečene, jer taj kontekst daje smisao rečima okrivljenih. Sud nije delio to mišljenje", navodi Rašuo. On navodi da niko nije negirao da su izrečene ružne reči, niti da optuženi imaju loše mišljenje o Malagurskom, već da se negira da je neko pretio Malagurskom. Rašuo je najavio i žalbu na prvostepenu presudu.
