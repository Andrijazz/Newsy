> Izvor: B92
> Datum: ponedeljak 3.03.2014  
> Rubrika: info_hronika
> Naslov: BG: U šest udesa sedmoro povređeno
> Članak:

Beograd -- U Beogradu se protekle noći dogodilo šest saobraćajnih udesa u kojima je uglavnom lakše povređeno sedam osoba, rekla je portparolka Hitne pomoći Nada Macura.
Najozbiljnije je povređena devojka (28) koju je udario automobil u ulici Braće Jerković oko 20.30. "Ona je zadobila povredu karlice, a lekari su izrazili sumnju da je u pitanju prelom. Prevezena je u Urgentni centar", rekla je Macura.
Dva udesa dogodila su se u ulici Dragoslava Srejovića kod Bogoslovije u razmaku od tri sata. U obe nesreće muškraci su zadobili povrede slabinskog dela kičme. U nesreći na auto putu kod Arene, u smeru ka Nišu, oko 20 sati povređena su dva mladića koja su zadobili povrede glave, kolena i šake, dok je u udesu u Bulevaru Vojvode Mišića ispod Gazele, muškrac povredio vrat. Lekari su imali ukupno 124 intervencije, od kojih 20 na javnom mestu, najviše zbog srčanih bolesnika i astmatičara.
