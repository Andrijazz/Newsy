> Izvor: B92
> Datum: sreda 5.03.2014  
> Rubrika: info_hronika
> Naslov: Hteli smo istinu o otmici Miškovića
> Članak:

Beograd -- Suština razgovora sa Čedom Jovanovićem svojevremeno oko puštanja Dušana Spasojevića iz pritvora bila je da se utvrdi istina o otmici Miškovića, kaže Mihajlović.
Bivši ministar policije Dušan Mihajlović izjavio je večeras za Tanjug da je suština njegovog razgovora sa Čedomirom Jovanovićem oko puštanja iz pritvora vođe zemunskog klana Dušana Spasojevića bila da se utvrdi istina o otmici Miroslava Miškovića.
"Suština razgovora sa Jovanovićem bila je želja da se utvrdi istina o otmici, pa je dogovoreno da Spasojevićeve navode proveri policijski inspektor. Kako oni nisu potvrđeni, Spasojević nije ni izlazio iz zatvora", kazao je Mihajlović. On je, prethodno, svedočeći u Specijalnom sudu na suđenju pripadnicima rasformirane Jedinice za specijalne operacije (JSO) optuženim za oružanu pobunu 2001. godine, rekao da mu je Čedomir Jovanović tražio da iz pritvora pusti Spasojevića. Prema njegovim rečima, Jovanović je došao sa informacijom da Spasojević ima predlog da bude pušten, na 15-ak dana iz pritvora kako bi prikupio dokaze o tome ko stoji iza otmice vlasnika "Delte" Miroslava Miškovića, tvrdeći da on nema veze sa tim krivičnim delom. (Kasnije je njegov zemunski klan osuđen za to delo, a Spasjević je već bio ubijen, nedugo nakon atentata na premijera Đinđića). "Rekao sam da ja to ne mogu da učinim. Ne znam odakle Jovanoviću takve informacije, u to vreme on mi je bio politički šef i nisam proveravao njegove izvore", rekao je Mihajlović napominjući da je nameravao da podnese ostavku na funkciju ministra policije ako taj slučaj ne bude rešen, jer bi onda kako je naveo ispalo da je "mafija jača od države". Mihajlović je danas svedočio na suđenju osmorici pripadnika rasformirane JSO. Iz LDP je saopšteno im je MIhajlović rekao da je njegov iskaz pogrešno interpretiran u medijima.
