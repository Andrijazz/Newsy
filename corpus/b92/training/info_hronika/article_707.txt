> Izvor: B92
> Datum: Hronika		| četvrtak 13.03.2014  |  16:31
> Rubrika: info_hronika
> Naslov: Niš: Uhapšen zbog zloupotreba
> Članak:

Niš -- Niška policija uhapsila je referenta obračuna zarada preduzeća MIN "Vagonka" u restruktuiranju V.A. zbog sumnje da je zloupotrebio položaj odgovornog lica.
Kako je saopšteno iz Policijske uprave, V.A. je osumnjičen da je falsifikovao službene isprave i da je ta krivična dela izvršio u produženom trajanju u periodu od marta 2008. do oktobra prošle godine.
Iz policije navode da je osumnjičeni pribavio protivimovinsku korist od 3,1 milion dinara. On je, kako se sumnja, u obračune zarada zaposlenih upisivao nesitinite podatke gde je obračunavao zarade onih kojima je prestao radni odnos zbog odlaska u penziju ili po osnovu socijalnog programa, ili je uvaćavao zarade zaposlenih, a zatim je tu razliku prikazivao kroz spiskove odbijenih zarada kod poverilaca zaposlenih gde je navodio bivše i zaposlene radnike, navode iz policije. Lažne spiskove i naloge za prenos je dostavljao finansijskom i generalnom direktoru i taj novac je usmeravao na tekuće račune poslovnih banaka ili drugih subjekata koje je on koristio i gde je podizao gotov novac ili uzimao raznu robu, i da bi to prikrio, tako sačinjenu dokumentaciju je uništavao, dodaju iz policije. Iz policije napominju da je osumnjičenom određeno zadržavanje do 48 časova i da će po njenom isteku biti sproveden nadležnom tužilaštvu.
