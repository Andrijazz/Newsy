> Izvor: B92
> Datum: ponedeljak 27.01.2014  
> Rubrika: info_hronika
> Naslov: Pirot: Požar u štali podmetnut
> Članak:

Pirot -- Policijska uprava u Pirotu saopštila je da je požar, u kome je stradalo celo stado ovaca vlasnika Zorana Mijova, najverovatnije izazvan namerno.
U požaru u kome je po policijskom saopštenju stradalo 48 ovaca i 40 jaganjaca i uskladištena stočna hrana pričinjena je šteta od oko 700.000 dinara,a policija intenzivno radi na rasvetljavanju ovog slučaja.
Porodica Mijov, kako je Tanjugu izjavio Zoran Mijov nema drugih izvora prihoda osim od ovaca i jaganjaca. "Ne radimo nigde ni ja ni supruga i to nam je bio jedini izvor prihoda. Stoka nije bila ni osigurana, ali me najviše žao što je živa izgorela a ja nisam bio tu da ih spasim jer sam za požar saznao tek juče ujutro, a vatra je buknula i 1 i 30 iza ponoći. Pirotski vatrogasci su blagovremeno reagovali, ali zbog činjenice da se u objektu nalazile i velike količine sena, ceo objekat je za veoma kratko vreme izgoreo zajedno sa ovcama i jaganjcima kojima nije bilo spasa.
