> Izvor: B92
> Datum: ponedeljak 3.02.2014  
> Rubrika: info_hronika
> Naslov: Lopovi obijali zavejana vozila
> Članak:

Zrenjanin -- Dok su automobili bili zavejani na putu Stajićevo- Perlez u nedelju, a vlasnici vozila jedva evakuisani, lopovi su iskoristili priliku i obili nekoliko vozila.
Automobili su obijeni u noći između subote i nedelja, a sa nekih su skinuti i točkovi, prenosi Beta.
Načelnik Sektora za vanredne situacije Predarg Marić kaže za B92 da to govori o našem mentalitetu.
"Pojedina vozila su bila obijena. To je potpuno neprihvatljiv i ružan način ponašanja. Lopovi su iskoristili priliku da ta zavejana vozila obiju i poskidaju točkove. Apelujem na sve građane čija su vozila zarobljena u snegu da što pre dođu kako bi u dogovoru sa saobraćajnom policijom preuzeli svoja vozila", rekao je gradonačelnik Zrenjanina Ivan Bošnjak. Nanošenje štete i krađu delova vozila koja su ostala zavejana na tom putnom pravcu osudio je i Gradski štab za vanredne situacije. Zrenjaninska policija pozvala je vlasnike automobila zavejanih na putu Stajićevo - Perlez da se što pre jave kako bi preuzeli svoje automobile. Kako je rečeno, vlasnici automobila trebalo bi da se prijave na punktu Saobraćajne policije, koji se nalazi na izlazu iz Stajićeva. Inače, policiji su do sada prijavljena četiri slučaja krađe iz zavejanih vozila na putu Stajićevo - Zrenjanin. Prijavljena je krađa akumulatora i nafte iz dva teretna vozila, a iz putničkih automobila ukradeni su CD plejer, četiri točka, akumulator, prva pomoć i lanci za sneg. Iz MUP-a je saopšteno i da policija intenzivno traga za osobama koje su obijale zavejane automobile.
