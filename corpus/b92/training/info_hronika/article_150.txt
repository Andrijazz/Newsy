> Izvor: B92
> Datum: sreda 15.01.2014  
> Rubrika: info_hronika
> Naslov: Vranić:Jedno lice izgorelo u požaru
> Članak:

Beograd -- Jedna osoba je nastradala, a jedna je povređena rano jutros kada je vatrena stihija zahvatila porodičnu kuću u Vraniću, u opštini Barajevo.
Načelnik Uprave za vanredne situacije u Beogradu Rade Milošević je rekao Tanjugu da je brzom intervencijom vatrogasaca požar ugašen i da je u objektu pronađena jedna osoba koja je izgorela.
Takođe, jedna osoba zadobila je opekotine i prevezena je u bolnicu za rekonstruktivnu hirurgiju u Zvečansku ulicu, istakao je Milošević. On je objasnio da je rano jutros u 05.41 časova stigla dojava da je u porodičnoj kući površine oko 80 kvadratnih metara izbio požar. Po dolasku ekipa na mesto požara ustanovljeno je da je požar u razbuktaloj fazi i da je kompletan objekat obuhvaćen vatrom, rekao je Milošević. Intervenisalo je 10 vatrogasaca spasilaca sa četiri vatrogasna vozila, rekao je Milošević i dodao da će nadležni organi utvrditi uzrok požara i materijalnu štetu.
