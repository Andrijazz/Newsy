> Izvor: B92
> Datum: utorak 11.03.2014  
> Rubrika: info_hronika
> Naslov: Beograd: 4 udesa, 5 povređeno
> Članak:

Beograd -- Tokom noći u Beogradu su se dogodila četiri saobraćajna udesa u kojima je pet osoba povređeno, većinom pešaci. mešu njima je i jedno dete.
Devojčica uzrasta 12 godina, povređena je kao pešak u udesu koji se dogodio oko 19 časova u Ulici Bratstva i jedinstva u Borči. Ona je zadobila povredu desne potkolenice, a sa lica mesta odvezena je privatnim kolima, rekla je portparolka Hitne pomoći Nada Macura.
Dve ženske osobe, devojka stara 20 i žena stara 47 godina su kao pešaci u udesu oko 19.45 časova u Borskoj ulici zadobile povrede glave, a prevezene su u Urgentni centar, istakla je portparol Hitne pomoći. Muškarac star 32 godine, vozač, u udesu oko 23.50 časova u Ulici Kneza Višeslava zadobio je povredu desnog oka i rasekotinu čela, a prevezen je u Urgentni centar, rekla je Macura. U udesu oko oko 19 časova u Gročanskoj ulici na Vračaru osoba stara 62 godine, pešak, zadobila je povredu desne potkolenice, a prevezena je u Urgentni centar, navela je portparol Hitne pomoći. Hitna pomoć je tokom noći u Beogradu obavila 109 intervencija od kojih 18 na javnim mestima, a za protekla 24 sata ukupno 254 intervencije od kojih 47 na javnim mestima, precizirala je Macura. Lekarima su se najčešće obraćale osobe sa hipertenzijom, temperaturama i prehladama, dodala je Macura.
