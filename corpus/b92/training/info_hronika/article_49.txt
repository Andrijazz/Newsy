> Izvor: B92
> Datum: sreda 8.01.2014  
> Rubrika: info_hronika
> Naslov: Novi Sad: Pretučen romski aktivista
> Članak:

Novi Sad -- Romskog aktivistu i muzičara iz Novog Sada Olaha Vincea istukli su nepoznati muškarci u tom gradu u, kako je rekao Vince, "klasičnoj sačekuši".
Olah Vince je agenciji Beta ispričao da je preksinoć, za Badnje veče, šetao sa suprugom, kada su ih ispred njihove kuće u naselju Telep sačekala četvorica muškaraca na ulici i još dvojica u dvorištu kuće.
"Pitali su me da li sam ja Olah Vince i čim sam odgovorio da jesam, njih dvojica su me dvaput udarili u glavu", naveo je Vince. Dodao je da je odmah otišao u bolnicu, gde su mu konstatovali posekotinu i oteklinu na glavi, a slučaj je odmah prijavio i policiji. "Jako smo uplašeni, i ja i moja porodica. Nikada mi se tako nešto nije dogodilo, mokrio sam od straha u krevet iste noći. Mislio sam da je to vreme prošlo, ali izgleda da nam se devedesete godine opet vraćaju", rekao je Vince. On je dodao da je tokom druge polovine prošle godine dobijao anonimne telefonske i SMS pretnje i rekao da su pretnje počele onoga momenta kada je u medijima počeo da iznosi optužbe za korupciju i diskriminaciju, gradskih vlasti u Novom Sadu, ali i Nacionalnog saveta Roma i Kancelarije za inkluziju Roma Vojvodine. Vince je prošlog juna organizovao protetstni performans u centru Novog Sada, nezadovoljan zbog činjenice da su gradske vlasti u Novom Sadu odvojile svega 50.000 dinara za organizaciju Internacionalnog romskog muzičkog i multimedijalnog festivala, NS Rom fest. Performans je prekinuo nakon što mu je članica Gradskog veća za kulturu Milanka Brkić obećala da će Grad izdvojiti još sredstava za taj festival, ali, dodao je Vince, ona to obećanje nije ispunila. Naveo je da se potom žalio ombudsmanu na način na koji su iz gradskog budžeta raspoređena sredstva za nevladine organizacije, gde su, kako tvrdi, najveći deo novca dobila novoosnovana udruženja građana. Internacionalni romski festival NS Rom fest organizovan je 2011. i 2012. godine u glavnom gradu Vojvodine. Festival je 2011. godine sa 350.000 dinara podržao Grad, a sa 400.000 Pokrajina, dok je za 2012. godinu grad izdvojio 500.000 dinara. "Ni u kom slučaju neću da povezujem napad na mene sa ovim zbivanjima. Nas ne interesuje ko je na vlasti u gradu. Ne interesuje nas politika, zanima nas jedino da promovišemo romsku kulturu", rekao je Olah Vince. Vince je nosilac nagrade Novog Sada za izuzetan doprinos razvoju multikulturalnosti kroz aktivizam za učešće Roma u kulturnom i javnom životu grada.

Gradonačelnik Novog Sada Miloš Vučević osudio je napad na Olaha Vincea. "Najoštrije osuđujem nasilje nad čovekom koji je ugledni Novosađanin i koji je u sopstvenom gradu brutalno napadnut. Ovakav čin nasilja protiv jednog čoveka, praćen zastrašivanjem, mora biti osuđen, a počinioci privedeni pravdi", kazao je Vučević, a saopšteno je iz kabineta gradonačelnika. Svako nasilje je neprihvatljivo i njemu ne može i ne sme biti mesta u jednom modernom, demokratskom društvu, istakao je Vučević i dodao da "ovaj i slični napadi, predstavljaju atak na osećaj sigurnosti i bezbednosti svakog građanina Novog Sada". "O tome šta su uzroci ovakvog zverskog ponašanja odgovor bi trebalo da daju odgovarajući organi i institucije. Novi Sad je grad svih građana koji u njemu žive i verujem da će počinioci biti što pre pronađeni i kažnjeni", rekao je Vučević i apelovao na nadležne institucije da sprovedu temeljnu i efikasnu istragu povodom ovog slučaja.

Predsednik Saveta za integraciju Roma u Vladi Srbije Srđan Šajn i državni sekretar u MUP-u Srbije Vladimir Božović danas su zajedno osudili prebijanje novosadskog romskog aktiviste i apelovali na državne organe da hitno reaguju i pronađu počinioce. "U Srbiji svako mora da ima pravo na svoje mišljenje i država mora da garantuje slobodu javnog iznošenja mišljenja svim građanima. Bilo koji pojedinac, ako kritikuje državne organe, nacionalne savete manjina ili bilo koga drugog ne sme da bude predmet fizičkog napada onih koje je kritikovao", poručili su Šajn i Božović u zajedničkoj izjavi, dostavljenoj agenciji Beta. Šajn i Božović su razgovarali sa Vinceom i dogovorili se da se uskoro sastanu s grupom umetnika Vojvodine da bi se našla rešenja njihovih problema.

Nakon što je 2013. godinu završio sa titulom najnebezbednijeg grada u Srbiji, Novi Sad je i u prvim danima nove godine nastavio da skuplja poene za tu neslavnu titulu. Nedopustivo je da se i dalje dešavaju "sačekuše" u kojima neko nekoga prebija pred kućom ili u rođenom dvorištu, bio to priznat umetnik kao što je Olah Vince ili bilo koji drugi građanin, saopšteno je iz Lige socijaldemokrata Vojvodine. Gradski odbor Lige socijaldemokrata Vojvodine očekuje da nadležni državni organi što pre rasvetle čitav događaj i pronađu počinioce. Novi Sad nije i ne sme biti grad u kojem će se i posumnjati na diskriminaciju, niti uopšte može biti moguće da se neko nekažnjeno izvuče za prebijanje čoveka na njegovom kućnom pragu, navedeno je u saopštenju. Gradski odbor Demokratske stranke najoštrije osuđuje napad i navodi: "Pitamo se šta još treba da se desi, koliko ubistava, prebijanja, napada, vređanja na ulicama, pa da nadležni konačno preuzmu odgovornost za posao koji rade i brigu o svakom stanovniku ovoga grada. Nebrojeno puta do sada ukazivali smo na ogromni problem bezbednosti, nudili pomoć, upozoravali, ali čini se da nadležni nemaju razumevanja za majke koje više ne mogu da izađu u šetnju sa bebama, za roditelje čija deca nisu bezbedna na putu do škole, za aktiviste koji se bore protiv fašizma i ekstremizma, za starije sugrađane koji su svakodnevno meta razbojnika". Danas su u Novom Sadu ugroženi svi, dodaju demokrate. Napad na Olaha Vincea sraman je dodatak mračnoj statistici koja je u protekloj godini Novi Sad postavila na prvo mesto najnebezbednijih gradova u Srbiji. Zahtevamo da se odgovorni što pre privedu licu pravde, a od nadležnih tražimo hitne mere za poboljšanje bezbednosti u gradu, navedeno je u saopštenju iz DS. Predsednik Vlade Vojvodine Bojan Pajtić osudio je napad na romskog aktivistu i muzičara Olaha Vincea i zatražio da se otkriju "počinioci i nalogodavci" tog napada. "Mora se hitno utvrditi ko je odgovoran za napad, utvrditi ko su počinioci i ko su nalogodavci napada. Atmosfera linča u društvu i porast nasilja u Novom Sadu, neprihvatljivi su i zavredjuju najstrožiju osudu i brzu i adekvatnu reakciju nadležnih institucija", naveo je Pajtić u saopštenju. Dodao je da Novi Sad i Vojvodina nikada nisu bili i ne smeju postati "sigurna kuća za nasilnike i šoviniste".
