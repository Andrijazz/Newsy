> Izvor: B92
> Datum: petak 14.03.2014  
> Rubrika: info_hronika
> Naslov: Uhapšena trojica zbog droge
> Članak:

Beograd -- Novosadska kriminalistička policija je uhapsila trojicu osumnjičenih da su prodavali drogu.
U saradnji sa Upravom kriminalističke policije, Službom za suzbijanje kriminala i Policijskom upravom Beograd, pregledan je automobil D.B. (36) iz Novog Sada i nađen kilogram amfetamina, saopštila je policija.
Sumnja se da je D.B. amfetamin kupio u Umci od osumnjičenog U.S. (34), iz Obrenovca. Pretresom njihovih stanova nađen je i novac za koji se sumnja da potiče od prodaje droge. Policija je pretresla i stan V.S. (32) iz Umke, gde su nađeni šest grama marihuane, vaga, novac i tri mobilna telefona. Protiv V.S. će biti podneta i krivična prijava za ometanje službenog lica jer se tokom pretresa zaključao u kupatilu i u WC-šolju bacio heroin i amfetamin.
