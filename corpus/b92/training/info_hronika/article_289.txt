> Izvor: B92
> Datum: sreda 29.01.2014  
> Rubrika: info_hronika
> Naslov: Sele zatvor iz centra Novog Pazara
> Članak:

Novi Pazar -- Okružni zatvor u Novom Pazaru uskoro će biti izmešten iz užeg centra grada, a novi će biti izgrađen na novoj lokaciji.
Ovo je dogovoreno na današnjem sastanku predstavnika lokalne samouprave i Uprave za izvršenje krivičnih sankcija Ministarstva pravde Srbije.
Direktor Uprave Milan Stevović izjavio je nakon sastanka da je projekat dislokacije sadašnjeg zatvora i izgradnje novog vredan oko 18 miliona evra. "Prema našim planovima novi, moderan Okružni zatvor, biće kapaciteta od 300 do 400 osoba koliko je i neophodno za ovo područje. Novi zatvor će omogućiti osuđenicima sa ovih prostora da kaznu služe u svom gradu, a to će pomoći i njihovoj boljoj resocijalizaciji", izjavio je Stevović. Direktor je istakao i da su tokom današnjeg sastanka razmatrali kadrovku situacija u Okružnom zatvoru i dogovorili se oko nekih kadrovskih rešenja. Gradonačelnik Novog Pazara Meho Mahmutović ocenio je da je izgradnja novog zatvora mnogo više od poboljšanja uslova za boravak zatvorenika. "Novi zatvor znači i najmanje 200 novih radnih mesta, što je dragoceno za nas. Takođe, to je ogroman projekat i u njemu će sigurno biti mesta i za novopazarske građevinare i nadam se da će oni iskoristiti tu priliku", rekao je Mahmutović. On je dodao i da se trenutno razmatraju dve-tri lokacije na kojima bi trebalo da se gradi novi zatvor i da će se narednih nedelja znati nešto više o tome gde će biti izmešten Okružni zatvor. Mahmutović i Stevović su najavili i da će u Novom Pazaru veoma brzo početi da radi i Kancelarija za alternativne sankcije. Ta kancelarija omogućiće osuđenicima koji su počinili krivična dela za koja je zaprećena kazna do tri godine zatvora da kaznu odsluže u kući, uz društveno koristan rad.
