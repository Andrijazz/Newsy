> Izvor: B92
> Datum: Hronika		| četvrtak 16.01.2014  |  21:45
> Rubrika: info_hronika
> Naslov: Đurićeva odbrana uložila žalbu
> Članak:

Beograd -- Odbrana Dragana Đurića, vlasnika "Zekstre" i predsednika FK Partizan, uložila je žalbu na rešenje o određivanju pritvora do 30 dana.
Žalba uložena sudiji za prethodni postupak Posebnog odeljenja Višeg suda u Beogradu.
Kako je za "Novosti" u četvrtak izjavio Đurićev branilac, advokat Dragan Mraković, ne postoje uslovi za određivanje pritvora, pa samim tim nema uslova za jemstvo. Sudija za prethodni postupak je, u utorak, pored rešenja o određivanju pritvora doneo i odluku da Đurić može biti pušten da se brani sa slobode ukoliko položi jemstvo u iznosu od dva miliona evra u dinarskoj protivvrednosti. Jemstvo može da bude uplaćeno u gotovini, kao i upisom hipoteke na nekretnine u određenoj vrednosti. Mraković je demantovao napise pojedinih medija da je Đurić podigao hipoteku na svoju kuću, kao zalog za puštanje iz pritvora. On je istakao da je uslov za jemstvo konačna odluka o određivanju pritvora. Protiv Đurića je Tužilaštvo za organizovani kriminal pokrenulo istragu zbog sumnje da je počinio krivično delo zloupotreba položaja odgovornog lica prilikom privatizacije Veterinarskog zavoda. Na teret mu se stavlja da je u postupku privatizacije za konzorcijum pravnih lica "Zekstra" d.o.o i "Bankom" d.o.o. pribavio protivpravnu imovinsku korist veću od 207 miliona dinara. Veterinarski zavod je Đurićeva kompanija "Zekstra" kupila 2005. godine za 9,1 milion evra i to je jedna od 24 sporne privatizacije koje je kao takve označio Savet za borbu protiv korupcije. U izveštaju Saveta, koji je dostavljen MUP Srbije i koji je bio polazna osnova za pretkrivični postupak, navedeno je da konzorcijum "Zekstra-Bankom", nije faktički ni postojao kada se prijavio na tenderu. Zavod koji je osnovan 1938. godine, prodat je u trećem pokušaju, nakon što je zamenjen kompletan upravni odbor te firme.
