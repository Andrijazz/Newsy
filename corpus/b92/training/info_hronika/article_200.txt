> Izvor: B92
> Datum: ponedeljak 20.01.2014  
> Rubrika: info_hronika
> Naslov: Kurak hteo da ubije i inspektora
> Članak:

Beograd -- Osumnjičeni za ubistvo Slavka Ćuruvije rekao da treba ubiti inspektora Dragana Kecmana, koji je o tom zločinu vodio istragu i 2006. godine, piše "Blic".
"Miroslav Kurak je krajem februara 2006. u beogradskom klubu Varadero na Makišu dobio obaveštenje od jednog svedoka, koga je Kecman saslušavao, da se inspektor raspitivao za njega u vezi s ubistvom Slavka Ćuruvije. Kurak je tada rekao: “Kecmana treba o‘laditi”. Postoji tonski snimak tog razgovora, koji se nalazi među dokazima", kaže izvor “Blica” iz istrage.
Sa stavom Kuraka da se ubije policajac bio je upoznat i Branko Crni, u vreme ubistva Ćuruvije zamenik šefa DB Radomira Markovića, osumnjičenog da je naredio da se novinar ubije. Crni će biti pozvan kao jedan od prvih svedoka, nakon što bude saslušan Marković. Inspektor Kecman je 2005. i 2006. vodio istragu, ali je ona bila skoro zaustavljena do formiranja komisije za istraživanje ubistva novinara, koju predvodi Veran Matić. Kao što je "Blic" ranije pisao, 2006. je bilo planirano da se podigne optužnica za ubistvo novinara, međutim u poslednjem trenutku se od toga odustalo i istraga je tada praktično stala "Tada je postojala mogućnost da se više pripadnika DB optuži za nezakonito praćenje novinara i pomaganje u ubistvu. To bi dovelo do toga da neko od njih prizna sve što zna u zamenu da ne ide u zatvor. Međutim, to nije urađeno", kaže izvor "Blica". Milan Radonjić, u vreme ubistva šef Centra DB Beograda, koji se sada tereti kao organizator ubistva novinara, bio je privođen još 2001. "Radonjić je tada priveden u prostorije DB i bilo je planirano da se protiv njega povede postupak zbog nezakonitog praćenja Ćuruvije i pomaganja počiniocima. Radonjić je odmah rekao da je spreman da govori o svemu i tražio je da mu se garantuje bezbednost. Rekao je: "Za mene je bezbednije da budem u zatvoru." Međutim vrh DB je odustao i Radonjić je kasnije osumnjičen samo za pomaganje u ubistvu četiri člana SPO na Ibarskoj magistrali, međutim pravosnažno je oslobođen", kaže izvor "Blica".

Odmah nakon 5. oktobra 2000. po naredbi Radomira Markovića uništavana su dokumenta DB o praćenju Slavka Ćuruvije. DB ni nakon hapšenja Markovića krajem februara 2001. istražiteljima nije dostavio listinge sa baznih stanica mobilne telefonije. S tim je tek počelo u drugoj polovini 2005, a završeno je 2011. na insistiranje inspektora Dragana Kecmana. Zanimljivo je da je baš 2005. u MUP prebačen stručnjak tajne službe za telekomunikacije. Taj isti čovek i sada radi na važnoj funkciji u kompaniji mobilnog operatera, koja je poslednja istražiteljima dostavila listinge razgovora.

Miroslava Kuraka je iz Specijalne antiterorističke jedinice u DB prebacio Franko Simatović Frenki, zamenik tadašnjeg šefa tajne službe Jovice Stanišića. Kurak je bio veoma vešt u korišćenju oružja, a radio je kao instruktor u JSO. On je bio kum sa Simatovićem i čovek od njegovog najvećeg poverenja. Inače, Kuraka je venčao Ratko Romić, koji je osumnjičen da je saizvršilac ubistva Slavka Ćuruvije. Crni i osumnjičeni Milan Radonjić su takođe kumovi.
