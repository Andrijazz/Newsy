> Izvor: B92
> Datum: ponedeljak 24.02.2014  
> Rubrika: info_hronika
> Naslov: Horgoš: Zaplenjeno 15kg marihuane
> Članak:

Horgoš -- Carinici na graničnom prelazu Horgoš zaplenili su više od 15 kilograma marihuane, sprečivši dvojicu srpskih državljana da je iznesu iz zemlje.
U saopštenju Uprave carina navodi se da su dvojica osumnjičenih putovali automobilom novosadskih registarskih tablica iz Srbije u Mađarsku.
"Iako su na pitanje carinika da li imaju nešto da prijave carinskoj kontroli odgovorili da nemaju ništa, carinici su insistirali da vozilo bude detaljno pregledano mobilnim skenerom", dodaje se u saopštenju.
Slika sa skenera je pokazala nepravilnosti u predelu zadnjeg branika i bočnim pragovima automobila nakon čega je usledila detaljna kontrola, pri čemu je droga otkrivena u paketima umotanim u celofan traku.
