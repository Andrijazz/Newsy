> Izvor: B92
> Datum: ponedeljak 10.03.2014  
> Rubrika: info_hronika
> Naslov: Pretnje smrću Gej strejt alijansi
> Članak:

Beograd -- Gej strejt alijansi danas su upućene pretnje smrću preko SOS telefona koji služi za prijavljivanje nasilja i diskriminacije po osnovu seksualne orijentacije.
Nepoznati muškarac nazvao je GSA i dobio izvršnu direktorku te organziacije, koju je počeo da vredja i opsovao joj "majku pedersku", a nakon toga povikao "sve vas treba pobiti".
Ona ga je prekinula rekavši kako će o ovoj pretnji i o njegovom broju telefona, koji nije bio sakriven, odmah obavestiti policiju, na šta se on nasmejao a direktorka GSA je zatim prekinula telefonski razgovor. Nakon toga sa istog broja telefona ponovo su upućeni pozivi Alijansi ali niko od aktivista nije odgovorio. GSA je o ovoj pretnji odmah obavestila policiju i o tome je data izjava u policijskoj stanici. Iako nije retka pojava da joj se preko imejla, a posebno preko društvenih mreža preti i da se vredja LGBT populacija, Alijansa naglašava da je ovo prvi put da je neko ovoj organizaciji uputio telefonske pretnje. "GSA izražava zabrinutost i očekuje od policije da preduzme hitne korake kako bi se počinilac identifikovao i priveo pravdi", saopštili su u Alijansi.
