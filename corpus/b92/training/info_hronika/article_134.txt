> Izvor: B92
> Datum: utorak 14.01.2014  
> Rubrika: info_hronika
> Naslov: Noć u BG: Udesi, ubod nožem, tuča
> Članak:

Beograd -- U Beogradu su se dogodila dva udesa u kojima je jedna osoba kao pešak poginula, a četiri su povređene. Jedno lice ubodeno nožem, u tuči povređene su tri osobe.
Muškarac star oko 50 godina je kao pešak oko 21.40 časova na Novosadskom autoputu zadobio povrede koje su nespojive sa životom i konstatovana je njegova smrt, rekla je portparol Hitne pomoći Nada Macura.
Četiri osobe su povređene u udesu, koji se dogodio oko 22.15 časova u Ulici Jurija Gagarina, istakla je portparol Hitne pomoći. Muškarac, vozač, star 31 godinu, dve ženske osobe stare po 29 godina i mladić star 21 godinu zadobili su povrede glave, rekla je Macura i dodala da su povređeni prevezeni u Urgentni centar. Hitnoj pomoći je oko 02.15 časova javljeno da je u Ulici Triše Kaclerovića 27 jedna osoba ubodena nožem, ali se pacijent pre dolaska lekara udaljio sa lica mesta, rekla je Macura. Tri osobe su povređene u tuči rano jutros oko 04.45 časova kod okretnice tramvaja na liniji 3 u Rakovici, istakla je portparol Hitne pomoći. Mladić star 25 godina zadobio je povredu staklom, leve nadlaktice dužine oko 10 centimetara, muškarac star oko 30 godina posekotinu desne šake, a muška osoba stara oko 30 godina ujedena je za prst, rekla je Macura i dodala da su povređeni prevezeni u Institut na Banjici. Hitna pomoć je tokom noći u Beogradu obavila 98 intervencija od kojih 22 na javnim mestima, a za protekla 24 sata ukupno 222 od kojih 77 na javnim mestima, precizirala je Macura. Pomoć lekara su tokom noći najčešće tražili kardiovaskularni bolesnici i astmatičari, navela je Macura.
