> Izvor: B92
> Datum: Hronika		| četvrtak 13.02.2014  |  12:02 -> 17:22
> Rubrika: info_hronika
> Naslov: Uhapšen poslanik SNS zbog UBB
> Članak:

Beograd -- Poslanik SNS i predsednik Izvršnog odbora Univerzal banke Dragan Tomić i još četiri osobe uhapšeni su zbog malverzacija u Univerzal banci, saznaje B92.
Osim Tomića, privedena su još četiri člana IO UBB. Oni se terete da su sa rukovodećih pozicija u toj banci nezakonito odobravali višemilionske kredite bez pokrića.
Univerzal banka je 31. januara ostala bez dozvole za rad i ušla je u stečaj.
Miljkan Karličić, advokat poslanika Srpske napredne stranke i predsednika Izvršnog odbora Univerzal banke Dragana Tomića, negirao je danas da je njegov klijent uhapšen i dodao da je on samo saslušan u svojstvu osumnjičenog. Tomiću je određeno policijsko zadržavanje do 48 sati. Tomić i još četiri osobe su privedeni zbog zloupotrebe položaja odgovornog lica i u svojstvu osumnjičenih se saslušavaju u Upravi kriminalističke policije u Beogradu. Sumnjiče se da su davali kredite bez adekvatnih sredstava obezbeđenja i mimo propisane procedure, ali i uz negativno mišljenje kreditnog odbora te banke. U javnosti se posle gašenja banke spekulisalo da je Tomić odobravao velike kredite bez pokrića kompanijama "Farmakom MB" iz Šapca, "Interkomerc" i "Beohemija". Najveći akcionar te banke Nebojša Divljan tvrdio je posle gašenja banke da su te tri kompanije, kao i firme povezane sa njima, najveći dužnici i da su im krediti davani iako je bilo poznato da imaju probleme u poslovanju. Divljan je rekao da je glavni problem banke nastao zbog uticaja velikih dužnika na rukovodstvo banke, ali i izostanak adekvatnog nadzora Narodne banke Srbije kojoj se, kako kaže, obraćao. NBS je dozvolu banci oduzela uz obrazloženje da je to urađeno "radi zaštite interesa deponenata i očuvanja stabilnosti finansijskog sistema Srbije". Tomić (55) je poslanik SNS u Skupštini Srbije, član Glavnog odbora naprednjaka i bivši predsednik Okružnog odbora SNS u Šapcu. Pravnik je po struci, a obavljao je dužnost direktora Republičke uprave javnih prihoda Šabac. Kako se navodi na sajtu Otvoreni parlament, za narodnog poslanika izabran je na decembarskim izborima 2000. godine. Bio je zamenik predsednika poslaničke grupe "Socijalistička narodna stranka - Narodni blok - general Nebojša Pavković". Široj javnosti je poznat kao jedan od inicijatora promena i modernizacije socijalističke ideje u Srbiji. Takođe, član je skupštinskog Odbora za finansije, republički budžet i kontrolu trošenja javnih sredstava.

Potpredsednik Vlade Srbije Aleksandar Vučić rekao je da je vlast uspela da zaustavi državni kriminal i da će morati da odgovaraju svi koji su u to upleteni, a "partijske knjižice ih neće zaštititi". Vučić je rekao da je vlast uspela da zaustavi državni kriminal i naveo da je jutros dobio podatke o slučaju Univerzal banke. On je napomenuo da su, pored Univerzal banke, postojale još tri - Agrobanka, Privredna banka i Razvojna banka Vojvodine, u kojima su se krediti uzimali bez ikakvih obezbeđenja, a novac je odlazio na različite strane, uključujući stranke, a da se pritom ništa nije ni pravilo, ni proizvodilo. "Gubitak od te četiri firme je milijardu evra", pecizirao je Vučić. Kako je rekao, i njegove partijske kolege koje su upletene u ove slučajeve moraće da odgovaraju i "u tome nema nikakve filozofije, partijske knjižice ih neće zaštititi". "Uradili smo ono što je najgore za one koji su na vlasti ali dobro je za državu. Srbija mora da postane normalna zemlja, sa zdravom privredom", poručio je Vučić.


