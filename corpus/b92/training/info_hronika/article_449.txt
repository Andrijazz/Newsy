> Izvor: B92
> Datum: Hronika		| četvrtak 13.02.2014  |  18:46
> Rubrika: info_hronika
> Naslov: Mišković traži međunarodnu zaštitu
> Članak:

Beograd -- Jan Forester, pravni zastupnik kompanije "Hemslejd" Miroslava Miškovića, kaže da će pred nadležnim međunarodnim institucijama zatražiti zaštitu svog klijenta.
Odluka Apelacionog suda, kojom je Miškoviću potvrđena zabrana napuštanje Srbije bez odobrenja suda, "predstavlja dodatno opterećenje koje je pravno neprihvatljivo", naveo je Forester u saopštenju koje je prenela kompanija “Delta“.
Apelacioni sud u Beogradu danas je saopštio da je potvrdio rešenje Višeg suda kojim je Miškoviću produžena zabrana napuštanja boravišta za još tri meseca i produžena mera privremenog oduzimanja pasoša. Mišković je 23. januara tražio da mu trajno vrati pasoš, ali je Specijalni sud za organizovani kriminal odbio taj zahtev, kao i zahtev za ukidanje mere zabrane napuštanja boravišta. "Takva odluka Apelacionog suda je u direktnoj suprotnosti sa evropskim standardima i narušava ne samo osnovna ljudska prava, već i nanosi štetu kompaniji", rekao je Forester. On je podsetio da je Mišković položio jemstvo u iznosu najvećem u istoriji Srbije i da se odazivao na svaki poziv bilo koje institucije u Srbiji.
