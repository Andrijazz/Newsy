> Izvor: B92
> Datum: ponedeljak 27.01.2014  
> Rubrika: info_hronika
> Naslov: U gepeku švercovali meso i creva
> Članak:

Beograd -- Carinici su kod sela Gradinje u blizini Dimitrovgrada sprečili pokušaj krijumčarenja 52 kilograma mesa i 102 kilograma usoljenih creva
U dubinskoj kontroli magistralnog puta E 80 kod sela Gradinje u blizini Dimitrovgrada carinici su oktrili tovar 26. januara detaljnom kontrolom automobila marke "mercedes" pirotskih registarskih oznaka kojim je putovao bračni par iz pravca graničnog prelaza Gradina prema Dimitrovgradu.
Nakon što su zaustavljeni, objasnili su carinicima da nemaju ništa za carinsku kontrolu osim prehrambenih proizvoda koje su kupili za ličnu upotrebu, saopšteno je iz Uprave carina. Međutim, već tokom delimične kontrole vozila, u prtljažnom delu vozila pronađena je kutija u kojoj su se nalazili bataci i roštilj meso stranog porekla. Detaljnija kontrola je nastavljena na Terminalu Gradina i tada je otkriveno još 32 kilograma mlevenog roštilj mesa, 20 kilograma pilećih bataka i sedam plastičnih kanti u kojima se nalazilo 102 kilograma sveže usoljenih creva životinjskog porekla. Osim što se radi o mesu za koju nisu plaćene uvozne dažbine, čime je oštećen državni budžet, ovde se radi i o hrani koja nije prošla nikakvu kontrolu zbog čega je moglo biti ugroženo zdravlje gradjana, navedeno je u saopštenju.
