> Izvor: B92
> Datum: nedelja 23.02.2014  
> Rubrika: info_hronika
> Naslov: Niš: Sudar posle policijske potere
> Članak:

Niš -- Posle policijske potere u Nišu sinoć oko 22 h, automobil u kojem je prevoženo čak 12 azilanata iz Sirije, udario je u banderu, potvrđeno je za B92.
Dve osobe su povređene i zbrinute u KC Niš, a ostali se nalaze kod sudije za prekršaje.
Nezgoda se dogodila u Bulevaru 12. februar u Nišu nedaleko od kružnog toka kod skretanja za aerodrom. Azilante je prevozio srpski državljanin u vozilu ford Mondeo sa stranim tablicama, a do nesreće je došlo kada je izgubio kontrolu nad vozilom i udario u banderu usled čega se automobil prevrnuo. Vozaču D.K. (53) je određeno zadržavanje do 48 sati i on će sa krivičnom prijavom biti priveden nadležnom tužilaštvu, napominju iz policije. Među migrantima je bilo i jedno maloletno lice, navode iz policije i saopštavaju da je 10 državljana Sirije privedeno prekršajnom sudiji koji je devet Sirijaca kaznio sa po 17 dana zatvora i merom udaljenja sa teritorije Srbije u trajanju od po jedne godine. Maloletnik je ukoren i sproveden je u prihvatnu stanicu Zavoda za vaspitanje omladine u Nišu. Očevici tvrde da su bili šokirani kada su shvatili da je u putničkom automobilu bilo više od 10 osoba.
