> Izvor: B92
> Datum: petak 14.02.2014  
> Rubrika: info_hronika
> Naslov: Produžen pritvor Romiću i Radonjiću
> Članak:

Beograd -- Specijalni sud produžio je pritvor za još do 30 dana bivšim pripadnicima DB Milanu Radonjiću i Ratku Romiću osumnjičenim za učešće u ubistvu Slavka Ćuruvije.
Sudija za prethodni postupak je Radonjiću i Romiću odredio pritvor zbog postojanja opasnosti od bekstva, bojazni da će ometati postupak uticanjem na svedoke, kao i zbog visine zaprećene kazne za krivično delo za koje se terete, a koja je preko deset godina.
Pritvor im je određen i zbog načina izvršenja i težina posledice krivičnog dela su doveli do uznemirenja javnosti koje može ugroziti nesmetano i pravično vođenje ovog krivičnog postupka, saopšteno je iz suda. Tužilaštvo za organizovani kriminal vodi istragu protiv Radonjića koji je u vreme ubistva Churuvije bio šef brogradskog centra DB-a, Romića koji je radio kao načelnik Šestog odeljenja tog centra, kao i tadašnjeg šefa DB-a Radomira Markovića i pripadnika posebne službe obezbeđenja u DB-u Miroslava Kuraka. Marković je u zatvoru u Požarevcu, a Kurak nije dostupan pravosudnim organima. Slavko Ćuruvija ubijen je na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketing službe Dnevnog telegrafa, a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim ga  i jednim pucnjem u glavu. Sa njim je tada bila njegova nevenčana supruga, istoričarka Branka Prpa. Na vlasti u Srbiji je bila koalicija SPS, JUL i SRS. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na vođu SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.
