> Izvor: B92
> Datum: petak 31.01.2014  
> Rubrika: info_hronika
> Naslov: BG: Vetar otkačio splav "Lukas"
> Članak:

Beograd -- Zbog izuzetno jakog vetra koji duva u Beogradu i dostiže brzinu od 83 km/h, otkačio se splav "Lukas" i udario u drugi. Vetar oborio ukras u Kralja Milana.
U jutrošnjem incidentu u kojem se, zbog jakog vetra, beogradski splav "Lukas" otkačio, oštećena su četiri susedna splava i sve nadležne službe na terenu su utvrdile da nije došlo do oštećenja obaloutvrde, saopštio je Beoinfo.
U dogovoru sa Kapetanijom angažovano je Preduzeće Ivan Milutinović sa velikim tegljačem, a JKP Beogradski vodovod i kanalizacija angažovalo je brod Topčiderka, kako bi pomogli da se objekti osiguraju i spreči dodatna šteta, saopštio je Beoinfo. Na licu mesta su i članovi Gradskog štaba za vanredne situacije, predstavnici gradske Vodoprivredne inspekcije, Beogradvoda, Elektrodistribucije Beograd, pripadnici MUP-a, Uprave za vanredne situacije, Rečna policija i vlasnici plovnih objekata, navodi se u saopštenju.

U saopštenju se podsećaju vlasnici splavova i plovećih objekata da je vetar u pojačanju i da će takvo stanje biti u naredna tri dana. "Njihova je obaveza da osiguraju svoje objekte, sidra i sve druge alate kojima se objekti vezuju za obalu", navedeno je u saopštenju. RTS je jutro javio da bi problem mogao da se javi i s drugim splavovima, jer se nekoliko njih već dosta "ljulja". Takođe, više rampi, tj. prilaza splavovima je odvaljeno, kako i nekoliko saobraćajnih znakova. Nadležni apeluju na sve vlasnike plovnih objekata da ih, dok traje jak vetar, ne pomeraju i da provere postojeće vezove i dodatno ih obezbede. Saobraćaj u Ulici kralja Milana u centru Beograda otežen je zato što je snažan vetar oborio jedan od novogodišnjih ukrasa na kolovoznu traku u pravcu ka Slaviji. Povređenih nije bilo, a mesto u blizini Jugoslovenskog dramskog pozorišta obezbeđuju jedna policijska kola.
