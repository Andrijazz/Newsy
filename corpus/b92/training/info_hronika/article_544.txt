> Izvor: B92
> Datum: nedelja 23.02.2014  
> Rubrika: info_hronika
> Naslov: "Dačić me upoznao s Radulovićem"
> Članak:

Beograd -- Branko Lazarević je rekao na saslušanju u policiji da ga je Dačić upoznao sa Rodoljubom Radulovićem, izjavio inspektor Bogdan Pušić.
Bivši šef kabineta ministra unutrašnjih poslova Ivice Dačića, Branko Lazarević, rekao je na saslušanju u policiji da ga je Dačić upoznao sa Rodoljubom Radulovićem, zvanim Miša Banana, optuženim za šverc kokaina, izjavio je danas inspektor Bogdan Pušić.
"To je Lazarević izjavio u postupku saslušanja u svojstvu osumnjičenog u policiji", rekao je televiziji Pink Pušić, koji je učestovao u saslušanju Lazarevića. Pušić, koji je rukovodilac Radne grupe Uprave kriminalističke policije, odbio je da odgovori da li je Lazarević rekao i da mu je Dačić Radulovića predstavio kao prijatelja i preporučio mu da pomogne Raduloviću ako mu nešto zatreba. Na pitanje da li je Dačić predmet istrage, Pušić je odgovorio da su "predmet istrage svi koji su imali bilo kakvu vezu" sa kriminalnom grupom odbeglog narko Darka Šarića. Upitan da li će Dačić biti saslušan, Pušić je odgovorio da će "biti saslušani svi" za koje se utvrde elementi krivične odgovornosti i da će policija postupati "kao i do sada". Rodoljub Radulović tereti se da je kao član Šarićeve grupe brodovima švercovao kokain iz Južne Amerike. Dačić je ranije priznao da poznaje Radulovića i da se viđao sa njim ali da nije znao čime se bavi Radulović, te se ministar unutrašnjih poslova razočarao kada je to saznao. "Nikada nisam rekao da ne poznajem Rodoljuba Radulovića. Uvek sam govorio da sam ga upoznao odavno, da ga je čak i moja porodica upoznala, da je on javna ličnost koju su poznavali mnogi. Ali, isto tako sam i naglašavao da me niko od nadležnih nije upozorio na njega. Da nisam ni naslućivao da može nešto biti sporno oko njega. I nisam bio jedini koji ga je znao. Takođe, kao što nikad nisam poricao da ga poznajem, nikada nisam prećutao da kažem da sam razočaran na koji je način naudio meni i mojoj porodici", rekao je Dačić početkom decembra.
