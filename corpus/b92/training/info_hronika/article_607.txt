> Izvor: B92
> Datum: Hronika		| četvrtak 27.02.2014  |  10:37
> Rubrika: info_hronika
> Naslov: Hapšenja na Zlatiboru i u Požegi
> Članak:

Užice -- Policija uhapsila Č.Š.(60), M.Š. (54), N.Š. (30) sa Zlatibora i Č.Đ. (48) iz Požege zbog sumnje da su izvršili 12 krivičnih dela i prisvojili 21 milion dinara.
Oni su pod sumnjom da su kao odgovorna lica u preduzeću "MN Stil trejd" iz Užica, sa poslovnim sedištem na Zlatiboru, izvršili krivična dela zloupotrebe položaja, poreske utaje, neosnovanog iskazivanja iznosa za povraćaj poreza i poreski kredit, falsifikovanje službene isprave i pranje novca.
Prema saznanjima policije, osumnjičeni su od januara 2007. do decembra 2011, iskorišćavanjem svog položaja, podigli i protivpravno prisvojili sa poslovnih računa "MN Stil trejda" 21 milion dinara od kredita dobijenih od Fonda za razvoj Republike Srbije i poslovnih banaka. Novac su pravdali fiktivnim otkupnim blokovima za otkup građe, odnosno blokove su izdavali na imena lica koja nisu kupovala građu, imena lica koja se vode u evidenciji umrlih i za lica koja ne postoje u evidenciji prebivališta u Srbiji. Na taj način izbegli su obračun i plaćanje poreza u iznosu od oko 9,5 miliona dinara. Policija je saopštila da postoji i sumnja da su Č.Š. i M.Š. od protivpravno pribavljenog novca, oko 5,2 miliona dinara uplatili kao fizička lica po osnovu ugovora o pozajmici osnivača za likvidnost "MN Stil trejda" i taj novac držali na poslovnim računima, a kasnije vršili podizanje gotovine i izvršili krivično delo pranje novca. Na osnovu odobrenja zamenika Višeg javnog tužioca doneto je rešenje o zadržavanju sva četri lica, a u toku je dalji rad na otkrivanju zloupotreba u poslovanju "MN Stil trejda".
