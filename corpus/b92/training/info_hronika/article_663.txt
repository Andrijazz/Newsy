> Izvor: B92
> Datum: Hronika		| četvrtak 6.03.2014  |  07:31
> Rubrika: info_hronika
> Naslov: BG: Troje povređeno u tri udesa
> Članak:

Beograd -- Tokom noći i jutra u Beogradu su se dogodila tri saobraćajna udesa u kojima su tri osobe povređene, izjavila je Tanjugu portparol Hitne pomoći Nada Macura.
Muškarac star oko 52 godine, vozač, povređen je u udesu, koji se dogodio rano jutros oko 05.45 časova na Ibarskoj magistrali kod groblja Orlovača, rekla je Macura.
On je zadobio povredu glave, posekotinu čela i kako se sumnja, prelom desne butne kosti, a prevezen je na VMA, istakla je portparol Hitne pomoći. Mladić star 21 godinu je u udesu oko 04.45 časova na Trošarini kod pumpe "Jugopetrola" zadobio povredu glave i posekotinu čela, a prevezen je na VMA, navela je Macura. Žena stara 31 godinu, pešak, u udesu oko 21.30 časova u Ulici Djorđa Stanojevića kod "Delta sitija" zadobila je povrede nadlaktice i glave i potres mozga, a prevezena je na VMA, rekla je Macura. Macura je rekla da se oko 04.40 casova kod "Belvila" u kartonskom naselju dogodio porođaj u kući. Rođen je dečak težine tri i po kilograma, majka i beba osećaju se dobro, a prevezeni su u Ginekološko akušersku kliniku u Višegradskoj ulici, dodala je Macura. Hitna pomoć je tokom noći u Beogradu obavila 107 intervencija od kojih 18 na javnim mestima, a za protekla 24 sata ukupno 244 intervencije od kojih 57 na javnim mestima, precizirala je Macura. Lekarima su se najčešće obraćali astmatičari, a sa zahlađenjem povećan je i broj srčanih bolesnika i osoba sa hipertenzijom koji traže pomoć, zbog čega je potrebno da se te grupe pacijenata pričuvaju respiratornih virusnih infekcija, istakla je Macura. Portparol Hitne pomoći je savetovala i uzimanje doručka, provetravanje prostorija u kojima se boravi i polučasovne šetnje.
