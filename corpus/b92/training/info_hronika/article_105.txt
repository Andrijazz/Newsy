> Izvor: B92
> Datum: utorak 14.01.2014  
> Rubrika: info_hronika
> Naslov: Legija ne može da dobije povlastice
> Članak:

Beograd -- Predsednik Komisije za istraživanje ubistava novinara Veran Matić kaže da Milorad Ulemek po zakonu ne može da dobije povlastice.
"Milorad Ulemek je optužen za najteža krivična dela i po zakonu on ne može da dobije povlastice, niti može da dobije status svedoka saradnika", rekao je Matić u specijalnoj emisiji TV B92 o Slavku Ćuruviji.
Matić je rekao i da je hapšenje organizatora ubistva Slavka Ćuruvije rezultat tužilačke istrage te da je tužilac sigurno dodatno proverio i osnažio Ulemekov iskaz. "Postoje još dva svedoka, ali te detalje ko su oni zna specijalni tužilac", naveo je Matić. Specijalni tužilac za organizovani kriminal Miljko Radisavljević izjavio je da je Milorad Ulemek progovorio o ubistvu Ćuruvije, što je bilo ključ za hapšenje. Radisavljević je rekao da je Legija odlučio da progovori o ovom ubistvu i da je to svedočenje bilo bezuslovno.
Tužilac Radisavljević je procenio da će za istragu biti potrebno mesec dana do dva meseca. Prema dosadašnjim saznanjima, kako je preneo tužilac, nalogodavac je bivši šef DB Radomir Marković, a direktni izvršioci su Miroslav Kurak, koji se nalazi van zemlje, i uhapšeni Ratko Romić. S druge strane, Branka Prpa, partnerka ubijenog Ćuruvije, izjavila je za magazin NIN da Miroslav Kurak nije pucao u njenog supruga.
Tužilac Radisavljević je procenio da će za istragu biti potrebno mesec dana do dva meseca. Prema dosadašnjim saznanjima, kako je preneo tužilac, nalogodavac je bivši šef DB Radomir Marković, a direktni izvršioci su Miroslav Kurak, koji se nalazi van zemlje, i uhapšeni Ratko Romić. S druge strane, Branka Prpa, partnerka ubijenog Ćuruvije, izjavila je za magazin NIN da Miroslav Kurak nije pucao u njenog supruga.
Brat ubijenog Slavka Ćuruvije, Jovo, kaže da je hapšenje dvojice osumnjičenih istorijski pomak u razrešenju ubistva njegovog brata. Ja ovaj dan čekam 5.000 dana i više, kaže on. Jovo Ćuruvija ističe angažovanje Komisije za istraživanje ubistava novinara, i kaže da veruje da će se napokon ubistvo razrešiti. Kazna je bitna stvar, da su Slavka, moga brata, ubili državni službenici, kaže Jovo Ćuruvija. Bilo je priča, dodaje, da je mafija ubila Slavka. "Ja ovaj dan čekam 5.000 dana i više", kaže. Novinari su ti koji su stalno postavljali pitanja o ubistvu moga brata, rekao je Jovo. Dodao je da specijalnu zahvalnost duguje Ljiljani Smajlović i Veranu Matiću. "Veran i Ljilja su isterali zver iz jazbine, a sada sledi postupak", kaže on. "Ja sam uvek potencirao da je Mirjana Marković inspirator i podstrekač, a da je vrh, Slobodan Milošević je jedini koji je to mogao da naredi..." On je rekao da nije optimista kad je u pitanju Mirjana Marković, pa ni kada je u pitanju Kurak. Naravno, rekao je da ako se ispostavi da je naredbodavac Mirjana Marković da želi da se njoj sudi pa makar i u odsustvu. Matić je rekao da je i ranije predlagao formiranje komisije, čiji je sada predsednik: "Shvatio sam da institucije nisu dovoljno jake... I da je potrebno napraviti dodatnu energiju i dodatnu snagu..." Matić dodaje da je shvatio da se novinari sami moraju angažovati oko toga, osim da se okupljaju na godišnjicama smrti. "Navršava se godinu dana rada Komisije, mi radimo intenzivno, naravno tu je politička podrška od ranije, ali tadašnja ipak nije bila dovoljno snažna", kaže Matić. "Mislim da je to par ekselans političko ubistvo i sklon sam definiciji koju je dao Jovo, da se dogodilo na taj način", kaže Matić. Strašno je važno za novinarsku profesiju, za državu, da se takvi slučajevi reše, nedopustivo je da se dogodi da se novinarima preti, da se preti redakcijama, da ljudi žive kao ja ili Brannkica Stanković godinama pod policijskom pratnjom, i da se misli da je to rešenje, smatra Matić dodajući da tako nešto ne sme da se događa u demokratiji.

Na pitanje da li očekuje da će da bude komandnih odgovornosti ostalih u DB koji su učestvovali u tom slučaju, Jovo Ćuruvija je rekao da mora da bude. "Govorim o ljudima koji su pratili Slavka na dan ubistva, i oni su direktno učestvovali, oni su javljali ubicama gde se Slavko nalazi... Ja ću dok imam snage da postavljam to pitanje", rekao je Jovo Ćuruvija. "Ovde je potrebno utvrditi sve aspekte, ne samo osuditi onoga ko je pucao, ko je dao naredbu, nego razotkriti čitav mehanizam", kaže Veran Matić. On dodaje da postoji čitav niz ubistava i da se to sve mora rešiti. To je naša obaveza, kao moderne države, kaže Matić. Govoreći o drugim ubistvima, Matić je rekao da je radna grupa koja se bavi ubistvom Pantića mnogo toga uradila. "Uskoro će biti dosta njih saslušanih, u narednih nekoliko nedelja će početi saslušanja, saslušaće se jedan zatvorenik iz BiH", kaže Matić. Što se tiče Dade, potrebno je kredibilno veštačenje, dodaje on i napominje da je tu i slučaj kolega sa RTS stradalih u bombardovanju. "Puno je posla pred Komisijom i ne prestajemo da radimo sa slučajem Slavka Ćuruvije... Jako je važno da se celo društvo suoči sa svojom mračnoim prošlošću", rekao je Matić.

Ministar pravde Nikola Selaković rekao je za B92 da je Milorad Ulemek trenutno najkredibilniji svedok u slučaju ubistva Slavka Ćuruvije. "Od njega kredibilnijeg svedoka nema, on je bio deo te mašine. Setite se suđenja za ubistvo premijera Zorana Đinđića i ko je na tom, i u sličnim suđenjima bio svedok saradnik. To su bili Dejan Milenković Bagzi, Ljubiša Buha. Da li su oni kredibilni?", rekao je Selaković. Selaković je naveo da se tokom 15 godina mnogo toga promenilo u Srbiji, od vladajućeg poretka preko nekoliko vlada. "Ova vlada je ušla sa čvrstom voljom i željom da se ovaj slučaj reši. Ne želim da kažem da nije bilo volje u prethodnim vladama, ali se ovde dosta toga složilo. S jedne strane je formirana Komisija, imali smo rešenost Birao, na čijem je čelu Aleksandar Vučić, i vlade i imali smo jedan, da ga tako nazovem, pozitivan bič koji je stajao nad svim institucijam koje su imale snažan pritisak da nešto urade", rekao je Selaković. On je dodao da ono što je nesumnjivo jeste da postoji osnovana sumnjamo da je iza ubistva Slavka Ćuruvije stajao jedan deo države. "To je nešto što je svakoj državi teško da prizna i ovo je suočavanja sa jednim mračnim delom naše prošlosti. To je i suočavanje svih nas", rekao je Selaković, dodavši da je u vreme ubistva Ćuruvije Aleksandar Vučić bio u vlasti, ali da je on tada osudio njegovo ubistvo.

Predsednik SPO Vuk Drašković kaže da javnost mora da sazna potpunu istinu kako je došlo do toga da Milorad Ulemek Legija postane ključni svedok koji je doveo da hapšenja organizatora ubistva Slavka Ćuruvije. "Meni je neuverljivo da je Legija postao Majka Tereza i to da je on bezuslovno otkrio ubice Slavka Ćuruvije i ništa za to ne traži. Meni je to neuverljivo, a javnost mora da zna koji je njegov motiv", kaže Drašković. On je rekao da ne veruje da je Rade Marković nalogodavac. "Nije on mogao da bude vrhovni nalogodavac. Sve naloge je izdavao Milošević i njegova supruga Mirjana Marković. Rade Marković je bio šef državne bezbednosti bračnog para Milošević", stav je Draškovića. Predsednik SPO-a dodaje da istraga mora da dovede do Mire Marković. "Međutim, ja ne verujem da će organi doći do nje. Ona je u Rusiji, tamo je ugledna građanka i to što je umešana u ubistvo neće oboriti njen ugled u Rusiji", kaže Drašković.


