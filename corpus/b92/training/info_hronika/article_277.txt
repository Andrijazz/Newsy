> Izvor: B92
> Datum: ponedeljak 27.01.2014  
> Rubrika: info_hronika
> Naslov: 21 godina od smrti Srđana Aleksića
> Članak:

Beograd/Trebinje -- Danas se navršava 21 godina od ubistva Trebinjca Srđana Aleksića koga su na smrt pretukli pripadnici VRS dok je branio sugrađanina Bošnjaka Alena Glavovića.
Aleksić je u januaru 1993. uspeo da odbrani Alena Glavovića koga su četvorica naoružanih uniformisanih pripadnika Vojske Republike Srpske na silu izveli iz kafića i počeli da tuku kundacima.
On je krenuo za njima i povikao da puste Alena, nakon čega su se ubice usmerile ka njemu i kundacima ga pretukli. Od povreda je pao u komu, a zatim, šest dana kasnije, 27. januara 1993. godine, podlegao povredama. Srđan je postao heroj i taj njegov plemeniti čin nikada neće biti zaboravljen. Srđan je imao 27 godina kada je ubijen. Mladić je bio glumac amater i juniorski rekorder u plivanju. Srđanov otac Rade Aleksić u čitulji je napisao: "Umro je vršeći svoju ljudsku dužnost". Njegov otac poručuje da postupak njegovog sina nije bio herojski već ljudski čin i da bi tako trebalo da postupi svaki čovek. "Nije Srđan junak, nego vi, koji to poštujete, koji ste Srđana usvojili i prigrlili", kazao je Rade Aleksić u Podgorici. On je istakao da želi da mladi ljudi prave Srđanove korake i da ne pričaju i ne razmišljaju o podelama. "Za mene postoji samo čovek, sve je drugo varka", kazao je Rade Aleksić. Jedan od četvorice napadača poginuo je na ratištu, dok su ostala trojica osuđeni na po dve godine i četiri meseca zatvora. Alen Glavović, mladić kojeg je Srđan branio svojim životom, danas živi u Švedskoj. Alen je oženjen i ima dvoje dece. Svake godine poseti Trebinje, Srđanov grob i njegovog oca, jer, kako kaže, ne zaboravlja niti će ikada moći zaboraviti plemeniti čin svog prijatelja. Srđana Aleksića je pre dve godine tadašnji predsednik Srbije Boris Tadić posthumno odlikovao zlatnom medaljom "Miloš Obilić" za ispoljenu hrabrost i delo ličnog herojstva. U Novom Sadu i u Pančevu postoji prolaz koji nosi ime Srđana Aleksića. Odlukom Skupštine Beograda od oktobra prošle godine Srđan Aleksić je dobio ulicu i u Beogradu. Na bulevaru u Podgorici, koji nosi ime Srđana Aleksića, juče je zasađen hrast. Drvo su zasadili Srđanov otac Rade i potpredsednik Socijaldemokratske partije Crne Gore Rifat Rastoder.
