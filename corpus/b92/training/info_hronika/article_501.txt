> Izvor: B92
> Datum: sreda 19.02.2014  
> Rubrika: info_hronika
> Naslov: Obrenovac: Grobovi na meti lopova
> Članak:

Obrenovac -- Na groblju u Obrenovcu otvorene su romske grobnice, pokraden novac, zlato, prstenje i sve što vredi.
Ovo se ne dešava prvi put, a groblje nema video nadzor, dok su osvetljene samo glavne staze, javlja RTS.
U Komunalnom preduzeću kažu da će učiniti sve da spreče ovakve pljačke u budućnosti.
Romi tuguju na obrenovačkom groblju zbog razbijenih ploča i opljačkanih grobnica. Radnik Komunalnog preduzeća kaže da ništa slično nije doživeo. "Kad smo otvorili pogledali smo dole, ruka je bila izvučena, poklopac na kome je bilo staklo bilo je razvaljeno tako da su zavlačili ruke. Sa pokojnika su skidali sve što je moglo...", kaže za RTS Ratko Janković iz Komunalnog preduzeća "Obrenovac". Juče popodne ili noćas neko je razbio i opljačkao grobnice, ploče su vraćene na isto mesto, ali da nisu stabilne primetio je neko od građana i klupko se odmotalo. Rođak jednog od onih koji počivaju na obrenovačkom groblju kaže da je ovo već drugi put da je razvaljena njihova grobnica, i da je u njoj bilo najmanje 20.000 evra vrednosti. Direktor Komunalnog preduzeća "Obrenovac" Milan Vukašinović kaže da će prvi put u istoriji obrenovačkih gorbalja uvesti treću smenu kako bi bar na neki način predupredili mogućnost pljačke. Opljačkane romske grobnice dominiraju veličinom, izgledom, kvalitetnim uvoznim materijalom. Bogastvo spolja i unutra. Rodbina se ne kaje što poštuje običaje i što u sanduke stavljaju dragocenosti. U Komunalnom preduzeću kažu da su prema gradskoj odluci grobno mesto i grobna obeležja isključivo u nadležnosti zakupaca grobnih mesta. "Obaveza JKP po gradskoj odluci kaže da smo mi dužni da uređujemo groblje tako što kosimo i čistimo okolo grobnih mesta", kaže Milan Vukašinović, direktor Komunalnog preduzeća. Ove pljačke nisu usmerene protiv Roma, smatraju u udruženju. "Ja smatram da ovo što se dešava je obična pljačka grobova, verovatno mešovito, Romi i neko iz većinskog naroda", kaže Miloš Đenisov, predstavnik Udruženja Roma u Obrenovcu. Komunalno preduzeće će oštećene kovčege zameniti limenim. Izuzetno skupo će biti zamenjeno jeftinim, nezadovoljni su Romi. Pre pet godina iste grobnice su oskrnavljene, ali nisu pokradene. Počinioci, kako saznaje RTS, Romi iz okoline Sopota, osuđeni su tada na višegodišnje zatvorske kazne. Sada je neko opljačkao iste grobnice.
