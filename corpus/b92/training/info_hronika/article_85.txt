> Izvor: B92
> Datum: nedelja 12.01.2014  
> Rubrika: info_hronika
> Naslov: Za dve godine poginula 1.331 osoba
> Članak:

Beograd -- Početak 2014. godine, sudeći po broju saobraćajnih udesa i poginulih u nesrećama na srpskim drumovima, ne sluti na dobro.
U poslednjih desetak dana nastradalo je 15 osoba, među kojima i dvogodišnje dete. Tokom protekle dve godine poginula je 1.331 osoba.
Ovo je samo nastavak sumorne slike iz prošle godine, kada su u 37.127 saobraćajnih udesa poginule 643 osobe, a povređeno je njih 18.444. Lane su najviše ginuli vozači (211 onih koji su upravljali motornim vozilima i 59 motociklista), pešaci (165), putnici (149), biciklisti (59). Nadležni organi, pre svega MUP Srbije, kako nas uveravaju, učiniće sve da u ovoj godini povećaju bezbednost na srpskim drumovima. Uslediće češće kontrole na kritičnim deonicama, kao i strože kažnjavanje onih koji krše propise. "Najčešći uzroci saobraćajnih nesreća prošle godine, ali i ove, jesu nepažnja vozača i vožnja neprilagođena uslovima na putu i vremenskim prilikama", kaže za "Novosti" general Dragiša Simić, načelnik Uprave saobraćajne policije MUP Srbije, ukazujući na to da je ljudski faktor presudan. Statistika beleži da živote odnosi nepropisna i neprilagođena brzina, zatim nepropisno izvođenje saobraćajnih radnji, poput menjanja saobraćajne trake, zatim obilaženje, skretanje, polukružno okretanje, vožnja u rikverc, neustupanje prvenstva prolaza... "Teškim saobraćajnim udesima često kumuje i alkohol ili druge psihoaktivne supstance. Već neko vreme intenzivirali smo kontrolu saobraćaja, mnogo je više presretača na putevima, koji love one koji misle da su na trkačkim stazama. Među njima ima i stranaca, koji se odmah vode kod sudija za prekršaje", navodi general Simić. Poslednje dane prošle godine i početak 2014. godine obeležilo je nekoliko teških saobraćajnih nezgoda. Zbog toga, Agencija za bezbednost saobraćaja podseća na povećan rizik i otežane uslove u saobraćaju zbog magle, vlažnih i mestimično klizavih kolovoza. "Vozače upozoravamo da posebno moraju biti oprezni u ranim jutarnjim satima, kada je zbog magle vidljivost smanjena često na 50 metara, a na pojedinim deonicama, posebno u kotlinama i duž rečnih tokova, i na 10. Apelujemo na vozače i ostale učesnike u saobraćaju da povećaju oprez, posebno kada je reč o brzini", kaže prvi saobraćajac Srbije. General Simić podseća i da je obavezno korišćenje dnevnih svetala, naročito ovih dana kada je smanjena vodiljivost zbog vremenskih (ne)prilika. U slučaju izuzetno guste magle, kada je vidljivost manja od 50 metara, preporučuje se i da brzina kretanja vozila ne bude veća od 30 kilometara na sat. Iako upoređivanje statističkih podataka za 2012. i 2013. pokazuje da je manje saobraćajnih udesa, pa i nastradalih, gotovo svakodnevne zastrašujuće slike poginulih kao da pozivaju državne organe da reaguju i učine nešto da se pogibije zaustave. U 2012. godini, dogodilo se 37.616 saobraćajnih nezgoda, u kojima je poginulo 688 ljudi, a povređeno 18.435, od kojih je 3.544. zadobilo teške, a 14.891 osoba lake telesne povrede, U odnosu na nju, prošle godine je zabeleženo 1,3 odsto manje nezgoda i 6,5 procenata manje poginulih", statistika je MUP Srbije. Posebna priča je stradanje dece na putevima Srbije. U toku 2013. godine poginulo je 11 mališana do 14 godina. Povređeno ih je 1.535, od kojih 241 teže. Statistika kaže i da se u 2011. dogodilo 42.354 udesa i da je u njima poginulo 720 osoba, što je za 60 više nego u prethodnoj, 2010. godini. Proučavajući mnoštvo faktora došlo se i do podataka da se, u proseku, u poslednjih desetak godina, najviše saobraćajnih nesreća u Srbiji dogodilo u avgustu, a kada je reč o danu kritičan je - petak, zatim slede subota i nedelja. Posebna opreznost potrebna je od 16 do 17 časova, ali i u ranim jutarnjim satima. Za vozače su pogubni suton i osvit zore. Uprava saobraćajne policije MUP Srbije savetuje vozačima da ne sedaju za volan ako su pili ili su pod dejstvom droga ili lekova koji dovode do smanjene pažnje. Ne treba voziti ni ako je vozač umoran, pospan, dekoncentrisan, ukoliko je pod stresom, ili napet, nervozan, ili ako se neposredno pre vožnje žestoko posvađao sa nekim. Staro pravilo je i da kada se oseti bol, mučnina ili vozač slabije vidi, treba pustiti drugog za volan ili stati pored puta.
