> Izvor: B92
> Datum: nedelja 19.01.2014  
> Rubrika: info_hronika
> Naslov: Valjevo: Uhapšeni dileri droge
> Članak:

Valjevo -- Tri osobe su uhapšene u Valjevu zbog sumnje da su preprodavale marihuanu, saopštila je danas policija u tom gradu.
Kako je saopšteno, uhapšeni su Saša Ž. (40) iz Valjeva, Ferid Š. (24) i Ermin O. (21) iz Novog Pazara prilikom kupoprodaje 1,2 kilograma marihuane.
Policija sumnjiči Ferida i Ermina da su iz Novog Pazara svojim automobilom dovezli u Valjevo marihuanu i prodali je Saši Ž. da bi je on dalje preprodavao preko svoje mreže dilera krajnjim korisnicima. Kod Ermina je pronađeno i privremeno oduzeto 1.230 evra. Prilikom pretresa kuće Saše Ž. pronađeno je 90 grama marihuane i vagica za precizno merenje. Protiv osumnjičenih će biti podnete krivične prijave, a po ovlašćenju Višeg tužilaštva određena im je mera zadržavanja do 48 sati posle čega će biti predati sudiji za prethodni postupak Višeg suda u Valjevu.
