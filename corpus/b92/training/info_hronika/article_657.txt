> Izvor: B92
> Datum: Hronika		| četvrtak 6.03.2014  |  16:16
> Rubrika: info_hronika
> Naslov: I mi imamo "strujnog Robin Huda"
> Članak:

Kragujevac -- Policija u Kragujevcu uhapsila je radnika "Elektrošumadije" jer je nekim građanima neovlašćeno smanjio račune za struju.
Kako je saopšteno iz policije, uhapšeni A.B. (41) je falsifikovanjem knjiženja neovlašćeno smanjio račune za struju 99 potrošača, čime je zloupotrebom službenog položaja oštetio "Elektrošumadiju" za 7.866.000 dinara.
Po navodima policije, samostalni referent Odeljenja za prodaju električne energije u "Elektrošumadiji" A.B. je to linio u periodu od 2010. do 2013. godine. "Elektrošumadija" posluje u okviru kragujevačke elektrodistribucije "Centar", koja je deo Elektroprivrde Srbije, oko koje se još uvek nije slegla prašina zbog previsokih decembarskih računa za struju. Nakon smena rukovodioca, hiljade reklamacija danas je iz tog preduzeća saopšteno da su uvećani decembarski računi za struju posledica veće potrošnje, ali i nepoštovanja procedura i ljudske greške. Nadležni su priznali da je postojao problem sa očitavanjem brojila i da je na primer u Nišu bila isključena logička kontrola, koja je dovela do milionskih računa. Kragujevački "strujni Robin Hud" nije usamljen slučaj. Krajem prošle godine grčki sud oslobodio je aktivistu koji se specijalizovao za vraćanje struje domaćinstvima kojima je ona isečena zbog neplaćanja računa.
