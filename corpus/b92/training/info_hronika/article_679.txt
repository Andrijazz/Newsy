> Izvor: B92
> Datum: nedelja 9.03.2014  
> Rubrika: info_hronika
> Naslov: Diverzant zna o ubistvu Pantića?
> Članak:

Beograd -- Bivši pripadnik diverzantskog odreda VRS Stanko Kojić Geza biće uskoro saslušan na okolnosti ubistva novinara Milaan Pantića, javljaju "Večernje novosti".
Nekadašnji pripadnik VRS nalazi se u zatvoru na odsluženju kazne od 37 godina i svedočiće na zahtev Srbije.
Dubravko Čampara, tužilac u Tužilaštvu BiH, izjavio je specijalno za „Novosti“, da će, najduže u roku od 10 dana, Stanko Kojić Geza, bivši pripadnik 10. diverzantskog odreda VRS, biti saslušan.
Tužilaštvo BiH je, po rečima našeg sagovornika, dobilo međunarodnu zamolnicu nadležnih institucija Srbije. - Ostalo je samo da utanačimo termin, obezbedićemo poligrafiste, bićemo prisutni ja, kao tužilac Tužilaštva BiH, kako zakon nalaže, i kolege, tužioci iz Srbije - precizirao je Čampara. Kojić je osuđen zbog likvidacije Bošnjaka na ekonomiji Branjeno, kod Zvornika, u julu 1995. godine, posle pada Srebrenice. Njegov iskaz trebalo bi da bude zanimljiv kada je reč o zločinu učinjenom nad novinarom našeg lista. Još 2006. godine, na godišnjicu Pantićevog ubistva, Vladimir Božović, tadašnji pomoćnik ministra policije Srbije i načelnik Službe unutrašnje kontrole, zatražio je istragu o istrazi u tom slučaju!?
