> Izvor: B92
> Datum: Hronika		| četvrtak 9.01.2014  |  15:41
> Rubrika: info_hronika
> Naslov: Motorni zmaj zakačio dalekovod
> Članak:

Smederevo -- Smederevska policija saopštila je da je prilikom pada motornog zmaja u ataru sela Vranovac "poginuo najverovatnije pilot i vlasnik te letelice Novica N. (61).
Iz policije navode i da je do nesreće verovatno došlo jer je prethodno letelicom zakačio dalekovod.
Letelica se srušila nedaleko od visokonaponskog dalekovoda u ataru sela Vranovac kod Smedereva, navodi policija i dodaje da je pilot juče oko 14.15 sati, uprkos lošim vremenskim uslovima, poleteo sa svoje privatne piste.
"Pošto se zadržao duže nego obično, rodbina i meštani su krenuli u pretragu terena i oko 18.15 sati, na nekoliko stotina metara od mesta poletanja, našli njegovo beživotno telo, koje je, zajedno sa letelicom, izgorelo", navodi se u saopštenju. Uviđajem je utvrđeno da je uzrok pada letelice, najverovatnije, kontakt sa dalekovodom, navela je smederevska policija. Uzrok smrti pilota, "zbog velikog stepena telesnih oštećenja, nije bilo moguće tačno utvrditi, ali je najverovatnije nastala usled višestrukih povreda i posledica požara". Uviđaj na mestu zbivanja su, po ovlašćenju zamenika višeg javnog tužioca u Smederevu, izvršili pripadnici Odeljenja kriminalističke policije, uz prisustvo veštaka iz Nacionalnog kriminalističko-tehničkog centra MUP-a. Motorni zmaj je ultralaka letelica sa motorom, a sastoji se od trokolice, dela na kome su smešteni instrumenti, sedište, oslonac za noge i nosač krila. Iza leđa pilota su motor, elisa, trougaono krilo koje se nalazi iznad glava letača, dok je, kako se navodi u stručnoj literaturi, poletanje i sletanje moguće sa ravne površine dužine nekoliko stotina metara.
