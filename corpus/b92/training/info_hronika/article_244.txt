> Izvor: B92
> Datum: petak 24.01.2014  
> Rubrika: info_hronika
> Naslov: Mišković traži prekid suđenja
> Članak:

Beograd -- Specijalni sud je odbio da vlasniku "Delta holdinga" Miroslavu Miškoviću trajno vrati pasoš i ukine meru zabrane napuštanja boravišta.
Mišković je najavio da će njegovi advokati podneti zahtev sudu da se prekine suđenje.
Predsednik sudskog veća sudija Vladimir Vučinić rekao je da je veće odbilo predlog odbrane, jer se protiv Miškovića vodi ozbiljan krivični postupak. "Ovo veće ne dovodi u pitanje pretpostavku nevinosti, ali Mišković treba da zna da se protiv njega vodi ozbiljan postupak, jer postoji sumnja da je izvršio krivično delo, a prethodno je i vankrivčno veće potvrdilo optužnicu po kojoj se sudi", rekao je Vučinić. Sudija je obrazložio da mu je put u London početkom decembra odobrio, jer je duže bio u pritvoru i da je zbog toga došlo do otežavanja poslovne komunikacije između njega i poslovnih partnera. "Vama ni u kom slučaju nije uskraćeno pravo na rad, sve poslove možete raditi i u zemlji i u inostranstvu, ali vama je to pravo ograničeno." Miškovićeva odbrana predložila je juče sudu da se ukinu pomenute mere, jer smatra da je jemstvo od 12 miliona evra u gotovini, koje je letos položio sudu, dovoljna garancija da će se odazivati na sve pozive suda. Mišković je rekao da se njegovo stanje pogoršava od suđenja do suđenja, i pored pretpostavke nevinosti, iako je Ustavni sud utvrdio da je u pritvoru bio nezakonito. On je ukazao da su svi ostali optuženi u tom procesu izašli iz pritvora bez jemstva i da su im pasoši vraćeni, što samo kod njega nije slučaj. Vlasnik Delta holdinga se ponovo žalio zato što mu je blokirana lična imovina, čiji je ukupan iznos 45 miliona evra, dok se optužnicom tereti za 16, 95 miliona evra. On je naveo da ne želi da svoju zemlju Srbiju zbog toga tuži Strazburu da se ne bi "iznosio prljav veš iz zemlje", ali da će na to biti primoran, ako sud ne promeni tu svoju odluku. Mišković je rekao da je tek juče saznao da je glavni krivac za propast putarskih preduzeća država Srbija, jer je otpisala kamate i dugove od oko 75 miliona evra, koje je imala prema njima. "Zbog toga zahtevam da moji advokati pismeno zatraže prekid suđenja", rekao je Mišković, kome je danas nastavljeno suđenje zbog optužbi da je sa saradnicima oštetio putarska preduzeća za 16,95 miliona dinara, a budžet Srbije za 472 miliona dinara. Vlasnik "Delta holdinga" pušten je 23. jula iz pritvora, koji mu je zamenjen jemstvom od 12 milona evra u dinarskoj protivvrednosti, a koje je uplatila njegova kompanija da bi se branio sa slobode. Miškoviću je privremeno oduzet pasoš i određena mera zabrane napuštanja boravišta, uz obavezu javljanja Policijskoj upravi za grad Beograd - PS Savski venac, svakog prvog radnog dana u mesecu. Krajem decembra bio mu je odobren trodnevni put u London, a sredinom januara sud mu nije odobrio da otputuje u Holandiju. Sud je, takođe, danas saopštio da će odluku o puštanju Mila Đuraškovića iz kućnog pritvora doneti pošto primi dokaz o upisu hipoteke na nepokretnosti, vredne 3,5 miliona evra, koliko mu je određeno za jemstvo.

Branilac vlasnika Delte Miroslava Miškovića, advokat Zdenko Tomanović, rekao je da će se Miškovićeva odbrana žaliti na odluku Specijalnog suda kojom je odbijen predlog da mu se trajno vrati pasoš i ukine mera zabrane napuštanja boravišta. "Kada budemo dobili pisanu odluku, podnećemo žalbu Apelacionom sudu, a onda, ako bude trebalo, i Ustavnom sudu i sudu u Strazburu", rekao je Tomanović novinarima ispred Specijalnog suda. Tomanović je rekao da ne može njegov branjenik da plati najviše jemstvo (12 miliona evra u gotovini) kojim garantuje da će se redovno odazivati svim pozivima suda, a da mu se pored toga još brani da putuje i radi svoj posao. On nije hteo da komentariše najavu Miškovića da će njegovi branioci podneti zahtev sudu da se suđenje prekine, navodeći da takav zahtev za sada nije podnet.
