> Izvor: B92
> Datum: subota 1.02.2014  
> Rubrika: info_hronika
> Naslov: Slučaj Simeunović- dokle se stiglo?
> Članak:

Beograd -- Nestanak i smrt istražnog sudije Nebojše Simeunovića gotovo deceniju i po je pod velom tajne, a pretkrivični postupak još traje.
Vođeno je nekoliko istraga, formirane su radne grupe u Ministarstvu unutrašnjih poslova i tražena je revizija slučaja u javnom tužilaštvu. Posle četrnaest godina pretkrivični postupak i dalje traje.
Sudija Nebojša Simeunović nestao je 7. novembra 2000. godine. Njegovo telo pronađeno je u reci kod hotela Jugoslavija mesec dana kasnije. Taj slučaj je tokom 14 godina karakterisan na različite načine, od surovog ubistva do samoubistva. Prvom istragom nije se došlo do dokaza da je reč o ubistvu, podseća tadašnji koministar policije Božo Prelević. "Došlo se do toga da je u stvari smrt nastupila davljenjem, utopljavanjem. Na njemu nije bilo vidljivih povreda i dokaza da se on u Savi našao nasilnim putem", kaže Prelević. Istakao je da se iz toga može zaključiti da nema dokaza da se radi ubistvu. "Dakle, ne kažem da se ne radi o ubistvu, nego da nema dokaza da se radi o ubistvu", rekao je Prelević. U takve izveštaje ne veruje sestra sudije Simeunovića. Ona tvrdi da je sudija Simeunović ubijen, jer je 3. oktobra 2000 odbio da izda nalog za hapšenje štrajkača u Kolubari i poternicu za Nebojšom Čovićem i Borisom Tadićem. Pravni zastupnik porodice Simeunović Milorad Panjević tvrdi da je sve vreme na delu sinhronizavani nemar policije i tužilaštva. "Taj, po meni neprofesionalni zaključak da nema osnova za sumnju da je izvršeno ubistvo zasniva se isključivo na činjenici da obdukcijom a i kasnije sudsko medicinskim veštačenjem nije mogao da se utvrdi uzrok smrti sudije Simeunovića", kaže Panjević. Prema njegovim rečima, uzrok smrti nije mogao da se utvrdi zbog toga što je njegovo telo suviše dugo stajalo u vodi i što su nastupile promene koje su onemogućavale utvrđivanje uzroka smrti. Konačno rešenje slučaja advokat Božo Prelević vidi na dva načina. "Ja mislim da ako bi se tu pojavio neki dokaz, taj dokaz može da bude samo svedočenje. Lično sumnjam da će se taj dokaz pojaviti. Vi nemate dokaz koji bi prekinuo istragu ili dokaz koji bi vam to dalje procesuirao, ja verujem da će to biti u tom statusu kvo još duže vremena. A onda, ako se niko nije pojavio toliko vremena, onda ćemo taj predmet zatvoriti", kaže za RTS Prelević. Slučaj je često stavljan u fioku. Prvi put je na zahtev generalnog inspekotrata ponovo otvoren 2005, kada je utvrđeno da je bilo propusta u istrazi. Pet godina kasnije, posle izjave tadašnjeg predsednik Srbije Borisa Tadića da je slučaj nerešen i da postoji sumnja da je sudija Simeunović ubijen, republički javni tužilac Zagorka Dolovac najavljuje reviziju celog slučaja. Tri godine prošlo je od najave da će se ceo slučaj ponovo ispitati. Dokle se stiglo? U republičkom javnom tužilaštvu nisu želeli da daju nikakve informacije. Četrnestu godinu od kako je beživotno telo sudije Nebojše Simeunovića pronađeno u reci kažu da pretkrivični postupak još traje.
