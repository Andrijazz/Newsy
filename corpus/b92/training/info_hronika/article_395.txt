> Izvor: B92
> Datum: subota 8.02.2014  
> Rubrika: info_hronika
> Naslov: Marković izmišljao ubice Ćuruvije
> Članak:

Beograd -- Bivši šefovi tajne policije pokušali su da za ubistvo vlasnika Dnevnog telegrafa optuže operativca DB iz Gnjilana, koga su planirali da likvidiraju, piše Blic.
"Kada se početkom novembra 2000, dok je Radomir Marković bio na čelu DB-a, pojavio dosije „Ćuran“, kojim je otkriveno kako je Slavko Ćuruvija tajno praćen do samog trenutka ubistva, tajna policije je započela akciju prikrivanja tragova", kaže izvor „Blica“.
Pojedinim medijima anonimno je javljeno da je ubica Ćuruvije izvesni D. Č. C. On je bio operativac DB-a koji je u vreme ubistva novinara, 11. aprila 1999, bio u Gnjilanu, odakle je rodom. Otkriveno je da je nakon objavljivanja dosijea "Ćuran" bio stacioniran u Vranju i da je iz Beograda pokrenuta akcija njegovog praćenja "Simpo". "Cilj "Simpa" je bilo ubistvo D. Č. C. Planirano je da se predstavi kao frustrirani Srbin s Kosova koji je samoinicijativno ubio novinara, a mrtva usta ne govore", kaže sagovornik Blica i dodaje da je akcija osujećena, a Marković je smenjen. Kasnije, ljudi iz DB-a su pokušali da poture da je Ćuruviju ubio Zoran Ristović Prika, čije je telo otkriveno 4. jula 2001. u Košutnjaku. Ristović je bio "crvena beretka" i njegove ubice još nisu otkrivene. Ime Luke Pejovića kao mogućeg ubice Slavka Ćuruvije pojavilo se 2000. Sumnjalo se da su Pejovića nepoznati napadači ubili 5. decembra 2000, mesec dana po objavljivanju "Ćurana" da se ne bi razotkrilo ubistvo vlasnika "Dnevnog telegrafa". Ali najnoviji podaci pokazuju da je Pejović u vreme ubistva Ćuruvije bio na drugoj lokaciji. Jovo Ćuruvija, brat ubijenog novinara, kaže da su njemu više puta dostavljali imena navodnih ubica. - U DB-u je postojalo Odeljenje za širenje dezinformacija. Data mi je 2. aprila 2001. cedulja sa imenom ubice S. L. i njegova adresa, što sam predao Dušanu Mihajloviću. Slučajno je tada bio prisutan i Boris Tadić. Zatim mi je, u dva navrata, poturana priča da su to uradili Srbi preko Drine. Naravno, nisam poverovao - objašnjava Ćuruvija. Stevan Basta, koji je u vreme ubistva Ćuruvije bio zamenik šefa Trećeg odeljenja Centra DB-a u Beogradu, svedočio je da su poturali lažne informacije i o atentatu na Vuka Draškovića i da mu je to naredio Milan Radonjić, koji je osumnjičen kao organizator ubistva Ćuruvije. Marković se tereti da je naredbodavac zločina, Ratko Romić je bio saizvršilac, a ubica Miroslav Kurak.
