> Izvor: B92
> Datum: utorak 4.03.2014  
> Rubrika: info_hronika
> Naslov: BG: Dvoje stradalo, šest povređeno
> Članak:

Beograd -- Tokom noći u Beogradu su se dogodila četiri saobraćajna udesa u kojima su dve osobe poginule, a šest lica je povređeno.
Dve osobe su poginule, a dve su povređene u saobraćajnoj nesreći koja se dogodila oko 22.10 časova na uglu ulica Đurićeve i Dimitrija Tucovića, rekla je portparol Hitne pomoći Nada Macura. Poginuli su muškarac star oko 32 godine i mladić star oko 25 godina, istakla je ona.
Muškarac star oko 60 godina zadobio je povrede glave i grudnog koša, a prevezen je u Urgentni centar, dok je ženska osoba stara oko 25 godina sa povredom glave prevezena u KBC Zvezdara, navela je Macura. Devojka stara oko 23 godine, vozač, u udesu oko 21.55 časova na uglu ulica Španskih boraca i Mihajla Pupina zadobila je povrede glave, butine i potkolenice, a prevezena je u Urgentni centar, istakla je Macura. Dve osobe su povređene u udesu koji se dogodio oko 21 časa na Zrenjaninskom putu, rekla je portparol Hitne pomoći. Mladić star 21 godinu i žena stara oko 38 godina zadobili su povrede glave i trzajne povrede vrata, a prevezeni su u Urgentni centar, istakla je Macura. Muškarac star oko 25 godina je u udesu oko 19.50 časova na uglu ulica Narodnih heroja i Milutina Milankovića zadobio trzajnu povredu vrata, a prevezen je u KBC Bežanijska Kosa. Hitna pomoć je tokom noći u Beogradu obavila 122 intervencije od kojih 15 na javnim mestima, a lekarima su se najčešće obraćale osobe sa hipertenzijom, bolovima u grudima i psihijatrijski bolesnici, precizirala je Macura.
