> Izvor: B92
> Datum: sreda 22.01.2014  
> Rubrika: info_hronika
> Naslov: Optužnica za nesreću na trci
> Članak:

Užice -- Osnovno tužilaštvo podnelo je sudu u Užicu optužni predlog protiv organizatora automobilske trke Tara 2012. Ismeta Gača, Živadina Todorovića i Mila Rebrinovića.
Tokom trke Tara 2012. dogodila se nesreća u koje su tri osobe iz publike izgubile život.
Publika je za vreme nesreće, kako je utvrdjeno veštačenjem, bila u prostoru koji je zabranjen za pristup posmatrača, jer je zona izletanja automobila, što se i desilo i prouzrokovalo smrt troje ljudi. Optuženima je stavljeno na teret da su kao saizvršioci učinili teško krivično delo protiv opšte sigurnosti, a u vezi krivičnog dela izazivanja opšte opasnosti. Organizatori trke, prema zakonu, mogu biti kažnjeni za ovo teško delo protiv opšte sigurnosti, zatvorskom kaznom do osam godina.
