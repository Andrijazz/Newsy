> Izvor: B92
> Datum: utorak 21.01.2014  
> Rubrika: info_hronika
> Naslov: Lazarević na saslušanju 31.1.
> Članak:

Beograd -- Saslušanje otpravnika poslova ambasade Srbije u Atini Branka Lazarevića zbog sumnji da je sarađivao sa pripadnicima grupe Darka Šarića zakazano za 31. januar.
Kako saznaje Tanjug, Lazareviću je poziv za saslušanje u Beogradu u okviru pretkrivičnog postupka uputila Uprava kriminalističke policije preko Ministarstva spoljnih poslova.
Policija će ispitati Lazarevića povodom navoda da je kontaktirao sa optuženim pripadnicima Šarićeve grupe i dostavljao informacije o merama praćenja i prisluškivanja koje se preduzimaju protiv njih. Tužilaštvo bi trebalo da ispita bivšeg šefa kabineta Ivice Dačića da li se sastajao sa Darkom Šarićem - optuženim za šverc oko tri tone kokaina iz Južne Amerike u Zapadnu Evropu i za pranje novca u Srbiji, kao i s njegovim bliskom saradnikom Rodoljubom Radulovićem, zvanim Miša Banana, takođe optuženim za šverc kokaina. Prema pisanju medija, koji se pozivaju na izvore iz policije, Lazarević se viđao sa advokatom iz Novog Sada Radovanom Štrpcem, glavnim optuženim za pranje Šarićevog novca u Srbiji. Lazarević je takođe sa Šarićem, prema pisanju medija, povezan i preko Nikole Dimitrijevića, koji je pravosnažno osuđen za pranje Šarićevog novca. Dimitrijević je Lazarevićev zet.
