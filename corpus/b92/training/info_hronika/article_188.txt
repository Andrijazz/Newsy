> Izvor: B92
> Datum: ponedeljak 20.01.2014  
> Rubrika: info_hronika
> Naslov: Beograd: Autobus udario u zgradu
> Članak:

Beograd -- U saobraćajnoj nesreći u kojoj je autobus sleteo s puta i udario u zgradu kod hotela Beograd lakše su povređene dve osobe.
Agenciji Beta je u policiji rečeno da se autobus na liniji 511 oko 16.40 popeo na trotoar u Nemanjinoj ulici i udario u zgradu.
Jedna od povređenih osoba je vozač autobusa, druga je pešak star 68 godina, javlja Blic. Povređeni su zbrinuti u Urgentnom centru i nisu životno ugroženi, javljaju Novosti.
Na sreću, u autobusu nije bilo putnika, jer je krenuo sa početne stanice koja se nalazi u okolini. Autobus je krenuo sa okretnice, ali kad je vozač uočio da se zaglavila papučica za gas, skrenuo je levo, u Nemanjinu, kako ne bi udario u brojne putnike na početnoj stanici, kod Železničke. Autobus je, ušavši u Nemanjinu, nastavio da se kreće, usput "pokupio" i dva parkirana vozila i zaustavio se tek udarivši u zid ćevabdžinice i hotela "Beograd", prignječivši pritom pešaka. Ubrzo je stiglo vozilo Hitne pomoći, koje je povređene prevezlo u Urgentni centar, pišu Novosti. Prema prvim informacijama, vozač ima posekotine, a pešak je zadobio povrede abdomena i noge. Na sreću, nije bilo više povređenih iako se radi o vrlo frekventnoj ulici, naročito u ovo doba dana.

Predsednik Privremenog veća Beograda Siniša Mali izjavio je večeras da još nije poznat uzrok nesreće u centru Beograda, gde je autobus Gradskog saobraćajnog preduzeća udario u Hotel "Beograd". Posle obilaska mesta nesreće, u kojoj je povređen vozač autobusa i građanin koji se zatekao na trotoaru, Mali je rekao da će GSP sutra formirati komisiju radi utvrđivanja uzroka nezgode ali da će pre objavljivanja uzroka sačekati izveštaj policije. Mali je dodao da je vozač autobusa prebačen u Urgentni centar i da još nije dao izjavu a da je građanin zadobio lakše povrede. Generalni direktor GSP-a Beograd Dragomir Spasić rekao je da je već stiglo vozilo koje će autobus ukloniti sa trotoara. Reč je o autobusu na liniji 511, starom deset godina.
