> Izvor: B92
> Datum: subota 1.02.2014  
> Rubrika: info_hronika
> Naslov: Đokovići pomažu zavejanima
> Članak:

Feketić -- Ljudi iz jedne zavejane kolone kod Feketića stigli do dve pumpe, gde im je u pomoć pritekla porodica Đoković, koja je poslala tri mašine za raščišćavanje snega.
Grupa od, prema procenama, 800 do 1.000 ljudi koja je bila zaglavljena u jednoj od kolona, zaklon je pronašla u dvema pumpama.
Oni su, posle nekoliko sati čekanja na pomoć, dopešačili do pumpi, koje su bile udaljene oko kilometar od začelja kolone.
Kako nas je izvestio Vlatko Jovićević, jedan od zavejanih putnika u toj koloni, tri mašine koje razbacuju sneg poslao je stric proslavljenog tenisera Novaka Đokovića. Kako nam je Vlatko Jovićević rekao, jedan autobus sa ženama i decom krenuo je ka Novom Sadu i Beogradu. Za autobusom krenuli su i automobili koji su u blizini, a koji nisu zavejani. U pomoć zavejanima pritekao je i proslavljeni teniser Novak Đoković, koji je doneo gorivo za automobile, hranu i vodu za ljude zavejane na ovim putevima i pomagao onima u prvim kolonama. U ovu akciju zaputio se sa svojim ocem.


