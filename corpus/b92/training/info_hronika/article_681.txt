> Izvor: B92
> Datum: ponedeljak 10.03.2014  
> Rubrika: info_hronika
> Naslov: BG: Lančani sudar, 22 povređena
> Članak:

Beograd -- Goran Vesić zahvalio radnicima svih službi koji su pravovremeno reagovali,zbrinuli povređene i normalizovali saobraćaj nakon sudara u kom su povređena 22 čoveka
"U Urgentni centar se javilo dvadeset dvoje povređenih a troje je zadržano. Ostali povređeni su posle pregleda pušteni na kućno lečenje'', kaže Vesić.
On je za Tanjug naveo da je, prema najnovijim informacijama, do udesa na Novom Beogradu došlo tako što je kamion prošao na crveno svetlo i udario u tramvaj te je on izleteo iz šina i udario u drugi tramvaj.
Prema rečima sekretara Privremenog organa grada Beograda, vozaču je određen pritvor od 48 sati. Navodeći da je u udesu potpuno uništen tramvaj, star 30 godina, čija je popravka skoro nemoguća i neisplativa, on je istakao i da su ekipe Gradskog saobraćajnog popravile drugi tramvaj koji je već tokom večeri bio ponovo u saobraćaju.

Vesić je rekao da je kontaktna mreža ostala neoštećena, a da je tramvajski saobraćaj normalizovan u 17.45 sati. U Urgentni centar primljeno je 20 osoba, od kojih je troje teže povređeno, ali niko nije životno ugrožen, rekla je ranije portparolka Kliničkog centra Aleksandra Berić.

Od teže povređenih dve osobe su zadržane na ortopediji, a jedna na hirurgiji, dok su ostali pregledani i sanirane su im povrede. Do sudara je došlo oko 15.30 na uglu ulica Milutina Milankovića i Antifašističke borbe. U sudaru su učestvovali teretno vozilo pančevačke registracije i dva tramvaja, navedeno je MUP-u. Kako nezvanično saznajemo, do nesreće je došlo kada je kamion pančevačkih registracija prošao kroz crveno svetlo i udario u tramvaj na liniji devet, a zatim se zakucao u drugi na liniji 13, koji je od siline udarca iskočio iz šina.

Teže povređeni su suvozač u kamionu i vozač jednog od tramvaja koji su učestvovali u nesreći. Kako je za B92 prethodno rekao dr Zlatibor Lončar, 18 osoba je lakše povređeno i niko od njih nije životno ugrožen. "Jedan dao njih je već pušten na kućno lečenje", rekao je Lončar. Vozač kamiona koji je danas učestvovao u sudaru na Novom Beogradu, zbog povrede je smeštan u Urgentni centar i pod policijskim je nadzorom, a nadležni tužilac je predložio da mu se, kada njegovo zdravstveno stanje to bude dozvoljavalo, odredi policijsko zadržavanje do 48 sati.

Sekretar Privremenog organa Beograda Goran Vesić, koji je razgovarao sa teško povređenom ženom koja je upravljala jednim od tramvaja, rekao je novinarima da je ova nesreća upozorenje svim učesnicima u saobraćaju da moraju vozilima da upravljaju sa većim oprezom. Vesić ranije nije mogao da prejudicira ko je odgovoran za nesreću u blizini buvlje pijace na Novom Beogradu, naveo je da je vozač kamiona zadržan, ali da to ne mora unapred da znači da je on i odgovoran za udes.

U Urgentnom centru je bio i gradski sekretar za saobraćaj Dušan Rafailović, koji je rekao da se saobraćaj na raskrsnici kod buvlje pijace normalizuje i da je tramvaj koji je iskliznuo zbog sudara uklonjen sa šina.
