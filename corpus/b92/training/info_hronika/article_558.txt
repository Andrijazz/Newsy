> Izvor: B92
> Datum: ponedeljak 24.02.2014  
> Rubrika: info_hronika
> Naslov: Niš: Lekar se brani sa slobode
> Članak:

Niš -- Lekar Klinike za gastroenterologiju niškog KC B.M.(56), osumnjičen za zlopupotrebu položaja i falsifikovanja službene isprave, pušten je da se brani sa slobode.
Dežurni sudija za prethodni postupak Osnovnog suda saslušao je B. M. u svojstvu osumnjičenog i doneo je rešenje kojim je odbio predlog za određivanje pritvora ne nalazeći osnov i razlog za njegovo određivanje", rekla je portparol Osnovnog suda u tom gradu Ana Radivojević.
"Rešenje je nepravosnažno, pa tužilac ima pravo na žalbu", napomenula je ona. Kako je ranije saopšteno iz Policijske uprave u Nišu, B. M. je priveden zbog sumnje da je 19. februara sačinio izveštaj doktora specijaliste na ime D.Đ.(55) iz Niša sa neistinitim podacima o analizi krvi, a ovaj je taj izveštaj iskoristio kao opravdanje za neodazivanje pozivu tužilaštva za organizovani kriminal u Beogradu.
