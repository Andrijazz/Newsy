> Izvor: B92
> Datum: ponedeljak 13.01.2014  
> Rubrika: info_hronika
> Naslov: Pronađene ukradene bombe i municija
> Članak:

Kragujevac -- Kragujevačka policija saopštila je da je u saradnji za VBA i Vojnom policijom pronašla bombe i municiju ukradene iz magacina Vojske Srbije u septembru 2013.
Kako je navedeno u saopštenju, pronadjene su još četiri ručne bombe i oko 1.400 bojevih metaka, različitog kalibra, ukradenih iz vojnog magacina u Divostinu kod Kragujevca.
Kragujevačka kriminalistička policija nastavlja rad na pronalaženju ostalih ukradenih predmeta iz tog krivičnog dela, navedeno je u saopštenju. Zbog obijanja magacina i krađe bombi i municije krivične prijave su krajem decembra podnete protiv četiri osobe. Kako je tada saopštila policija uhapšeni su i Višem tužilaštu sprovedeni N.M. (18) i M.S. (35) iz Kragujevca, dok se za dve osobe traga, zbog sumnje da su obili vojni magacin odakle su odneli 54 ručne bombe i oko 7.000 metaka različitog kalibra. Prema navodima policije, lopovi su, pored te krađe, izvršili još 11 krivičnih dela, tako što su iz obijenih kuća i stanova oduzeli veću količinu tehničkih uređaja, zlatnog nakita i oružja u legalnom posedu. Policija je tada pronašla deo ukradenih bombi i municije iz vojnog magacina, kao i sve ukradene predmete i oružje iz obijenih kuća i stanova.
