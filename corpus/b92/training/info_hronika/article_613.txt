> Izvor: B92
> Datum: petak 28.02.2014  
> Rubrika: info_hronika
> Naslov: "Cela kampanja o meni i Raduloviću"
> Članak:

Beograd -- Premijer Srbije Ivica Dačić izjavio da se cela predizborna kampanja svela na priču o njegovom poznanstvu sa Rodoljubom Radulovićem, optuženim za šverc kokaina.
"Teško onome ko svoju veličinu želi da gradi na unižavanju drugih. O meni je napisano više negativnih tekstova nego o Bin Ladenu, i svi su imali dovoljno prilike da me izblate, a ja sam jedini Srbin u istoriji koji se četiri puta sreo s direktorom FBI-ja", rekao je Dačić novinarima posle obeležavanja 1. marta, Medjunarodnog dana 
civilne zaštite.
Dačić je odbio da odgovori na pitanje kako mu se član Šarićevog klana, Rodoljub Radulović (zvani Miša Banana), predstavio i čime mu je rekao da se bavi. "Pa, dobro, sad...", slegao je Dačić ramenima uz osmeh. Ocenio je da su napadi na njega zbog kontakata s Radulovićem kontraproduktivni i naveo da je on "u političkom smislu stavio tačku na to". "Moji kontakti nisu imali nikakvu kriminalnu prirodu, oni su trajali odavno, još dok je Radulović bio predsednik Teniskog saveza,i nikada nisu imali nikakvu drugu temu osim... nikakvu kriminalnu temu. Kada sam upozoren da postoje neke sumnje, naravno da su ti kontakti prekinuti. Ako je u njima bilo krivičnog dela, onda to mora da se kaže, a ako nije, onda s tim mora da se prekine", rekao je Dačić. Istakao je da bi on voleo da odgovore daju oni koji su poznavali Šarića i s njim sarađivali. "Kako je Šarić došao do imovine, legalizovao je, ko mu je omogućio da legalizuje kuću, ko mu je omogućio da posluje", rekao je Dačić. Dačić je naveo da je on jedini Srbin u istoriji koji se četiri puta sreo s direktorom FBI-ja, starim i novim, i da je bio četiri puta u centrali američke Agencije za borbu za borbu protiv narkotika (DEA), a direktorka DEA Mišel Leonhart i njen zamenik i šef operacija za ceo svet Tomas Hardigan su boravili u Srbiji na premijerov poziv. "Čekajte, da li mislite da bi se oni zbog sebe viđali sa mnom i ugrozili svoju reputaciju da se viđaju sa nekim ko može da bude optužen za tako nešto. Nije valjda da oni, koji su vodili akciju, o tome ne znaju ništa", upitao je Dačić. On je rekao da ne zna kako je do medija došla izjava koju je na saslušanju u policiji rekao njegov bivši šef kabineta Branko Lazarević, ali da to nije dobro. Dačić je naveo da je zanimljivo da je suđenje bivšem ministru poljoprivrede i članu Demokratske stranke Saši Draginu pred Specijalnim sudom odloženo za 17. mart. "Otkud sad to i zašto baš za 17. mart? Zašto je sada doneo takvu odluku? Zašto institucije ne rade svojom dinamikom? Ali, to je tema kojom se niko ne bavi", rekao je Dačić. Vanredni parlamentarni izbori zakazani su za 16. mart.
