> Izvor: B92
> Datum: sreda 5.02.2014  
> Rubrika: info_hronika
> Naslov: Čačak: Uhapšen bivši direktor TO
> Članak:

Čačak -- Bivšem direktoru Turističke organizacije Čačak M.S. (51) određen pritvor do mesec dana zbog sumnje da je izvršio krivična dela zloupotrebe službenog položaja.
Čačanska kriminalistička policija podnela je danas krivičnu prijavu protiv M.S. kome se stavlja na teret da je koristeći službeni položaj i ovlašćenja direktora od 2010. do 2013. godine pribavio imovinsku korist sebi i drugima u iznosu od oko četiri miliona dinara, saopšteno je iz čačanske policije.
Izvršenjem tih krivičnih dela, budžet Srbije i Turistička organizacija Čačka oštećeni su za više od sedam miliona dinara, navedeno je u saopštenju. Policija je krivičnu prijavu podnela Višem javnom tužilaštvu u tom gradu, a osumnjičeni je danas saslušan u Policijskoj upravi u Čačku. Sudija za prethodni postupak Višeg suda iz Čačka odredio je osumnjičenom pritvor do mesec dana.
