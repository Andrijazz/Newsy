> Izvor: B92
> Datum: nedelja 2.02.2014  
> Rubrika: info_hronika
> Naslov: Putevi u Vojvodini još neprohodni
> Članak:

Beograd -- Jak olujni vetar na području Vojvodine i u košavskom području stvara snežne nanose i otežava saobraćaj, a veliki broj deonica je još neprohodan, saopštio AMSS.
Neprohodan je i put Jakalj-Jelova Gora Užice. Na području Užica pada ledena kisa, upozorili su iz javnog preduzeća "Putevi Srbije".
Iz AMSS -a podsećaju da je Ministarstvo saobraćaja donelo odluku da se zbog vremenskih uslova na teritoriji Srbije zabranjuje saobraćaj svih vozila na deonici auto-puta E-75 u oba smera, od saobraćajne petlje  - Bajmok, Bačka Topola - Tornjoš, Savino Selo - Kula,Bačka Topla - Lipar, Kljajićevo - Gornja Rogatica - Bački Sokolac, Vrbas - Feketić, Novi Bečej - Bašaid, Kovačica - Padina - Samoš. Saobraćaj je zbog vremenskih uslova zabranjen i na putevima Kovačica - Uzdin, Baranda - Opovo, Zimonjić - Velebit, Čantavir - Tornjoš, Samoš - Dobrica. I dalje su neprohodni putni pravci Pančevo - Vršac - Vatin (gr. prelaz), Srbobran - Bečej - Brana, Melenci - Zrenjanin - Ečka - Čenta, Bačka Topola - Miloševo i Stari Žednik - petlja 'Čantavir' - Tornjoš. Na području Velikog Gradišta jak vetar stvara snežne nanose zbog čega se saobraćaj otežano obavlja. Zbog niskih temperatura izražena je opasnost od poledice. Apeluje se na sve učesnike u saobraćaju da zbog loših vremenskih uslova i olujnog vetra ne kreću na put, a ukoliko moraju, obavezno koristiti zimske pneumatike i lance, prilagoditi brzinu, poštovati ograničenja u brzini, držati veće odstojanje između vozila i na put kretati isključivo sa dovoljnom količinom goriva, vode i hrane zbog mogućih nepredviđenih zastoja. Na autoputevima van Vojvodine, kolovozi su delimično vlažni dok sa zaostalim snegom na kolovozima treba računati na putevima II i III prioriteta u regionima Vranja, Niša, Požarevca, Kolubare, Novog Pazara, Kragujevca, Zaječara, Kruševca, Užica, Požege, Ivanjice, Čačka i Beograda. Prema informacijama Uprave Granične policije, granični prelazi na području Subotice su zatvoreni za celokupan saobraćaj. Nadležne institucije u Mađarskoj su obaveštene kako bi se smanjilo nagomilavanje vozila na graničnim prelazima, odnosno da se vozila pravovremeno sa mađarske strane upućuju prema Hrvatskoj, na granični prelaz Batrovci. Iz pravca Rumunije na graničnim prelazima Vatin i Srpska Crnja zabranjen je saobraćaj za teretna vozila preko 3.5 tona nosivosti. Prema podacima iz Uprave saobraćajne policije prethodnog dana na putevima u Srbiji evidentirano je 67 saobraćajnih nezgoda, u koima je 20 lica teže i lakše povređeno, a jedna osoba je poginula. U Beogradu su evidentirane 34 nezgode u kojima je 20 lica povređeno, jedna osoba je izgubila život.
