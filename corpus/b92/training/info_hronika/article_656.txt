> Izvor: B92
> Datum: Hronika		| četvrtak 6.03.2014  |  21:26
> Rubrika: info_hronika
> Naslov: "Učenica se povredila iz straha"
> Članak:

Novi Sad -- Jedna učenica novosadske OŠ “Jožef Atila” nanela je sebi površinske posekotine, jer se uplašila reakcije roditelja posle roditeljskog sastanka, kažu u školi.
U medijima se radnije pojavila informacija da su dve učenice sedmog razreda škole ''Jozef Atila'' prošle sedmice pokušale da u školskom toaletu žiletima iseku vene, ali su na sreću sprečene u tome, potom zbrinute u Dečjoj bolnici i puštene na kućno lečenje.
''Škola je preduzela sve neophodne mere zaštite, odnosno obavešteni su školska uprava, MUP, Centar za socijalni rad, Gradska prosvetna inspekcija, Hitna pomoć i Klinički centar", navedeno je u saopštenju škole koje je dostavljeno Tanjugu. Tim za zaštitu dece od nasilja, zlostavljanja i zanemarivanja, preduzeo je nakon hitnog sastanka, mere zaštite koje podrazumevaju negu i plan podrške učenicima koji su vršili, doživeli i bili očevici nasilja, pojačan vapspitni rad sa odeljenjem i savetodavni rad sa roditeljima. "To je prvi put da se u našoj školi dešava incident ovog tipa", ističe se u saopštenju i navodi da su preduzeli sve mere, zahvaljujući kojima u školi nema nijednog konzumenta narkotika, niti nekoga ko preprodaje psihoaktivne supstance. Unutar škole uspešno funckioniše sistem bezbednosti koji čine Agencija za obezbedjenje, školski policajac, dežurni nastavnici, dežurni učenici, pomoćno-tehničko osoblje i tim za zaštitu dece od nasilja, zlostavljanja i zanemarivanja. Osnovna škola "Jožef Atila" je inicijator i prvi realizator projekta "Bezbedna škola-školska patrola", čime je postala prva škola u Srbiji koja je ušla u taj projekat, navedeno je u saopštenju. Iz novosadske Gradske kuće je najavljeno da će gradonačelnik Miloš Vučević, zajedno sa direktorom policije Miloradom Veljovićem i načelnikom Policijske uprave u Novom Sadu Stevanom Krstićem posetiti u petak Osnovnu školu "Jožef Atila". Oni će sa direktorom škole, stručnim saradnicima i predstavnikom Saveta roditelja razgovarati o bezbednosti učenika.
