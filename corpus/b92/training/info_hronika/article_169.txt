> Izvor: B92
> Datum: petak 17.01.2014  
> Rubrika: info_hronika
> Naslov: Kongres SAD pozdravio hapšenja
> Članak:

Vašington -- Senator Ben Kardin i kongresmen Kristofer Smit koji predsedavaju Helsinškoj komisiji Kongresa SAD pozdravljaju hapšenja povodom ubistva ubistva Slavka Ćuruvije.
"Bio je hrabar novinar koji je ubijen zato što se našao na putu režimu Slobodana Miloševića u Srbiji”, rekao je senator Kardin.
"U nekoliko navrata sam javno tražio da se izvršioci ovog zločina privedu pravdi. Pohvaljujem srpske vlasti što su uhapsile bivše bezbednosne službenike zbog njihove pretpostavljene odgovornosti. To je iskazivanje političke volje za suočavanjem sa jednim tamnim periodom u srpskoj istoriji. Nadam se da će srpski pravni sistem preduzeti i druge korake u ovom slučaju, kao i konkretne mere kad je reč o drugim slučajevima iz tog perioda, uključujući i ubistva američkih građana, braće Bitići, u julu 1999. godine. Srbija u tome ima moju punu podršku, kazao je Kardin. Kopredsednik Kristofer Smit podsetio je da je Ćuruvija svedočio pred Helsinškom komisijom Kongresa SAD nekoliko meseci pre nego što je ubijen pred vratima svog doma, i da se iz tog svedočenja videlo da je on svestan opasnosti kojoj se izložio. "Režim me progoni za primer drugima koji bi da mu se suprotstave, rekao je tom prilikom. Nadam se da će vest o hapšenjima doneti utehu, konačno, porodici i prijateljima Slavka Ćuruvije."
