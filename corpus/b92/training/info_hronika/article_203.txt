> Izvor: B92
> Datum: utorak 21.01.2014  
> Rubrika: info_hronika
> Naslov: NS: Učenik napadnut palicom i srpom
> Članak:

Novi Sad -- Trojica nepoznatih su danas po podne upala na čas u Srednjoj ekonomskoj školi u Novom Sadu i bejzbol-palicama i srpom napala jednog učenika.
"Upali su nasred časa i napali tog dečaka. Bili su naoružani bejzbol palicama i srpom. Niko im ništa nije mogao, jer su svi bili iznenađeni i uplašeni. Tukli su tog dečaka", kazala je agenciji Beta jedna od profesorki te škole.
Za sada nije poznato kakve povrede ima napadnuti dečak. Profesorka je rekla da je napadnuti dečak na početku drugog polugodišta prešao u Srednju ekonomsku školu. Portparol PU Novi Sad Mileva Tomić rekla je da je dojava policiji o napadu u školi, najverovatnije tokom časa hemije, stigla oko 15.30 sati i da je policija odmah reagovala, patrole su izašle na lice mesta i izvršile uviđaj. "Učeniku koga su nekim palicama napala trojica mladića, rečeno je da odmah poseti lekara, da snimi povrede i da zajedno s roditeljima dođe u policiju u Sektor za suzbijanje maloletničke delikvencije", kazala je Tomićeva. Prema njenim rečima, policija je odmah reagovala, a Sektor za suzbijanje maloletničke delikvencije i dalje radi na ovom slučaju. Srednja ekonomska škola "Svetozar Miletić" nalazi se u strogom centru Novog Sada i jedna je od najvećih škola u Srbiji.
