> Izvor: B92
> Datum: sreda 5.02.2014  
> Rubrika: info_hronika
> Naslov: I Suvajdžić svedoči o Ćuruviji?
> Članak:

Beograd -- Istraga za ubistvo Slavka Ćuruvije treba da se nastavi saslušanjem novih svedoka. Prema nezvaničnim saznanjima lista Danas, reč je o Miladinu Suvajdžiću.
Suvajdžić uhapšen u akciji Sablja nakon ubistva premijera Zorana Đinđića 2003, ali je dobio status svedoka saradnika i, prema nekim izvorima, živi u posebnom programu za zaštitu u inostranstvu.
Međutim, prošle godine mediji su objavili vest da je navodno njegov sin učestvovao u jednom manjem incidentu u Novom Sadu. Suvajdžić je u nekadašnjem Zemunskom kriminalnom klanu bio zadužen za logistiku - iznajmljivanje stanova, kuća i automobila. U Sablji je bila uhapšena i njegova majka. Da li će on i na koju okolnost zaista dati izjavu u Specijalnom tužilaštvu nije bilo moguće zvanično proveriti - pitanje lista Danas ostalo je bez odgovora. Podsetimo, advokati četvorice nekadašnjih funkcionera DB osumnjičenih za Ćuruvijino ubistvo zatražili su da se istražni postupak, zbog posebnog interesovanja javnosti i uloge novinara u pokretanju istrage, otvori za javnost. U petak je saslušan prvi svedok, takođe saradnik u procesu za Đinđićevo ubistvo, Dejan Milenković Bagzi. Istraga je pokrenuta nakon što se došlo, prema rečima specijalnog tužioca Miljka Radisavljevića, do novih elemenata, u vidu svedočenja Milorada Ulemeka Legije, koji, kako tvrdi tužilac, nije zauzvrat tražio nikakve "benefite". Prema dostupnim informacijama, istraga prati trag da je Zemunski klan planirao likvidaciju osumnjičenih radnika DB Ratka Romića i Milana Radonjića, zbog njihove uloge u ubistvu Ćuruvije. Romić je osumnjičen da je saizvršilac, Radonjić da je organizator, Miroslav Kurak da je izvršilac, a Radomir Marković naredbodavac.
