> Izvor: B92
> Datum: Hronika		| četvrtak 27.02.2014  |  15:14
> Rubrika: info_hronika
> Naslov: Simatović nije došao na saslušanje
> Članak:

Beograd -- Bivši komandant JSO Franko Simatović, koji je trebalo da bude saslušan kao svedok u istrazi o ubistvu Slavka Ćuruvije, nije se pojavio u Tužilaštvu.
Svoj izostanak Simatović je opravdao neodložnim obavezama koje su bile unapred planirane.
Poziv za svedočenje za danas je poslat i Jovici Stanišiću, ali je njegov dolazak, iz zdravstvenih razloga, odložen.
Juče je o ubistvu vlasnika "Dnevnog telegrafa" u Tužilaštvu za organizovani kriminal svedočila njegova ćerka Jelena Ćuruvija. Kao svedoci u toj istrazi se pominju i bivši načelnik Trećeg odeljenja Centra DB Radovan Božović i njegov pomoćnik Stevan Basta. Oni svedoče u istrazi koja se vodi protiv osumnjičenih za to ubistvo - nekadašnjeg šefa Državne bezbednosti Radomira Markovića, bivšeg šefa beogradskog centra DB-a Milana Radonjića, bivšeg načelnika Šestog odeljenja tog centra Ratka Romića i pripadnika službe Miroslava Kuraka. Istraga o ubistvu Ćuruvije pokrenuta je 13. januara 2014. hapšenjem Radonjića i Romića, koji su u pritvoru, posle gotovo 15 godina od ubistva Ćuruvije izvršenog na Uskrs, 11. aprila 1999. godine. Marković je u zatvoru u Požarevcu, a Kurak nije dostupan pravosudnim organima, pa je za njim raspisana poternica. Slavko Ćuruvija ubijen je na Uskrs, 11. aprila 1999, u jeku NATO bombardovanja SR Jugoslavije. Ubistvo je izvršeno oko 17 časova u Beogradu, u Svetogorskoj ulici (u to vreme Ive Lole Ribara), u prolazu ispred broja 35, gde su se nalazile prostorije marketinške službe "Dnevnog telegrafa", a na četvrtom spratu i stan u kome je Ćuruvija živeo. Ubice su u Ćuruviju ispalile 17 metaka, a zatim ga dokrajčile jednim pucnjem u glavu. Sa njim je tada bila njegova nevenčana supruga, istoričarka Branka Prpa. Na vlasti u Srbiji je bila koalicija SPS, JUL i SRS. Radomir Marković je uhapšen u februaru 2001. Osuđen je na maksimalnu zatvorsku kaznu od 40 godina zbog ubistva Ivana Stambolića 25. avgusta 2000. godine i četvorice članova SPO u atentatu na vođu SPO - Vuka Draškovića na Ibarskoj magistrali, 3. oktobra 1999. Radonjiću i Romiću sudi se u Višem sudu u Beogradu za pomaganje u pokušaju ubistva Draškovića u Budvi 2000. godine. Prvostepeno su bili osuđeni na osam i sedam godina zatvora, ali je ta presuda ukinuta i naloženo je novo suđenje.
