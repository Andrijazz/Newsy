> Izvor: B92
> Datum: utorak 21.01.2014  
> Rubrika: info_hronika
> Naslov: Aleksinac:Mladić ubijen iz pištolja
> Članak:

Aleksinac -- Jedan muškarac je ubijen, a drugi ranjen u Aleksincu kada je na njih u vozilu "micubiši" ispaljeno više hitaca iz vatrenog oružja.
Policija intenzivno traga za Mićom U. (36) iz Aleksinca za koga se osnovano sumnja da je izvršio krivično delo ubistva, navode iz Policije.
U pucnjavi u ulici Dragčeta Milovanovića, ubijen je vozač "micubišija" Aleksandar J. (39) iz Aleksinca, a suvozač Saša D.(38) je ranjen, hospitalizovan u niškom Kliničkom centru i nije životno ugrožen, naveli su iz policije. Načelnik intenzivne nege Klinike za hirurgiju Nenad Filipović rekao je novinarima da je pacijent u dobrom opštem stanju, prebačen je sa intenzivne nege na odeljenje, kao i da je zadobio povrede vatrenim oružjem u predelu mekih tkiva. Filipović je rekao da nije reč o opasnim povredama nanetim vatrenim oružjem.
