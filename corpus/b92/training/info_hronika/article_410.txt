> Izvor: B92
> Datum: ponedeljak 10.02.2014  
> Rubrika: info_hronika
> Naslov: Kertes oslobođen, slučaj zastareo
> Članak:

Beograd -- Specijalni sud u Beogradu oslobodio je optužbi bivšeg direktora Uprave carina Mihalja Kertesa, koji je optužen za iznošenja novca na Kipar.
Specijalni sud je Kertesa oslobodio zbog apsolutne zastarelosti krivičnog dela koje mu se stavlja na teret, a koja je nastupila 5. oktobra 2010. godine.
Specijalni tužilac za organizovani kriminal Miljko Radisavljević izjavio je za B92 da će Tužilaštvo sačekati pisani otpravak presude nakon čega će uložiti žalbu nadležnom sudu.
Kertes je zbog zloupotrebe službenog položaja bio pravosnažno osuđen na šest i po godina zatvora, jer je od sredine 1994. do 5. oktobra 2000. godine deo novca carine, bez pravnog osnova, dao pojedinim preduzećima, a oko 38 miliona nemačkih maraka bez odobrenja Narodne banke Jugoslavije izneo na Kipar. Tu pravosnažnu presudu prošle godine je ukinuo Vrhovni kasacioni sud i naložio Apelacionom sudu da ponovo razmotri žalbe, a taj sud je odlučio da se Kertesu ponovo sudi. Glavni pretres ponovljenog suđenja završen je 6. februara ove godine. "Na ovo sam čekao, zajedno sa porodicom, 13 godina i dočekao da nakon svih doživljenih tortura i svga ostalog, dočekam da se pravda podeli. Vama hvala što ste me pratili i bili korektni ovih 13 godina. Živeli", rekao je Kertes. Kao i Kertes, i njegov advokat nije krio zadovoljstvo zbog odluke. "Mogu da kažem samo da smo ovakvom presudom zadovoljni i da smo 13 godina čekali ovakav rezultat, Hvala vam, to je sve što mogu da kažem, ne mogu da komentarišem presudu koju nemam urađenu", rekao je advokat Predrag Milovančević. Na pitanje da li to znači da se 13 godina čekalo na zastarevanje i da on faktički nije oslobođen krivice, Milovančević je odgovorio: "A vi ste tužilac i razumete se u pravo, pa me preslušavate. Kertesu nije moglo da se sudi, ako vas interesuje jer kvalifikovati državni vrh zemlje u periodu od šest godina kao organizvonau kriminalnu grupu, to je nešto što po Ustavu i zakonu nije dozvoljeno i što praksa ne poznaje. Ali, to smo završili, sud je rekao šta je imao da kaže, ne bih imao ništa da kažem više." Da bi ovakva odluka suda postala pravosnažna, potrebno je da prođe rok za žalbe od 15 dana.
