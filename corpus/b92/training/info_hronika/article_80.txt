> Izvor: B92
> Datum: subota 11.01.2014  
> Rubrika: info_hronika
> Naslov: Jedna osoba poginula kod Železnika
> Članak:

Beograd -- Na obilaznici oko Beograda, kod Železnika, danas u 14.15 dogodila se teška saobraćajna nesreća u kojoj je jedna osoba poginula.
Saobračaj na toj deonici ponovo je uspostavljen, rečeno je Tanjugu u MUP-u Srbije.
Kako je Tanjugu ranije rečeno u MUP-u, sudarili su se putničko vozilo "tojota" i kamion. 
Vozač "tojote" je, od zadobijenih povreda, preminuo na licu mesta.
Automobil je praktično visio sa nadvožnjaka, a vozaču je bilo smrskano lice i preminuo je na mestu udesa, rekla je za Blic Nada Macura, portparol Hitne pomoći. Ona je navela da je bilo gotovo nemoguće oceniti koliko je čovek bio star. "Prema procenama lekara imao je između 40 i 50 godina, ali to nije sigurno jer mu je lice neprepoznatljivo", kaže Macura. U kamionu su bile dve osobe, vozač i suvozač. "Vozač kamiona ima oko 30 godina. Zadobio je teške povrede, tupu povredu glave i oba kolena, prelom nosa. Nije gubio svest, pa je mogao da nam rekonstruiše čitav događaj. Ekipa ga je prevezla u Urgentni centar, dok je suvozač zadobio samo lakše povrede i odbio je dalji tretman do bolnice", rekla je Macura.
