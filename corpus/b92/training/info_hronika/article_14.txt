> Izvor: B92
> Datum: Hronika		| četvrtak 2.01.2014  |  10:45 -> 11:49
> Rubrika: info_hronika
> Naslov: Vatromet u masu sa vatrogasnih kola
> Članak:

Beograd -- Vatromet koji je povredio nekoliko ljudi tokom dočeka Nove godine ispred Skupštine, sudeći prema snimku na Jutjubu, ispaljen je sa vatrogasnog vozila.
Kako za B92 kažu nadležni, slučaj se ispituje, a ako se utvrdi odgovornost vatrogasca, biće pokrenut disciplinski postupak.
Načelnik Uprave za vatrogasno-spasilačke jedinice MUP-a Srbije Goran Nikolić kaže za B92 da je policija odmah nakon tog događaja uradila uviđaj i da će protiv pripadnika vatrogasne službe biti pokrenut disciplinski postupak.
"Nemamo tačnu informaciju koliko je tačno ljudi povređeno. Informacija u medijima je bila da se radi o sedmoro povređenih. Ako se dokaže da je to naš čovek uradio, kao što se i naslućuje u snimku, mi ćemo sprovesti sve što je potrebno da bi se ovakve stvari sankcionisale", rekao je Nikolić. Na snimku koji se pojavio na internetu vidi se kako vatromet poleće sa vatrogasnog vozila, a zatim se u letu okreće, pada i eksplodira iznad mase. Autor klipa na Jutjubu je naveo da je vatrogasac uzeo vatromet od stranaca, što se vidi na snimku u 18. sekundi (desni ugao). "Ovo je opomena za organizatore a i za ovlašćena lica jer su tri osobe pogođene", piše ispod klipa. Prema ranije saopštenim informacijama tačno u ponoć vatromet koji je obasjao nebo iznad Beograda izazvao je nesreću i povredio sedmoro ljudi.
