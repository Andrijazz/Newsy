> Izvor: B92
> Datum: petak 10.01.2014  
> Rubrika: info_hronika
> Naslov: Slede hapšenja za ubistvo Ćuruvije
> Članak:

Beograd -- Optužnica protiv nalogodavaca, organizatora i izvršilaca ubistva novinara Slavka Ćuruvije je napisana i biće objavljena sledeće sedmice, saznaje Danas.
Kako piše ovaj liste pozivajući se na izvor iz državnog vrha Srbije, sledeće nedelje će biti izvršena i hapšenja optuženih u slučaju Ćuruvija.
Na optužnici se nalaze svi koji su umešani u ubistvo Ćuruvije, od operativaca preko onih koji su organizovali taj zločin do onih koji su ga naredili. Sva lica koja se nalaze u Srbiji su pod strogom prismotrom nadležnih državnih organa, kako bi se sprečio eventualni beg pred hapšenje naredne nedelje. Nalog za akciju je stigao iz samog vrha državne bezbednosti, a dovršenje optužnice za ovaj slučaj - jednu od najmračnijih nerazrešenih tajni Srbije iz vremena režima Slobodana Miloševića i Mirjane Marković - postalo je moguće "nakon što se pojavio svedok koji je pokrenuo celu situaciju". Prvi potpredsednik Vlade Srbije Aleksandar Vučić u izjavi za Danas izrazio je nadu da će slučaj ubistva Slavka Ćuruvije, koji datira još od 11. aprila 1999. godine, konačno biti razrešen. "Ne mogu da komentarišem nezvanična saznanja iz istrage, ali uveren sam da će ubistvo novinara Ćuruvije, u tužilačkom smislu, a nadam se kasnije i u sudskom, posle skoro 15 godina biti rešeno. U Srbiji niko nema prava da ubija ljude i napokon će postati jasno da je Srbija zemlja u kojoj zločini ne ostaju nekažnjeni", rekao je Vučić za Danas.
