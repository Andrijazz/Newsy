> Izvor: B92
> Datum: petak 24.01.2014  
> Rubrika: info_hronika
> Naslov: Mile Marković ubijen u Stokholmu
> Članak:

Stokholm -- Mile Marković (49), bivši bokser i gangster, pronađen je mrtav u Stokholmu, javili su švedski mediji.
Policija je Markovića mrtvog pronašla u automobilu koji je još radio. Pronađen je na mestu vozača, a pucano mu je u glavu.
Marković je dospeo u žižu interesovanja svetske javnosti kada je 2011. godine potvrdio da poseduje kompromitujuće fotografije i snimke švedskog monarha Karla Gustava XVI na orgijama sa devojkama, koje su snimljene u Markovićevom u striptiz klubu u Stokholmu.
Očevici navode da su oko 18.15 čuli nekoliko hitaca posle kojih je ubica pobegao u belom vozilu. Švedski list "Ekspresen" je 2011. objavio jednu od kompromitujućih fotografija švedskog monarha, koja se pojavila na jednom internet forumu. Fotografija je bila postavljena na forum hakerske grupe koja sebe naziva "Retrospektivni kopači interneta". Njihov član sa nadimkom Stig Brit napisao je ispod fotografije da je siguran da je kraljevo lice isečeno iz jednog televizijskog intervjua iz 1976. godine. Međutim, Mile Marković je nakon toga za isti list rekao da kraljevo lice nije ubačeno na fotografiju i da mu je ta fotografija ukradena. "Koliko sam dokaza do sada dao da posedujem te fotografije. To su potvrdili mediji, švedska tajna služba, mnogobrojni izdavači. Objavljena fotografija nije procurila u javnost, ona je mi je ukradena. Postoji mnogo toga što još uvek nisam rekao i što čuvam za sebe, baš zbog devojaka sa fotografija, kojima je do sada mnogo puta prećeno", tvrdio je tada Mile Marković.
