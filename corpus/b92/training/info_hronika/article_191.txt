> Izvor: B92
> Datum: ponedeljak 20.01.2014  
> Rubrika: info_hronika
> Naslov: Sa Đurićem nemam zajedničku imovinu
> Članak:

Beograd -- Predsednik Republike Srpske Milorad Dodik izjavio je da je upoznao predsednika FK Partizan Dragana Đurića, ali da sa njim nije imao zajedničko vlasništvo.
Dragan Đurić osumnjičen je za malverzacije u privatizaciji Veterinarskog zavoda i nalazi se u pritvoru.
Dodik je, odgovarajući na pitanja novinara nakon sastanka sa prvim potpredsednikom Vlade Srbije Aleksandrom Vučićem, rekao da je Đurića upoznao u periodu kada je bio počasni predsednik Košarkaškog kluba "Partizan". "Kada je reč o poslovnim vezama, Đurića znam kao privrednika. Moj principijelan stav je da svi koji su eventualno kršili zakon treba da odgovaraju, pa taman to bio i Milorad Dodik", izjavio je predsednik RS. On je istakao da sa Đurićem ne poseduje nikakvo zajedničko vlasništvo. "To su spekulacije i nema potrebe da na njih odgovaram. Taj slučaj je ovde predmet pravosuđa i državnih organa i ja to poštujem", poručio je Dodik.
