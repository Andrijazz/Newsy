> Izvor: B92
> Datum: petak 21.03.2014  
> Rubrika: info_hronika
> Naslov: CG izručila Srbiji Delibašića
> Članak:

Beograd -- Beograđanin Miloš Delibašić, koga srpski istražni organi sumnjiče za učešće u ubistvu Nikole Bojovića, izručen je danas Srbiji.
Crna Gora odobrila je danas izručenje Srbiji Miloša Delibašić (29), koga srpski istražni organi sumnjiče za učešće u ubistvu rođenog brata Luke Bojovića, Nikole (39), 29 aprila 2013. godine.
Crna Gora je odobrila izručenje Delibašića zbog krivičnog postupka koji se protiv njega vodi pred Specijalnim sudom u Beogradu za teško razbojništvo, rečeno je Tanjugu u Ministarstvu pravde i državne uprave Srbije. Delibašić je uhapšen u Budvi 16. jula. Zbog nedozvoljenog držanja oružja koje su crnogorski policajci pronašli kod njega prilikom hapšenja u Osnovnom sudu u Kotoru je osuđen na tri meseca zatvora u septembru prošle godine. Delibašić je od hapšenja boravio u zatvoru kod Podgorice odakle je danas pod jakim merama obezbeđenja sproveden do podgoričkog aerodroma i predat srpskim vlastima. Apelacioni sud Crne Gore je ranije odbio da Srbiji izruči osumnjičene za ubistvo Nikole Bojovića, Slobodana Šaranovića i Ratka Koljenšića i oni su od februara na slobodi. Šaranović i Koljenšić su, takođe, uhapšeni letos u Crnoj Gori. Srpsko pravosuđe tereti Ssaranovića da je naručio ubistvo mlađeg brata Luke Bojovića, dok se Koljenšić, zajedno sa Beograđaninom Milošem Delibišićem, sumnjiči da su organizovali to ubistvo. Navodni motiv za Nikolino ubistvo je osveta njegovom bratu Luki Bojoviću, za koga srpsko tužilaštvo tvrdi da je stao na čelo "zemunskog klana" nakon likvidacije Dušana Spasojevića i Mileta Lukovića 2003. godine. Slobodan Šaranović je brat Branislava Šaranovića, vlasnika kockarnice u hotelu "Slavija" u Beogradu, koji je ubijen u zasedi na Dedinju u oktobru 2009. godine. Slobodan Šaranović se sumnjiči da je naručio likvidaciju Bojovića, kako bi osvetio brata. Saša Cvetanović, osumnjičen za direktnu egzekuciju Nikole Bojovića, izručen je prošlog meseca Srbiji. Miloš Delibašić, koji je danas izručen srspkim vlastima, osumnjičen je i za likvidaciju Miloša Vidakovića iz Pančeva, letos u Budvi.
