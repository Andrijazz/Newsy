> Izvor: B92
> Datum: petak 21.02.2014  
> Rubrika: info_hronika
> Naslov: "Čistimo redove od Šarićevih ljudi"
> Članak:

Beograd -- Policija vrši određene provere vezane za sve one koji su sarađivali sa klanom Šarić, rekao je direktor policije Milorad Veljović.
Veljović je rekao da Uprava kriminalističke policije (UKP) u saradnji sa Tužilaštvom za organizovani kriminal i po njegovom nalogu vrši određene provere i da to nema nikakve veze sa politikom.
"UKP i sve uprave u Direkciji policije imaju moju punu podršku kao direktora policije da očiste iz svojih redova sve one koji ne smeju tu biti", rekao je Veljović Tanjugu povodom privođenja sadašnjih i bivših zaposlenih u policiji. Prema njegovim rečima, policija mora da bude primer i mora prvo svoje redove da očisti od kriminala, a onda da krene dalje. On je naglasio da će policija u toj borbi istrajati do kraja, ističući da niko u ovoj državi, a posebno u Ministarstvu unutrašnjih poslova, ne može biti iznad ministarstva niti iznad policije. "Jednostavno neće biti zaštićenih. Ovo je šansa da policija kroz pročišćavanje svojih redova pokaže šta treba da se radi. Ja ovde nisam da se bavim politikom nego da svoj posao radim u skladu sa zakonom i na ono na šta me obavezuje moje rešenje", rekao je Veljović. On je istakao da će se borba protiv korupcije dalje nastaviti i da se varaju svi oni koji misle drugačije. "Ovo nema veze sa politikom, ovo je profesionalna stvar i policija će se baviti svojom profesijom", naglasio je Veljović. Direktor policije je istakao da nema nikakvih sukoba u policji, a najmanje ih ima između njega i načelnika UKP-a Rodoljuba Milovića. "Taj sukob ne postoji, niti će ga biti. Na istom smo zadatku, sa istim ciljem, ali ne samo nas dvojica nego svi oni koji su časni i pošteni ljudi", rekao je Veljović. Nakon privođenja i saslušanja Branka Lazarevića, otpravnika poslova u ambasadi Srbije u Atini i bivšeg šefa kabineta Ivice Dačića, danas je tužilaštvu za organizovani kriminal policija privela i zamenika načelnika za istražne metode u Upravi Kriminalističke policije MUP-a Srbije Borisa Garu. Obojica se sumnjiče za odavanje službene tajne.
