> Izvor: B92
> Datum: utorak 18.02.2014  
> Rubrika: info_hronika
> Naslov: Dragan Marković bio na poligrafu
> Članak:

Beograd -- Lider JS Dragan Marković potvrdio je da se danas na lični zahtev podvrgao poligrafskom testiranju u vezi sa ubistvom novinara Milana Pantića.
Kako B92 nezvanično saznaje, test je pokazao da Marković nema "nikakvih direktnih niti indirektnih saznanja" o zločinu i samim tim ne može biti doveden u vezu sa njim.
Poligrafsko testiranje je urađeno na njegov lični zahtev.

Marković je danas najavio da će tužiti lidera LDP Čedomira Jovanovića zbog iznošenja neistina o njemu i istovremeno zatražio da Jovanović odgovori na poligrafu na više pitanja među kojima i ona o vezama sa "zemunskim klanom". "Pokazao sam danas da nema nedodirljivih potičara u Srbiji za razliku od Čedomira Jovanovića koji je nedodirljiv već godinama. Sam sam tražio da idem na poligraf i odgovorim na pitanje koje mi je juče i pre nekoliko dana postavio Jovanović. Poligraf mi je rekao da je napad na mene od strane Jovanovća laž i da nemam nikakve veze sa ubistvom Milana Pantića", rekao je Marković Tanjugu. Marković je rekao i da on sa svoje strane traži od lidera LDP da na poligrafu da odgovore na nekoliko pitanja. "Tražim od Jovanovića da odgovori na pitanja koja sam mu postavio juče, a to su pitanja: Zašto si bio u zatvoru i posećivao Kuma i Šiptara i da li si tamo bio u svojstvu rođaka, brata od tetke...ili u svojstvu advokata. Zašto si imao saradnju sve vreme sa 'zemunskim klanom', a taj klan je učestvovao i u hapšenju Slobodana Miloševića i u ubistvu Zorana Đindića", rekao je Marković. On je rekao i da Jovanović treba da da odgovore i na pitanja odakle mu pare i kako je odjednom postao veliki preduzetnik i zašto je stalno odlazio u Šilerovu i tamo se kupao u bazenu i pio viski. "Zašto i ko je dao nalog da se sruši zgrada u Šilerovoj ulici", zapitao je Marković. "Na ta i još mnoga pitanja tražim da Jovanović odgovori na poligrafu. Juče je Jovanović izdao saopštenje da kaže kako ću ja da idem u zatvor zbog onoga zbog čega je slagao celu srpsku javnost i da ću u zatvoru da vežbam prajd, ali izgleda da Jovanović godinama vežba prajd pa mu malo oči pošle iz glave napred", dodao je Marković. On je najavio i da će tužiti Jovanovića i tražiti, kako kaže, veliku nadoknadu, a te pare će dati "porodicama koje leče svoju decu od narkomanije". Jovanović je pre dva dana rekao da Dragan Marković mora da odgovori na tu veliku nelagodu kada se pomene sudbina novinara Pantića. Predsednik Skupštine Jagodine Dragan Marković podvrgao se danas na lični zahtev poligrafskom ispitivanju u Upravi kriminalističke policije u vezi sa ubistvom novinara Milana Pantića. Novinar Milan Pantić je ubijen pre 13 godina, 11. juna 2001. ispred zgrade u kojoj je živeo. U istrazi je saslušano više od hiljadu ljudi, bez rezultata.

Liberalno demokratska partija optužila je premijera Srbije i ministra unutrašnjih poslova Ivicu Dačića da je poligrafskim ispitivanjem lidera Jedinstvene Srbije Dragana Markovića Palme zloupotrebio policiju zarad medijske manipulacije. LDP je u saopštenju dostavljenom medijima istakao da je poligrafsko testiranje Markovića deo izborne kampanje i providan pokušaj da se pažnja skrene sa suštine problema. "Nesposobna policija je samo pojavni oblik politike svog ministra i predsednika vlade Ivice Dačića koji, prebacujući temu na jagodinski poligraf, pokušava da skrene pažnju sa očekivanog saslušanja sopstvenog šefa kabineta Branka Lazarevića o vezama sa narko bosom Darkom Šarićem, sa uništavanjem Srbije i devedesetih godina i unazad deset godina...", navodi se u saopštenju. LDP je Dačića optužio i da je kao važan deo vlasti uspeo od Srbije da napravi jedinu evropsku zemlju bez fabrike lekova "tako što je njegova stranka uništila Galeniku", zemlju uništenih i opljačkanih banaka, u kojoj nezaposlenost raste brzinom rasta javnog duga... "Vreme je da se to promeni i da Ivica Dačić i njegovi koalicioni partneri odu sa istorijske scene prvo u opoziciju, pa uskoro i u zaborav, jer su građani prozreli njihove jeftine trikove, uključivši lakrdijašku zloupotrebu policije u vezi sa poligrafom, prozreli širenje magle i opsena", navodi se u saopštenju. Liberali su poručili da su građani svesni da jedino ima smisla svoj glas da povere LDP-u "da svoju energiju, znanje i odlučnost iskoristi za istorijsku pobedu Srbije i njen napredak". "Zato LDP 16. marta smenjuje Dačića da bi već 17. policiju dovela u red", poručila je ta stranka.
