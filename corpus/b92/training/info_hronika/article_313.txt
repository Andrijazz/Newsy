> Izvor: B92
> Datum: petak 31.01.2014  
> Rubrika: info_hronika
> Naslov: U Beogradu vetar izvalio drveće
> Članak:

Beograd -- Ekipe "Zelenila" su danas u toku prepodneva do 13 sati, zbog košave intervenisale u osam slučajeva, saopštilo je Javno komunalno preduzeće "Zelenilo Beograd".
U privatnom dvorištu na uglu ulica Krunske i Braće Nedić skinuta je prelomljena grana koja je pala na elektrovodove, u privatnom dvorištu u Ulici Cara Uroša 68 izvalilo se stablo topole, a u Zlatiborskoj 2, izvalio se četinar i pao na drugi.
"Do izvala stabala smrče i jablana došlo je i u ulicama Prote Milorada Pavlovića i Kragujevački put 8, a u pitanju su privatna dvorišta", navodi se u saopštenju. Intervenisalo se i na zelenoj površini kod Starog sajmišta iza ambulante, gde se izvalila topola, kao i u dvorištu Osnovne škole "Vojvoda Stepe" gde se izvalilo stablo trešnje. Jedan slučaj se odnosi i na pad antene sa zgrade u ulici Bata Lakine u krošnju jednog stabla. Kako se prognozom Republičkog hidrometarološkog zavoda vetar olujne jačine predviđa i u nekoliko narednih dana, Služba za hitne intervencije biće dežurna 24 sata i odmah po pozivu brzo i efikasno će reagovati. Za sve slučajeve oborenih ili oštećenih stabala sugradjani se mogu obratiti dežurnoj službi JKP "Zelenilo Beograd", Bulevar Vojvode Mišića 85 A, na telefon 011/2650 683. Pozivanje dežurne službe moguće je i preko Gradskog centra za obaveštavanje, Dežurne inspekcije i MUP-a. Juče 30. januara, grad se još jednom našao na udaru dobro znane "beogradske košave". Olujni vetar koji dostiže jačinu 20-28 metara u sekundi stvara mnogobrojne probleme, a pored ostalog i one koje se odnose na eventualne izvaline ili lomove grana, pa i čitavih stabala. To je razlog što se specijalne ekipe "Zelenila Beograd" za brzo i efikasno delovanje u takvim uslovima nalaze u pripravnom stanju tokom 24 časa. Iako tokom jučerašnjeg dana nije bilo potrebe, u noći između četvrtka 30. i petka 31. januara Operativni tim za hitne intervencije je delovao u tri slučaja.
