> Izvor: B92
> Datum: subota 4.01.2014  
> Rubrika: info_hronika
> Naslov: Zaplenjen kokain u tečnom stanju
> Članak:

Beograd -- Carinici su danas zaplenili kokain u tečnom stanju koji je u Beograd stigao poštom iz Perua.
Bio je sakriven u 126 plastičnih loptica prekrivenih susamom i kamufliranih u suvo voće, saopštila je Uprava carina.
Detalji u vezi sa količinom i čistoćom otkrivenog narkotika biće poznati posle detaljnog veštačenja. Paket je poslat državljaninu Srbije i, prema pratećim dokumentima, trebalo je da sadrži gotovo pet kilograma suvog voća. "Kako je, medjutim, pošiljka pristigla iz visoko rizične zemlje za trgovinu narkoticima, izdvojena je za detaljnu kontrolu. Carinici su tokom detaljnog pregleda ustanovili da su se zajedno sa sušenim voćem koje je bilo spakovano u fabrički upakovane kesice, nalazile i kuglice bez mirisa uvaljane u susam", navela je carina. Kuglice su zbog neprirodnog oblika, koji nije karakterističan za bilo koje voće, izazvale dodatnu sumnju carinika koji su otvorili pakovanje i utvrdili da su na dodir izuzetno tvrde. "Istog trenutka kada su zagrebane po povrsini, susam sa njih je otpao i ispod su se pojavili plastični kontejneri, nalik lopticama za golf, ispunjeni tečnim sadržajem koji je testiran na narkotike. Test je pokazao pozitivan rezultat na opojnu drogu kokain", navela je carina u saopštenju.
