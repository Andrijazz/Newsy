> Izvor: B92
> Datum: ponedeljak 20.01.2014  
> Rubrika: info_hronika
> Naslov: NS: Mrtva beba nađena u kontejneru
> Članak:

Novi Sad/ Kragujevac -- Na uglu Ilirske ulice i Futoškog puta u Novom Sadu u kontejneru je pronađeno beživotno telo novorođenčeta.
Hitnu pomoć su o tome obavestili građani, a informisana je i novosadska policija.
U policiji kažu da je obavljen uviđaj i da je istraga u toku. Telo bebe poslato je u Zavod za sudsku medicinu na obdukciju.
Inače, Hitna pomoć u Novom Sadu sinoć je imala "pune ruke" posla jer su u sudaru tri automobila na ulazu u Sremske Karlovce rano jutros povređene tri osobe i svi su prevezeni u Urgentni centar u Novom Sadu, rečeno je agenciji Beta. Nesreća se dogodila jutos oko 6.30. Povređeni su jedna žena i dva muškarca. Oni su zadobili su različite i višestruke povrede, a u najtežem zdravstvenom stanju je muškarac koji je u Urgentni centar prevezen s povredama grudnog koša i glave. I lekari kragujevačke Hitne pomoći imali su posla, pošto je u saobraćajnom udesu kod mesta Ždraljica, na putu prema Jagodini, povređen pešak, mlađi muškarac. Mladić je zatečen kako leži na putu, a prevezen je u kragujevački Urgentni centar.
