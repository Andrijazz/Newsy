> Izvor: B92
> Datum: petak 31.01.2014  
> Rubrika: info_hronika
> Naslov: NS: Uhvaćeni napadači iz škole
> Članak:

Novi Sad -- Novosadska policija uhapsila je dvojicu maloletnika zbog sumnje da su upali na čas u Srednjoj ekonomskoj školi i palicama zadali nekoliko udaraca jednom učeniku
Policija navodi i da se sumnja da je ovo krivično delo, zajedno sa njima, učinio još jedan petnaestogodišnjak, iz Novog Sada, protiv kojeg će biti podneta krivična prijava u redovnom postupku.
Dvojicu uhapšenih policija je dovela na saslušanje sudiji za prethodni postupak. Podsećamo da su trojica mladića upala na čas u Srednjoj ekonomskoj školi "Svetozar Miletić" i palicama za bejzbol i srpom napala 17-godišnjeg učenika LJ.L. "Upali su nasred časa i napali tog dečaka. Bili su naoružani bejzbol palicama i srpom. Niko im ništa nije mogao, jer su svi bili iznenađeni i uplašeni. Tukli su tog dečaka", kazala je jedna od profesorki te škole. Ona je dodala da je napadnuti dečak na početku drugog polugodišta prešao u Srednju ekonomsku školu. Kako je potvrđeno u novosadskoj policiji, napadači su bili maskirani, učenika su tražili po imenu i prezimenu, a posle napada pobegli su iz škole.
