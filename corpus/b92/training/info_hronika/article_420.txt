> Izvor: B92
> Datum: utorak 11.02.2014  
> Rubrika: info_hronika
> Naslov: AR:Uhapšen zbog krijumčarenja ljudi
> Članak:

Aranđelovac -- Policijska uprava u Kragujevcu saopštila da je u Aranđelovcu uhapšen A.M. (28) iz Vrnjačke Banje zbog sumnje da je izvršio krivično delo krijumčarenja ljudi.
Kako je navedeno u saopštenju, A.M. je uhapšen jutros nešto posle tri sata, kada je policija u Aranđelovcu zaustavila automobil "mercedes" u kome se nalazilo pet stranih državljana, starosti od 20 do 30 godina, od kojih su četvorica iz Eritreje i jedan iz Somalije.
"Postoje osnovi sumnje da je A.M. za 100 evra i plaćene troškove potrošenog goriva, od strane, za sada nepoznate osobe, bio angažovan da petoricu emigranata, koji su ilegalno ušli iz Makedonije, iz Bujanovca preveze preko teritorije Republike Srbije", navedeno je u saopštenju. Lanac krijumčarenja ljudima, koji su preko teritorije Srbije pokušali da se domognu neke od zemalja zapadne Evrope, presekli su pripadnici policijske stanice u Aranđelovcu. A.M. će sutra, uz krivičnu prijavu, biti sproveden zameniku osnovnog javnog tužioca u Aranđelovcu, a protiv petorice stranih državljana biće pokrenut prekršajni postupak zbog nedozvoljenog ulaska na teritoriju Srbije, posle čijeg sprovođenja će biti preduzete mere predviđene Zakonom o strancima.
