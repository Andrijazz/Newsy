> Izvor: B92
> Datum: Hronika		| četvrtak 20.03.2014  |  10:54
> Rubrika: info_hronika
> Naslov: Horgoš: Zaplenjeno 11 kg marihuane
> Članak:

Subotica -- Granična policija MUP-a Srbije u saradnji sa službenicima Carine iz Subotice na graničnom prelazu Horgoš u automobilu pronašla preko 11 kilograma marihuane.
Kako je saopšteno iz Policijske uprave Subotica, prilikom jučerašnjeg pregleda automobila „reno megan“ poljskih registarskih oznaka, u fabričkim šupljinama patosa vozila, ispred i iza sedišta vozača i suvozača, pronađeno je 11.658 grama biljne materije, za koju se sumnja da je opojna droga marihuana, upakovana u sedam paketa.
Državljaninu Poljske, koji je upravljao automobilom, određeno je zadržavanje do 48 časova, zbog postojanja osnova sumnje da je izvršio krivično delo neovlašćena proizvodnja i stavljanje u promet opojnih droga i on će u zakonskom roku biti priveden Višem javnom tužilaštvu u Subotici.
