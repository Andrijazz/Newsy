> Izvor: B92
> Datum: Hronika		| četvrtak 13.02.2014  |  12:19
> Rubrika: info_hronika
> Naslov: Miškoviću zabrana napuštanja zemlje
> Članak:

Beograd -- Posebno odeljenje za organizovani kriminal Apelacionog suda potvrdilo rešenje Višeg suda kojim je Miroslavu Miškoviću produžena zabrana napuštanja zemlje.
Okrivljenom je zabranjeno da bez odobrenja suda napusti teritoriju Srbije na još tri meseca, a produžena je i mera privremenog oduzimanja putne isprave, navedeno je u saopštenju.
Posebno odeljenje za organizovani kriminal Apelacionog suda u Beogradu potvrdilo je rešenje Višeg suda u Beogradu od 1. januara 2014. kojim je okrivljenom Miškoviću produžena za još tri meseca zabrana napuštanja boravišta određena rešenjem tog suda od 19. jula 2013. godine. Prilikom odlučivanja, Apelacioni sud je imao u vidu da, prema podacima u spisima predmeta, postoji opravdana sumnja da je okrivljeni Mišković kao vlasnik, suvlasnik i odgovorno lice u većem broju pravnih lica registrovanih na teritoriji Srbije, Kipra, Holandskih Antila i Devičanskih ostrva izgradio brojne lične i poslovne kontakte kako u zemlji, tako i u inostranstvu, kao i da poseduje znatna finansijska sredstva. Cenjena je težina krivičnih dela za koje je okrivljeni opravdano sumnjiv da je izvršio, visina zakonom propisanih kazni, a sve ove okolnosti u svojoj međusobnoj povezanosti, kako to pravilno nalazi i prvostepeni sud, opravdavaju bojazan da bi okrivljeni u slučaju boravka na slobodi mogao napustiti teritoriju Srbije. Postoji opasnost od skrivanja i bekstva okrivljenog, zbog čega je produženje mere zabrane napuštanja boravišta, uz privremeno oduzimanje putne isprave, kao mere obezbeđenja prisustva okrivljenog opravdano, imajući u vidu obavezu suda da obezbedi efikasno vođenje krivičnog postupka i otkloni mogućnost da se tok postupka ometa na bilo koji način, navedeno je u saopštenju.
