> Izvor: B92
> Datum: sreda 5.02.2014  
> Rubrika: info_hronika
> Naslov: Dević: Optužbe su podmetačina
> Članak:

Novi Sad -- Bovši vlasnik ATP Vojvodina Ilija Dević, kome je određen pritvor, u pismu medijima odbacio navode krivične prijave i ocenio ih kao "podmetačina".

Specijalni tužilac Miljko Radisavljević rekao je juče za B92 da je Deviću određen pritvor nakon što je saslušan u okviru istrage privatizacije Autotransportnog preduzeća Vojvodine i precizirao da se sumnjiči za utaju poreza i zloupotrebu položaja.
Pored Devića, ovom krivičnom prijavom obuhvaćena je i nekadašnja predsednica Upravnog odbora ATP Vojvodine Svetlana Miljušević. Oni su osumnjičeni da su u postupku privatizacije tokom 2005. i 2006. godine za sebe i za dva privredna društva pribavili protivpravnu imovinsku korist od oko 240 miliona dinara. "Navodi naredbe za sprovodjenje istrage su potpuno neosnovani i netačni. Smatram da je ova krivična prijava podmetačina od strane kriminalne policije i kriminalnog tužilaštva iz Novog Sada", naveo je Dević u pismu medijima. On je naveo da je u jednoj rezoluciji Evropskog parlamenta iz 2012. godine njegov slučaj pomenut kao slučaj oštećenog investitora. Dodao je da je polovinom januara ove godine boravio u Strazburu, na poziv evropskih zvaničnika, gde je odneo svu dokumentaciju u vezi sa ovom aferom. Evropski zvaničnici su kazali da će pod budnim okom nadgledati sve u vezi sa aferom ATP Vojvodina i dodali da će im taj predmet odlično služiti prilikom otvaranja pregovaračkih poglavlja 23. i 24. sa Srbijom, naveo je Ilija Dević. Ovu aferu je Evropski parlament ubrojao među pet najvećih korupcionaških afera u Srbiji. Dević je 2006. godine zaključio ugovor sa tadašnjom gradonačelnicom Novog Sada Majom Gojković o izgradnji nove autobuske stanice. Taj objekat je završen, ali grad nikada nije preusmerio saobraćaj na novu lokaciju. Zbog dospelih rata kredita, ATP Vojvodina je otišla u stečaj, a Dević je podneo tužbu za naknadu štete. Grad Novi Sad je osudjen da plati Deviću 300 miliona dinara sa kamatom.
