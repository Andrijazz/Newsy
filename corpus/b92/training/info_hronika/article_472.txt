> Izvor: B92
> Datum: petak 14.02.2014  
> Rubrika: info_hronika
> Naslov: Pirot: Klinika lažira "dabl" test?
> Članak:

Pirot -- Policija u Pirotu ispituje navode prijave protiv privatne Ginekološke ordinacije dr Ljubiše Đordjevića, koju su dva čoveka optužila za lažiranje testova.
U prijavi dvojica građana iz Pirota navode da su od klinike dobili falsifikovane nalaze sa takozvanog "dabl" testa na rano otkrivanje Daunovog sindroma, kojem su podvrgnute njihove supruge-trudnice.
Da policija uveliko radi na ovom slučaju Tanjugu je potvrdila porparol Policijske uprave Pirot Olivera Kostić, kao i tužilaštvo u Pirotu. Aleksandar Đenić i Nemanja Ćirović tvrde da uzet materijal za testiranje, koga pirotska klinika šalje autobusom u nišku laboratoriju "Human", uopšte nije ni slat u Niš, ali im je naplaćeno po 3.200 dinara za testiranje. Oni su dobili i potvrdu klinike "Human" da testovi za njihove supruge nikada nisu rađeni. Odeljenje za inspekcijske poslove Ministarstva zdravlja iz Niša donelo je rešenje kojim se ordinaciji dr Đorđevića zabranjuje uzimanje uzoraka od trudnica i podnosi prekršajna prijava. Aleksandar Đenić kaže da je sa suprugom u ordinaciju otišao sredinom decembra kada su od nje uzeti uzorci za analizu "dabl testa" za rano otkrivanje "Daunovog sindroma". "Laboratorijska analiza mi je u Pirotu naplaćena 3.200 dinara bez izdavanja priznanice ili računa. Nakon nekoliko dana otišao sam u ordinaciju po rezultate i tada mi je data fotokopija biohemijske analize. Kako smo i ranije radili iste analize primetio sam da na fotokopiji postoje nelogičnosti i vratio se u ordinaciju dr Đorđevića tražeći originalni nalaz. Nisam ga dobio čak ni nakon nekoliko pokušaja pa sam se obratio Poliklinici "Human" iz Niša, koja mi je na opšte zaprepašćenje izdala potvrdu da za moju suprugu nisu rađene nikakve analize kod njih i da nalaz koji mi je dat na uvid nije izdat sa njihove strane, odnosno da je falsifikovan", kaže Đenić Tanjugu. Drugi Piroćanac koji tvrdi da je prevaren Nemanja Ćirović kaže da se na proveru nalaza odlučio nakon što je čuo od prijatelja da se falsifikuju nalazi. "Moja supruga je radila "dabl test" 30. avgusta 2013. a rezultate dobila 2. septembra, kontaktirao sam kliniku "Human" iz Niša gde su mi rekli da takav pacijent ne postoji u njihovoj arhivi, te da se ljudi iz Pirota masovno javljaju sa takvim problemom. Rečeno mi je i da je niška klinika slučaj prijavila policiji i nadležnim inspekcijama. Naše supruge su u strahu jer treba da se porode kod istih lekara koji su nas na ovaj način prevarili. Mi ćemo ih i privatno tužiti jer imamo sve dokaze i da bi na taj način sprečili da još roditelja bude prevareno na ovako brutalan i prizeman način. Sav novac koji dobijemo daćemo za lečenje teško obolelih mališana iz našeg grada", kazao je Chirović. Advokat dr Đorđevića Tomislav Tošić kazao je da on i njegov klijent ne poriču da su nalazi falsifikovani, ali da oni sa tim nemaju nikakve veze jer su oni izveštaje kao takve i dobili i to sa nepoznatog broja faksa, različitog od onog sa kog su uobičajeno dobijali rezultate iz niške laboratorije i dodao da su i oni zainteresovani da istraga pokaže ko je falsifikovao rezultate. Dr Đorđević kazao je Tanjugu da je klinika uzorke slala autobusom klinici u Nišu. "Ordinacija nema odlazni faks, samo dolazni. Ordinacija nema štampač. Ccim dobijemo rezultate faksom mi ih, kako bi što pre obavestili naše pacijente, ne sumnjajući ništa, dajemo pacijentima uz napomenu da original rezultata može da se dobije kasnije", izjavio je dr Đorđević. Vlasnica niške laboratorije "Human" Olivera Sinđelić izjavila je medijima da čim su ovoj klinici počeli da se javljaju pacijenti iz Pirota sa ovim problemom, svima su uredno izdate potvrde da njihovi uzorci nikada nisu obrađivani u ovoj laboratoriji. "Odmah smo podneli prijave zdravstvenoj inspekciji i policiji kojoj smo stavili na uvid kompletnu dokumentaciju poliklinike", kazala je Sinđelićeva.
