> Izvor: B92
> Datum: subota 1.02.2014  
> Rubrika: info_hronika
> Naslov: "Smetovi po pet, šest metara"
> Članak:

Beograd -- Potpredsednik vlade Aleksandar Vučić zamolio je građane da ne izlaze vozilima na auto-put i dodao da su trenutno osam velikih i četiri manje kolone zavejane.
Vučić je rekao da su uslovi nenormalni, kao i da smetovi dostižu visinu od pet, šest metara, te da po tvrdnjama meštana ovakvog nevremena nije bilo više od 50 godina.
Vučić je obišao auto-put kod Feketića, gde je rekao da su tek sada žandarmerijom i vojnom policijom blokirani svi pravci, kako se ne bi pravilo još više problema. "Ne znamo da li ćemo uspeti, imamo osam ovakvih velikih kolona i četiri manje, daleko smo od toga da ovu prvu završimo", upozorio je Vučić koji je naveo da su nenormalni uslovi, nanosi snega i do pet metara visine... Prema njegovim rečima, nema šta više ni da se "dovuče", nema kamiona kojima mogu guseničari tegljači da se dovedu, ne mogu ni tenkovi da se izvuku, a ljudi se helikopterima izvlače.

On je dodao i da se cisterne dovoze u Bačku Topolu da se pune helikopteri gorivom kako bi mogli da dolaze u turama deset plus deset minuta. "Niko neće ostati bez hrane, čudo je da do sad niko nije stradao. Sve što imamo na raspolaganju - sve smo dali". Sve helikoptere, cela tenkovska jedinica je na raspologanju, ali ne može da priđe. Nemamo više čime da radimo. Samo neka niko više ne izlazi da nam pravi dodatne probleme na prilazima" opisao je situaciju Vučić. Na pitanje da li je moglo nešto dodatno da se uradi Vučić je rekao da je ovo čudo prirode i da kažu ljudi da pola veka ovako nešto nisu videli. "Čime da očistite nanos od šest metara i sve vreme nanosi. Kako prođe tenk tako posle pet sekundi imate iste nanose" odslikao je Vučić stanje na terenu.

Ministar saobraćaja Aleksandar Antić apelovao je na Vojvođane da ne polaze na put kako ne bi otežavali evakuaciju. "Molba je građanima Vojvodine da zbog ovih vremenskih uslova ne izlaze na put, a pogotovo ne na ovaj autoput i Zrenjaninski put i da nam omoguće da odradimo naš deo posla", rekao je Antić Tanjugu. Između Subotice i Bačke Topole, prema rečima Antića, ima oko deset kolona vozila zaglavljenih u snežnim smetovima usled jakog vetra. Antić je kazao da na pojedinim mestima ima smetova od po četiri ili pet metara i da Zimska služba Puteva Srbije ne može da izađe na kraj sa takvim katastrofalnim vremenskim uslovima. On je dodao da helikopteri evakuše putnike prema Bačkoj Topoli, pre svega decu, trudnice, žene i starije i da na to mesto stižu dodatni helikopteri Vojske Srbije i Ministarstva unutrašnjih poslova da bi se uključili u akciju spasavanja. Situacija teška i kompleksna, kao i da su svi kapaciteti stavljeni u funkciji, zaključio je Antić.

Sva vozila javnih komunalnih preduzeća iz Novog Sada, koja poseduju adekvatnu mehanizaciju, upućena su na raščišćavanje snežnih nameta sa puteva u okolini Feketića, kako bi se saobraćaj u tom području normalizovao, saopšteno je danas iz Kabineta gradonačelnika. Iz kabineta gradonačelnika Miloša Vučevića apelovali su na Novosađane da bez preke potrebe ne kreću na put, a pogotovo ne ka kritičnim deonicama. Sve saobraćajnice na području Novog Sada su prohodne, piše u saopštenju.
