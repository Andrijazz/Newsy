> Izvor: B92
> Datum: Hronika		| četvrtak 13.02.2014  |  17:11
> Rubrika: info_hronika
> Naslov: Marić: Srbiji ne prete poplave
> Članak:

Beograd -- Srbiji ne preti "prelivanje poplava" iz Hrvatske, a Sektor za vanredne situacije je dobro opremljen za reagovanje u slučaju te vrste elementarne nepogode.
Po podacima Republičkog hidrometeorološkog zavoda, s kojim smo u stalnom kontaktu, nama ne prete poplave, rekao je danas Tanjugu načelnik Sektora MUP za vanredne situacije Predrag Marić.
On je rekao i da se taj Sektor u prethodnom periodu dobro pripremio za reagovanje u poplavama i da u toj oblasti "imamo velike kapacitete". Prema njegovim rečima, oformljeni su i specijalni timovi za spasavanje na vodi sa odgovarajućom opremom, a tu su i pripadnici Crvenog krsta. Marić je naveo i da značajnu pomoć za reagovanje u slučaju poplava obezbeđuje i rusko-srpski Centar za humanitarno reagovanje u Nišu. "Ima Srbija dosta kapaciteta za to (reagovanje u slučju poplava) i nismo baš slabi u tome", zaključio je on. Naglo topljenje snega i rekordne padavine, koje su uzrokovale plavljenje stambenih, privrednih i saobraćajnih objekata širom Hrvatske, pod kontrolom su nadležnih državnih službi i nakon teškog dana i noći stanje se stabilizuje, a stanovništvo "lakše diše". Rekordni vodostaj Kupe u Karlovcu u poslednjih 40 godina počeo je da opada nakon što je prouzrokovao veliku štetu u prigradskim naseljima - vodeni talas sada putuje prema Sisku, gde će se spojiti s talasom Save, javljaju hrvatski mediji.
