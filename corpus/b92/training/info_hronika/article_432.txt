> Izvor: B92
> Datum: sreda 12.02.2014  
> Rubrika: info_hronika
> Naslov: Prijepolje: Ugašen požar u fabrici
> Članak:

Prijepolje -- Požar koji je izbio jutros u fabrici za proizvodnju kartonske ambalaže u Prijepolju ugašen je u popodnevnim satima.
Načelnik Odeljenja za vanredne situacije u Prijepolju Goran Posrkača rekao je da je vatra, iz za sada neutvrđenih razloga, izbila jutros oko osam sati i zahvatila je nedovršeni objekat magacinskog prostora fabrike "Novak".
Posrkača je saopštio da su goreli prizemlje i delovi prvog i drugog sprata, a da povređenih nema. Kako je ranije javljeno, goreo je prostor od 700 kvadratnih metara. On je dodao da će uzroci požara naknadno biti saopšten, po gašenju vatre, kada će biti izvršen i uviđaj. Na terenu su bile sve raspoložive vatrogasno-spasilačke ekipe iz Prijepolja, jedna ekipa iz Nove Varoši i vozilo prijepoljskog Javno komunalnog preduzeća. "Komunalno".
