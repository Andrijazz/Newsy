> Izvor: B92
> Datum: utorak 11.02.2014  
> Rubrika: info_hronika
> Naslov: U dva udesa dvoje povređeno
> Članak:

Beograd -- Tokom noći u Beogradu su se dogodila dva saobraćajna udesa u kojima su dve osobe povređene, izjavila je Tanjugu portparol Hitne pomoći Nada Macura.
Žena stara 45 godina je kao pešak u udesu, koji se dogodio oko 19.50 časova u Ulici Tošin Bunar, zadobila razderotinu glave i povredu levog kuka, a prevezena je u Kliničko bolnički centar Zemun, rekla je Macura.
Muškarac star 38 godina je u udesu oko 19.20 časova u Ulici Kneza Miloša zadobio povredu glave i istezanje vrata, a prevezen je u Urgentni centar, istakla je Macura. Tokom noći Hitna pomoć je u Beogradu obavila 101 intervenciju od kojih 15 na javnim mestima, a za protekla 24 sata 229 intervencija od kojih 57 na javnim mestima, precizirala je Macura. Portparol Hitne pomoći je savetovala nošenje adekvatne odeće, šetnje, uzimanje tečnosti i umerenost u fizičkim naporima.
