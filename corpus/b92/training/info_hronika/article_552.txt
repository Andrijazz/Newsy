> Izvor: B92
> Datum: ponedeljak 24.02.2014  
> Rubrika: info_hronika
> Naslov: Poslednji pretres za ubistvo momaka
> Članak:

Kraljevo -- Danas je održan poslednji pretres u sudskom postupku u slučaju ubistva dvojice mladića kod Jagodine za koje se sumnjiči žandarm Aleksandar Kostić.
U poslednjem pretresu u sudskom procesu, osumnjičenima, žandarmu Aleksandru Krstiću i njegovim saučesnicima Goranu Dabiću i Ivani Radivojević, da su 14. jula prošle godine ubili i zapalili Aleksandra Nedeljkovića i Srđana Tomića iz Jagodine, danas su pred Sudskim većem Višeg suda u Kraljevu, svoje iskaze dali preostali svedoci.
Završna reč ovog sudskog procesa zakazana je za 10 mart. Svedok Gordana Dabić, sestra osumnjičenog Gorana Dabića, rekla je na suđenju u da su joj u oktobru prošle godine na mobilni telefon stizale preteće poruke. "Tražili su od mene da preuzmem pismo u kojem će biti napisano šta treba da kažem na suđenju. Ukoliko to ne učinim biće ugroženi životi Goranu i mom mlađem bratu", rekla je u sudnici Gordana Dabić, dodajući da je sve to prijavila policiji nakon dobijanja poruka. Svedok, žandarm Ljubiša Marković, rekao je na suđenju da je on lično upoznao Krstića sa Nedeljkovićem, jer je hteo da pomogne Krstiću kako bi pozajmio novac koji mu je bio preko potreban. "Prva dva puta ja sam vratio po hiljadu evra Nedeljkoviću, bez ikakve kamate, i onda naredne dve godine nisam imao pojma šta su njih dvojica radili. Nedeljković me pozvao mesec dana pre događaja da mi kaže da mu Krstić duguje 8.000 evra", rekao je Marković, dodajući da mu je Nedeljković bio odličan prijatelj. Punomoćnik porodice ubijenog Srđana Tomića, Milovan Stojanović iz Jagodine, rekao je posle pretresa, da je će na završnoj reči biti interesantno svedočenje veštaka sa neuropsihijatrije Zatvorske bolnice u Beogradu. "U izveštaju stoji da je Krstićeva neuračunljivost bila smanjena. Moje mišljenje je da su veštaci nalaz sačinili samo na osnovu razgovora sa Krstićem, jer se on ne poklapa sa njegovom izjavom u policiji", kaže Stojanović.
