> Izvor: B92
> Datum: sreda 22.01.2014  
> Rubrika: info_hronika
> Naslov: Uhapšen vlasnik agencije "Hej ju"
> Članak:

Čačak -- Vlasnik agencije "Hej ju" D. K. (59) iz Čačka uhapšen je zbog postojanja osnova sumnje da je izvršio krivično delo trgovina ljudima, potvrdio je MUP.
Vlasnik agencije je uhapšen večeras u zajedničkoj akciji Uprave kriminalističke policije i Čačanske kriminalističke policije, zbog sumnje da je preko svoje agencije organizovao odlazak radnika u Rusiju na privremeni rad, iako za to nije imao licencu.
Radnike koji su odlazili u Rusiju držao je u zabludi da će dobiti radne vize, imati dobre uslove rada, smeštaja i redovnu isplatu dogovorenih dnevnica, ali ništa od toga nije ispunjeno, navodi se u saopštenju Ministarstva unutrašnjih poslova Srbije. Radnici su imali loše uslove smeštaja i rada, a obmanjivani su i u vezi sa datumom i visinom isplate zarađenog novca. Oni koji su hteli da napuste gradilište u Sočiju i da se vrate u Srbiju nisu mogli to da učine jer su dovedeni u zabludu da pasoše moraju predati preduzimaču kako bi se "vizirali". Na taj način su dovođeni u težak položaj da, usled neposedovanja dokumenata i nedostatka novca za autobusku kartu, nastavljaju da rade za poslodavce kako bi zaradili za hranu i autobusku kartu. U saopštenju se navodi da je u Rusiji veći broj radnika iz Srbije priveden i deportovan u zemlju.
Država će sprečiti zapošljavanje naših radnika na crno i u zemlji i u inostranstvu, rekao je ministar Velimir Ilić dodajući da je slučaj u Sočiju upozorenje.
Država će sprečiti zapošljavanje naših radnika na crno i u zemlji i u inostranstvu, rekao je ministar Velimir Ilić dodajući da je slučaj u Sočiju upozorenje.
"Nastavljaju se dalje provere u cilju utvrđivanja odgovornosti i drugih lica za izvršenje ovog krivičnog dela", saopštio je Biro MUP-a za saradnju s medijima. Uprava čačanske policije ranije večeras je saopštila da je uhapšen vlasnik agencije Dušan Kukić. Osumnjičeniom se na teret stavlja da je lažnim obećanjima da će u Sočiju raditi na dobro plaćenim građevinskim poslovima obmanuo uz uzimanje novčane naknade od više od 100 radnika iz Srbije, saopštila je Policijska uprava u Čačku. Posle hapšenja, osumnjičenom Kukiću je određena mera zadfražavanja od 48 sati po odobrenju višeg javnog tužioca u Čačku. Na beogradski aerodrom "Nikola Tesla" sinoć oko 21.40 sati specijalnim čarter letom iz Sočija doputovala su 123 radnika iz Srbije i BiH, koji su u Sočiju bili u ekstradicionom pritvoru jer nisu imali radne dozvole.
