> Izvor: B92
> Datum: subota 1.02.2014  
> Rubrika: info_hronika
> Naslov: I dalje teško na putevima Vojvodine
> Članak:

Feketić -- Konvoj automobila zavejanih kod Feketića krenuo za Novi Sad oko 19.30. Deonica ka Subotici i dalje nije prohodna. MUP ponovo apeluje da građani ne kreću na put.
Kako nam je javio jedan od putnika zavejanih u koloni na ovoj deonici, Vlatko Jovićević, mašine koje je poslao stric proslavljenog tenisera Novaka Đokovića raščistile su deo deonice i krenule ka Horgošu.
Oko 19.30 autobus sa ženama i decom i kolona vozila uputili su se ka Novom Sadu.

Radi se o jednom od zavejanih konvoja danas. Oni su dobar deo noći i dan proveli u svojim vozilima, a danas popodne su uspeli da dođu do dve pumpe. Problematičan je ipak ostao deo u smeru ka Subotici. Jovićević je bio jedan od onih koji su zavejani ostali nedaleko od Feketića skoro 24 sata. Kaže da je deonica ka Subotici i dalje teško prohodna i da se on večeras s teškom mukom, više od tri sata, probijao ka tom gradu. Kako nam je rekao, subotička policija ne dozvoljava vozilima da koriste ove pravce, a odvraćaju i od kretanja ka Horgošu. Na zavejanoj deonici auto-puta kod Feketića danas se nalazilo više kolona sa ukupno od 800 do 1.000 ljudi. RTS javlja da se desio novi zastoj na putu između Bačke Topole i Feketića jer se prevrnuo kamion i da zbog toga stoji oko 100 vozila.

Usled teške situacije na putevima AP Vojvodina, u evakuaciju ugroženih građana uključene su sve snage Ministarstva unutrašnjih poslova, Vojske Srbije, Ministarstva saobraćaja i zdravstvenih službi, a vanredna situacija je proglašena u gradovima Zrenjanin, Pančevo i Kanjiža, saopštilo je večeras Ministarstvo unutrašnjih poslova. Vrlo teška situacija je i dalje na autoputu E 75 u oba pravca: Horgoš - Novi Sad. Trenutno je još 40 zavejanih vozila na ovom putnom pravcu i u toku je intervencija uklanjanja snega i izvlačenje blokiranih vozila.
Sektor za vanredne situacije saopštio je brojeve telefona na koje građani koji su zavejani na putevima u Srbiji mogu da se obrate za pomoć. Brojevi telefona za hitne slučajeve su 011/22-82-910 i 011/22-89-208
Sektor za vanredne situacije saopštio je brojeve telefona na koje građani koji su zavejani na putevima u Srbiji mogu da se obrate za pomoć. Brojevi telefona za hitne slučajeve su 011/22-82-910 i 011/22-89-208
Evakuacija zavejanih počela je još danas, nešto pre 13 sati, a do sada je spaseno oko 800 ljudi. U akciju je bila uključena mehanizacija vojske, policije, žandarmerije, komunalnih službi Novog Sada, ali i drugih gradova. Vojnim i policijskim helikopterima evakuisano je oko 140 osoba. Evakuisane osobe su zbrinute u prostorijama osnovne škole "Čaki Lajoš", kao i motelima "Gurman" i "Ciha" u Bačkoj Topoli. Pripadnici vatrogasno-spasilačkih jedinica angažovani su na evakuaciji i spasavanju i dostavljanju hrane ugroženima. U akcijama zbrinjavanja uključene su i ekipe Crvenog krsta i Hitne pomoći. Na ovom putnom pravcu, na 57. km, pripadnici Vatrogasno-spasilačke jedinice Sektora za vanredne sitaucije MUP, evakuisali su tri žene i petoro dece i smestili ih u prostorije Crvenog krsta Bačke Topole.

Tokom popodnevnih časova evakuisano je osam stranih državljana. Samo u aktivnostima pripadnika vatrogasno-spasilačkih jedinica, tokom dana je evakuisano 260 osoba, saopštio je MUP. Vlada Srbije uputila je poziv građanima da ne kreću na put dok se u potpunosti ne otklone opasnosti. Prvi potpredsednik vlade u tehničkom mandatu Aleksandar Vučić obišao je blokiranu deonicu na jednoj strani i učestvovao u evakuaciji ljudi jedne zaglavljene kolone. Zamolio je građane da ne izlaze vozilima, jer su uslovi na putevima Vojvodine nenormalni. Apel građanima uputio je i ministar saobraćaja Aleksandar Antić koji je zamolio Vojvođane da ne polaze na put kako ne bi otežavali evakuaciju, pogotovo ne na ovaj auto-put i Zrenjaninski put.

Putevi Srbije apeluju na opreznu vožnju jer je večeras i u toku noći moguća ledena kiša u Bačkoj, Sremu, jugozapadnoj i zapadnoj Srbiji. Iz AMSS su saopštili da je zatvoren put Pančevo-Vršac, a da je u Banatskom Karlovcu snežna mećava. Ranije su zatvoreni i Zrenjaninski put, zatim putevi Čenta-Zrenjanin-Melenci, Kikinda-Čoka, autoput celom dužinom Novi Sad-Subotica... Podsetimo, i dva međunarodna voza su bila zavejana između Zmajeva i Vrbasa, a svih 100 putnika su uspešno evakuisani. Na teritoriji Požarevca, put prema selu Kličevac je delimično prohodan. Ekipa vatrogasaca spasilaca iz Požarevca angažovana je na pružanju pomoći ugroženima i prevoza do zdravstvennih ustanova u Požarevcu. Iz MUP-a je ponovo upućen apel građanima da bez preke potrebe ne idu na put i ne napuštaju svoje domove.


