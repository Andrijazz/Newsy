> Izvor: B92
> Datum: sreda 5.02.2014  
> Rubrika: info_hronika
> Naslov: Odloženo suđenje za krađu testova
> Članak:

Beograd -- Suđenje optuženima za krađu testova za polaganje prošlogodišnje male mature, koje je trebalo da počne danas pred Drugim osnovnim sudom u Beogradu, odloženo je.
Za to krivično delo terete se radnica Službenog glasnika Zorica Matić, Nenad Mijalković, Dragana Dončić i Željko Cvetković.
Današnji glavni pretres je odložen jer branilac Matićeve nije dobio optužni predlog dok na suđenje nije došla optužena Dragana Dončić. Sledeće ročište zakazano je za 24. mart.
Tužilaštvo tereti Matićevu da je od 6. do 12. juna kao radnik za pakovanje testova u Javnom preduzeću Službeni glasnik ukrala tri kombinacije testova iz srpskog i tri iz matematike, koje je potompredala ostalim osumnjičenima. Matićeva se sumnjiči za krađu, dok se njeni saučesnici terete za krivično delo prikrivanje. Zbog krađe testova, rezultati polaganja male mature 2013. godine se nisu vrednovali za upis u srednje škole. Nakon ove afere u javnosti je pokrenuto pitanje odgovornosti ministra prosvete Žarka Obradovića, koji je posle rekonstrukcije Vlade ostao bez ministarske funkcije.
