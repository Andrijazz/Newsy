> Izvor: B92
> Datum: sreda 12.02.2014  
> Rubrika: info_hronika
> Naslov: Sprečen šverc 300.000 cigareta
> Članak:

Beograd -- Carinici i pogranična policija Srbije su na graničnom prelazu Đerdap sprečili pokušaj šverca oko 300.000 komada cigareta, saopštilo je Ministarstvo finansija.
Cigarete su u utorak uveče otkrivene u prikolici kamiona kladovskih registarskih oznaka koji se uputio ka Rumuniji, a prevozio je mermerni prah izvozno ocarinjen u Srbiji, piše u saopštenju.
Najveći deo cigareta, "Marble" i "Ashima", bio je bez akciznih markica, pa se pretpostavlja da su direktno preuzete iz fabrike. Cigarete "Monte" koje su takođe bile deo krijumčarenog tovara, imale su na pakovanju akcizne markice Crne Gore. Slučaj je predat pravosudnim organima, koji će u postupku odrediti i vrednost tovara cigareta.
