> Izvor: B92
> Datum: Hronika		| četvrtak 13.03.2014  |  14:02 -> 17:57
> Rubrika: info_hronika
> Naslov: Ubici Marije Cimbal 40 godina
> Članak:

Novi Sad -- Optuženi za ubistvo studentkinje Marije Cimbal u Novom Sadu, Vaskrsije Vrekić iz opštine Žitište, osuđen je danas na 40 godina zatvora.
Vrekiću je suđenje za ubistvo studentkinje počelo 10. marta pred Višim sudom u Novom Sadu. Njemu se na teret stavlja da je 16. februara prošle godine na petom spratu zgrade na novosadskom Bulevaru cara Lazara u poslepodnevnim časovima prvo ubio Cimbalovu (23), a onda podmetnuo požar da bi prikrio počinjeni zločin.
Sudija Vidoje Mitrić je utvrdio da nije postojala nijedna olakšavajuća okolnost za optuženog, da je bio potpuno uračunljiv i pre i za vreme i posle izvršenja krivičnog dela teškog ubistva. On je istakao i da presudu smatra preventivnom, kako bi se zaustavio talas ubistava iz koristoljublja. "Neka ova presuda čuva svu našu decu", rekao je Mitrić. Vrekić je prethodno na suđenju u Višem sudu priznao da je ubio devojku, ali je rekao da to nije uradio iz koristoljublja. Tužilac prethodno nije prihvatio predlog zastupnika porodice Cimbal da se kvalifikaciji teškog ubistva iz koristoljublja doda da je Vrekić počinio zločin na svirep i podmukao način. Vrekić je uhapšen 19. februara 2013. Nalazi patologa, psihologa i veštačenje vatrogasaca ukazali su na to da je Vrekić svesno ubio i potom zapalio telo Marije Cimbal da bi prikrio dokaze. DNK analizom je utvrđeno da je novac koji je kasnije pronađen kod Vrekića pripadao nastradaloj devojci. Rodbina i prijatelji Marije Cimbal su prethodnih meseci u više navrata protestovali ispred zgrade suda i ukazivali na sporost pravosuđa. Nakon izricanja presude brat ubijene Marije, Bojan Cimbal, rekao je da je porodica zadovoljna presudom i da nisu očekivali da će Vrekić biti osuđen na maksimalnu kaznu zatvora.
