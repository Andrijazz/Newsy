> Izvor: B92
> Datum: ponedeljak 3.02.2014  
> Rubrika: info_hronika
> Naslov: BG: U dva udesa dvoje povređeno
> Članak:

Beograd -- Tokom noći u Beogradu su se dogodila dva saobraćajna udesa u kojima su dve osobe povređene, izjavila je Tanjugu portparol Hitne pomoći Nada Macura.
Muškarac star oko 29 godina, pešak, u udesu, koji se dogodio oko 22.45 časova kod okretnice autobusa na liniji 601 u Surčinu, zadobio je povredu glave, levog ramena i leve natkolenice, a prevezen je u Kliničko bolnički centar Zemun, rekla je Macura.
Ženska osoba stara oko 30 godina je u udesu, koji se dogodio oko 23.25 časova između Plavog mosta i Autokomande, zadobila povrede glave i grudnog koša i istezanje vrata, a prevezena je u Urgentni centar, istakla je portparol Hitne pomoći. Portparol Hitne pomoći je savetovala blagovremeni odlazak na posao, nošenje adekvatne odeće i obuće, uzimanje toplih napitaka i doručka i provetravanje prostorija u kojima se boravi.
