> Izvor: B92
> Datum: Hronika		| četvrtak 27.02.2014  |  15:48
> Rubrika: info_hronika
> Naslov: Pirot: Bračni par stradao u požaru
> Članak:

Pirot -- U požaru u selu Ponor kod Pirota danas je poginuo jedan bračni par osamdesetogodišnjaka. Policijska uprava je saopštila da je vatra iz šporeta zahvatila kuću.
Meštani kažu da je muškarac koji je bio srčani bolesnik, umro pošto je iz zapaljene kuće izneo suprugu koja je preminula od trovanja ugljen-monoksidom.
Žitelji kažu da su požar gasili vodom iz bunara jer u tom selu decenijama traje nestašica vode. "Da je bilo vode, da smo priključili creva, možda bismo sprečili ovu tragediju", rekao je predsednik Mesne zajednice Ponora Predrag Potić. U selo su došla dva vatrogasna vozila i ekipa Hitne pomoći koja je samo mogla da konstatuje smrt dvoje ljudi, a uviđaj su obavili službenici Odeljenja kriminalističke policije i Odeljenja za vanredne situacije u Pirotu.
