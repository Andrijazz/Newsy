> Izvor: B92
> Datum: utorak 18.03.2014  
> Rubrika: info_hronika
> Naslov: Veštačenje tela nađenog kod Pirota
> Članak:

Pirot -- Više tužilaštvo u Pirotu, izdalo je nalog da se uradi veštačenje i "DNK" analiza na ostacima tela koje je pronađeno u mestu Zmijovički kamen, nadomak Pirota.
Telo, tačnije skelet kraj koga je bila muška jakna, pronađen je u jednoj napuštenoj kući. Na plafonu iznag kostura bila je omča, a na podu betonski blok, što upućuje na zaključak da je počinjeno samoubistvo vešanjem.
Kako je Tanjugu rečeno u Višem tužilaštvu, sumnja se da je reč o Z.P. (53), čiji je nestanak porodica prijavila decembra 2009. godine. Tada je pokrenuta potraga, koja je obnovljena i 2011. međutim, od Z.P. nije bilo ni traga ni glasa. Telo je otkrio jedan prolaznik koji je zavirio u napuštenu kuću, u koju godinama niko nije ulazio. Istraga je u toku.
