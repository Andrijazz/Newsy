> Izvor: B92
> Datum: petak 14.03.2014  
> Rubrika: info_hronika
> Naslov: "Saobraćajci" otimali pare vozačima
> Članak:

Novi Sad -- Kriminalistička policija u Novom Sadu saopštila je da je rasvetlila četiri slučaja razbojništva tokom kojih su se osumnjičeni lažno predstavljali kao policajci.
Osumnjičeni su kao policajci zaustavljali automobile i fizički napadali vozače kako bi im oteli novac, piše u saopštenju.
Dodaje se da su za izvršenje tih dela osumnjičeni D.M. (30) iz Zemuna, koji se nalazi u pritvoru od početka februara, D.N. (31) iz Srbobrana, koja je uhapšena pre dva dana i jedan šesnaestogodišnjak iz Srbobrana, za kojim policija traga. Razbojništva su se desila početkom oktobra 2013. godine u Novom Sadu i selu Jarak, kod Sremske Mitrovice.
