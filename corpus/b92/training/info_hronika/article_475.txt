> Izvor: B92
> Datum: subota 15.02.2014  
> Rubrika: info_hronika
> Naslov: Tomiću određen pritvor do 30 dana
> Članak:

Beograd -- Viši sud u Beogradu odredio je pritvor predsedniku Izvršnog odbora Univerzal banke i poslaniku SNS Draganu Tomiću, osumnjičenom za malverzacije u ovoj banci.
"Sudija za prethodni postupak odredio je Tomiću pritvor do trideset dana zbog postojanja okolnosti koje ukazuju da bi boravkom na slobodi mogao da utiče na predložene svedoke", kazala je agenciju Beta portparol Višeg suda Dušica Ristić.
Ranije danas Skupština Srbije Tomiću je ukinula poslanički imunitet. Viši sud u Beogradu jutros je odredio pritvor do 30 dana za četvoro osumnjičenih Tomićevih saradnika. Ristić je za Tanjug precizirala da je četvoro osumnjičenih Tomićevih saradnika, LJ. S, M. P, D. P. i N. B, jutros saslušano na okolnosti odredjivanja pritvora koji im je odredjen zbog opasnosti da bi u toku istrage mogli da utiču na svedoke. Prema pisanju medija, Tomić se tereti da je nezakonito i bez adekvatnog pokrića odobravao višemilionske kredite kompanijama "Farmakom MB" iz Šapca, "Interkomerc" i "Beohemija", što je oštetilo državu za 85 miliona evra. Naime, prema pisanju beogradskih listova, Univerzal banka je od 25. aprila do 30. septembra 2013. odlukom Izvršnog odbora odobrila 122 zajma bez pozitivnog mišljenja Odeljenja za ocenu boniteta, odnosno dužnicima čiji su računi često bili u blokadi. Nakon imenovanja Tomića za predsednika Izvršnog odbora banke pušten je 81 kredit. Otako je Tomić preuzeo upravljanje bankom IO je odobrio 647,6 milijardi dinara klijentima od kojih se očekuje naplata tek manjeg dela potraživanja, a najviše novca u 2013. odobreno je ITM grupi (227,6 miliona dinara), "Industrokomercu (1,8 miliona evra), "Zemunikum Real Estate" (1,615 miliona evra) i "Medilensu" (600.000 evra)... Univerzal banci 31. januara ove godine oduzeta je dozvola za rad zbog nesolventnosti. Narodna banka Srbije utvrdila je da je u prethodnom periodu finansijsko stanje Univerzal banke znatno pogoršalo, da je ona dospela u stanje kritične potkapitalizovanosti, kao i da je ugrožena njena likvidnost i kontinuitet poslovanja.


