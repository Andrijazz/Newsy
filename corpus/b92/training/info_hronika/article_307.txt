> Izvor: B92
> Datum: petak 31.01.2014  
> Rubrika: info_hronika
> Naslov: Još bez procene štete u P.Pčinjskom
> Članak:

Bujanovac -- Raščišćavanje i uklanjanje šuta iz Kraljevog konaka, jedne od zgrada u dvorištu manastira Sveti Prohor Pčinjski, koja je potpuno izgorela u požaru nije počelo.
Čeka se dozvola Zavoda za zaštitu prirode, izjavio je episkop vranjski Pahomije.
Episkop je prilikom obilaska manastira izjavio da tek nakon uklanjanja šuta iz prostorija Kraljevog konaka Komisija republičkog Zavoda za zaštitu spomenika kulture može da utvrdi razmeru štete i u kom obimu je oštećen konak, ali i da donese adekvatan zaključak o njegovoj obnovi. "Odmah smo o izbijanju požara obavestili nadležne institucije kako na lokalnom, tako i na republičkom nivou. Zavod za zaštitu spomenika kulture iz Beograda je došao među prvima, a bile su i inspekcije iz Vranja na čelu sa opštinskim tužiocem, koji je uzeo uzorke i sve ono što je neophodno da bi se doneo adekvatni nalaz o uzroku izbijanja požara", kazao je episkop Pahomije novinarima. Prema njegovim rečima, konak je bio bez nameštaja i stvari, jer je u toku bilo njegovo renoviranje, a od crkvenih stvari jedino je izgoreo veliki krst iz 18. veka koji zbog veličine nije mogao da stoji u crkvi. "Vatrogasci su bili toliko požrtvovani kod gašenja požara da su protiv svih njihovih pravila uskakali u vatru da bi lokalizovali požar kako ne bi prešao na stari deo kompleksa manastira. Nakon što je požar lokalizovan, vernici i sveštenstvo Eparhije vranjske su celu noć 27. na 28. januar gasili požar, kao i ceo naredni dan", rekao je episkop Pahomije. Kako je kazao, nisu tačni navodi u nekim medijima da manastir nije imao adekvatnu protivpožarnu zaštitu i da se zbog toga vatra tako brzo proširila. "Nije tačno da Srpska pravoslavna crkva ne vodi računa o sigurnosti naših objekata. Institucija 'Visan' redovno kontroliše naše protivpožarne aparate, poslednja kontrola je bila u novembru 2013. godine, a po zakonu kontrola je obavezna svakih šest meseci", rekao je episkop vranjski. Direktor Kancelarije Vlade Srbije za saradnju sa crkvama i verskim zajednicama Mileta Radojević izjavio je da se nada da će "ljudi od struke konstatovati da šteta nije tolika da će morati na nekoliko godina da bude odložena njegova obnova". "Ne može se ništa planirati dok komisije Zavoda za zaštitu spomenika kulture ne utvrde stepen oštećenosti i dok se ne sačini projekat sanacije i obnove, po kome ćemo moći da planiramo i sredstva", kazao je Radojević novinarima prilikom obilaska manastira. Upitan za sumnje da je požar bio podmetnut, s obzirom na to da je 8. septembra 2013. godine u dvorištu manastira u blizini istog Kraljevog konaka izbio požar za koji je utvrđeno da je bio podmetnut, Radojević je odgovorio da ne veruje u to. "Ne znam da li ima bilo kakve veze i ne bih to povezivao, požar se jednostavno desi. Ne verujem da je namerno podmetnut, jer je tu bilo puno naroda, pa bi svakako neko mogao to da primeti", kazao je Radojević. Prema izjavama očevidaca, u 10.30 27. januara, kada je izbio požar u Kraljevom konaku, u manastiru je zbog slave Sveti Sava bilo 60-70 gostiju koji su svi ručali, kada se trpezarija ispunila dimom. Jedan od monaha, otac Nikolaj, otišao je do gornjeg sprata konaka da proveri odakle dolazi dim, ali tamo se ništa nije videlo niti osećalo, dok jak vetar nije u trenutku rasplamsao vatru za koju je kasnije utvrđeno da je izbila u delu krova gde se nalazi odžak. Manastir iz 11. veka Sveti Prohor Pčinjski nalazi se u predelu zaštićenog prirodnog dobra Dolina Pčinje, u slabo pristupačnom delu opštine Bujanovac, a u neposrednoj blizini granice s Makedonijom.
