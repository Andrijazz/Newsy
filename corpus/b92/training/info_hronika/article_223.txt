> Izvor: B92
> Datum: sreda 22.01.2014  
> Rubrika: info_hronika
> Naslov: Autobus udario u zgradu po popravci
> Članak:

Beograd -- Autobus na liniji 511 udario je u zgradu kod hotela "Beograd" jer su na vozilu zamenili samo karoseriju, a motor i menjač nisu ni pogledali, saznaje Blic.
Autobus je prekjuče bio od jutra na ulici, a sve do nezgode u 16.40 sati vozači nisu imali primedbe. Vozač S. B. (53) počeo je smenu neposredno pre incidenta.
On je, kako saznaje "Blic", dobio overen putni nalog na kom je pisalo da je sa autobusom sve u redu, ali čim je krenuo sa okretnice i ušao u Nemanjinu ulicu, automatski menjač mu se pokvario i zaglavila mu se papučica gasa, pa nije mogao da zaustavi vozilo koje se pod maksimalnim ubrzanjem zakucalo u zgradu u Nemanjinoj. Vozač i pešak B. R. (45) su, srećom, samo lakše povređeni, ali je napravljena velika šteta.
Kvar na automatskom menjaču doveo je do tragedije 4. novembra 2011. kada je vozač "Beobusa" na liniji 77 Jovan Stolić (61) kod okretnice na Zvezdari autobusom uleteo u park i usmrtio studente Radomira Vučkovića (19) i Dijanu Đorović (22). Suđenje Stoliću još traje.
Kvar na automatskom menjaču doveo je do tragedije 4. novembra 2011. kada je vozač "Beobusa" na liniji 77 Jovan Stolić (61) kod okretnice na Zvezdari autobusom uleteo u park i usmrtio studente Radomira Vučkovića (19) i Dijanu Đorović (22). Suđenje Stoliću još traje.
"Autobus je još na tehničkom pregledu u policiji, gde se utvrđuje uzrok nesreće. Nakon toga, biće vraćen u pogon "Novi Beograd", a onda ćemo proceniti da li je uopšte isplativo da ide na remont ili ćemo ga koristiti za rezervne delove", kažu u GSP-u. Taj "Manov" autobus proizveden je 2003. Pored tog vozila, još 29 autobusa iz japanske donacije gradu je prošle nedelje bilo na remontu u "Ikarbusu", ali ni na jednom nisu obavljene mehaničke promene. Trenutno je na remontu i 50 solo "Ikarbusovih" autobusa. Vozač S. B. radi u GSP-u već 26 godina i nikada nije bio odgovoran ni za najmanje nezgode.
