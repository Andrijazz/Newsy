> Izvor: B92
> Datum: ponedeljak 24.02.2014  
> Rubrika: info_hronika
> Naslov: Noć u Beogradu:5 udesa, 6 povređeno
> Članak:

Beograd -- Tokom noći u Beogradu se dogodilo pet saobraćajnih udesa u kojima je šest osoba povređeno, izjavila je jutros Tanjugu portparol Hitne pomoći Nada Macura.
Dve osobe su povređene u udesu koji se dogodio oko 01.30 časova u Ulici Pukovnika Milenka Pavlovića 47, rekla je Macura.
Mladić star oko 20 godina zadobio je povredu glave, oguljotinu temenog dela glave, a muškarac star 36 godina povredu glave i periorbitalni hematom, istakla je Macura i dodala da su obojica prevezeni u Urgentni centar.
Vozač star 20 godina u udesu oko 21.10 časova na uglu ulica Vojislava Ilića i Mokroluške zadobio je povredu glave, a prevezen je u Urgentni centar, navela je portparol Hitne pomoći. Muškarac star oko 60 godina, pešak, u udesu oko 20.30 u Ulici Jedanaeste krajiške divizije zadobio je povrede glave i grudnog koša, a prevezen je u Urgentni centar, rekla je Macura. Devojčica uzrasta devet godina je u udesu oko 19 časova na uglu ulica Jablanijske i Trgovačke zadobila posekotinu donje usne, ali nije vožena u bolnicu, istakla je Macura. Muškarac star oko 36 godina, vozač, u udesu oko 19 časova u Zaplanjskoj ulici zadobio je posekotinu brade i povredu glave, a prevezen je u Urgentni centar, rekla je portparol Hitne pomoći. Hitna pomoć je tokom noći u Beogradu obavila 115 intervencija od kojih 13 na javnim mestima, a za protekla 24 sata 228 od kojih 25 na javnim mestima, precizirala je Macura.
