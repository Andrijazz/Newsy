> Izvor: B92
> Datum: sreda 15.01.2014  
> Rubrika: info_hronika
> Naslov: Pretučen poslanik SNS iz Vranja
> Članak:

Vranje -- Poslanik SNS iz Vranja Dragan Nikolić rekao je da su ga u njegovoj advokatskoj kancelariji pretukla četvorica mladića koji su koristili i bejzbol palicu.
Nikolić je agenciji Beta rekao da je policija privela svu četvoricu napadača, za koje je utvrđeno da su iz Niša.
"Napad se dogodio juče u 9.45, napala su me četiri momka iz Niša koji su sada u pritvoru. Zbog istrage ne mogu da kažem više detalja, ali se pretpostavlja da oni nisu sami i da neko stoji iza njih", kazao je Nikolić.
Poslanik SNS je naveo da je slučaj juče predat Osnovnom tužilaštvu u Vranju, ali da će u toku dana možda biti prebačen u Više tužilaštvo u Vranju. To je drugi napad na funcionere SNS u Vranju u protekla četiri dana. U nedelju je ispred marketa "Leon" u centru grada napadnut doskorašnji član Gradskog veća u Vranju Srđan Milošević, koji je ostavku na tu funkciju podneo po nalogu centrale SNS koja je 18. decembra odlučila da SNS izađe iz vladajućih koalicija u deset lokalnih samouprava među kojima je i Vranje.
