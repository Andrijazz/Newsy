> Izvor: B92
> Datum: ponedeljak 27.01.2014  
> Rubrika: info_hronika
> Naslov: "Ubijeni bio roker, nije vehabija"
> Članak:

Preševo -- Albanski mediji u Preševu i Bujanovcu pišu da je norveški državljanin K.T.S.(39), koga je policija ubila nakon napada na žandarma, više roker nego vehabija.
Albanski mediji u Preševu i Bujanovcu danas su objavili podatke i fotografije sa profila na Fejsbuku ubijenog norveškog državljanina K.T.S.(39), uz koje se navodi da "nema nikakvih tragova koji ukazuju da je bio vehabija i da se vehabije ne oblače kao rokeri".
Norveški državljanin K.T.S. napao je u subotu ujutru jednog žandarma koji je obezbeđivao Dom mladih u naselju Železnička stanica u Preševu, gde je smeštena kuhinja Žandarmerije. On ga je udario ciglom u glavu, a zatim mu uzeo pušku iz koje je počeo da puca prvo u pravcu žandarma, a onda i na kombi koji je slučajno naišao, a u kojem se nalazila Granična policija. Prema policijskom saopštenju, u razmeni vatre sa Žandarmerijom i Graničnom policijom K.T.S. je ubijen. Mediji u Preševu na albanskom jeziku danas navode da ubijeni državljanin Norveške, prema fotografijama koje je sam objavljivao na svom profilu na Fejsbuku, više izgleda kao roker nego kao vehabija, te da on nikada nije viđen u džamiji, niti kako stoji sa muslimanima. Istražujući profil K.T.S. na Fejsbuku albanski sajt presheva.com navodi da se K.T.S. poslednji put na svom profilu oglasio u subotu u 7.30 sati, dok je žandarma napao, a zatim i bio ubijen oko 8.00 sati. Takođe se navodi da je K.T.S. po tragovima na Fejsbuku celu prethodnu noć proveo budan budući da je od 23.00 sata u petak do 7.30 sati u subotu bez prestanka objavljivao nove postove. Svoje statuse je objavljivao na norveškom i na engleskom jeziku. Jedan od statusa je "Viking I want to be" - "Želim da budem viking" objavljen u subotu u 7.18, nekoliko minuta pre incidenta koji se tragično završio, kao i pesma Lane del Rej - "Rođeni da umremo". K.T.S. je bio oženjen makedonskom državljankom N.S. sa kojom je poslednja tri meseca živeo u iznajmljenoj kući u naselju Železnička stanica u Preševu, gde žive uglavnom Srbi. Kao razlog podstanarskog života Norvežanina i Makedonke u Preševu albanski mediji navode zabranu ulaska K.T.S u Makedoniju na šest meseci, ali ne i razlog zašto je imao zabranu ulaska. Osim podataka o tome kako je došlo do incidenta, iz državnih organa Srbije do sada nije bilo zvaničnog objašnjenja o eventualnim motivima napada na žandarma. Podsetimo, u saopštenju Policijskog sindikata Srbije stajalo je da je najverovatnije reč o pripadniku vehabijskog pokreta.
