> Izvor: B92
> Datum: ponedeljak 27.01.2014  
> Rubrika: info_hronika
> Naslov: Saslušani saučesnici žandarma
> Članak:

Kraljevo -- Suđenje žandarmu Aleksandru Krstiću, optuženom za ubistvo dva muškarca, nastavljeno je pred Višim sudom u Kraljevu saslušanjem ostalih optuženih.
Danas su sašlušani drugooptuženi Goran Dabić (22) i trećeoptužena Ivana Radivojević (28).
Prema rečima portparolke Višeg suda Dragane Obradović, Dabić i Radivojevićeva su danas dali iskaze, a niko od porodice ubijenih, kao ni 24. januara prilikom saslušanja prvooptuženog, pripadnika Žandarmerije Aleksandra Krstića (32), nije prisustvovao saslušanju. Porodice ubijenih mladića zastupali su advokati, rekla je Obradović. Prema njenim rečima, porodice biće saslušane u svojstvu svedoka 18. i 24. februara pred Višim sudom u Kraljevu. Oni se terete da su Krstiću pomogli pri ubistvu Srđana Tomića (28) i Aleksandra Nedeljkovića (29) iz Jagodine, čija su tela pronađena u spaljenom automobilu. Prema optužnici, Krstić iih je ubio zbog duga. Suđenje je počelo 24. januara saslušanjem prvookrivljenog koji je tada priznao krivicu. Krstić je uhapšen 16. jula zbog sumnje da je zbog navodnog duga od 5.000 evra ubio, a zatim i zapalio Tomića i Nedeljkovića u selu Rekovac kod Jagodine.
