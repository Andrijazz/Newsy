> Izvor: B92
> Datum: subota 1.02.2014  
> Rubrika: info_hronika
> Naslov: Oprez - moguća ledena kiša
> Članak:

Beograd -- U toku večeri i noći moguća je pojava ledene kiše u Bačkoj, Sremu, zapadnoj i jugozapadnoj Srbiji - na području Zlatibora i Kraljeva.
Učesnicima u saobraćaju savetuje se poseban oprez, saopštilo je Javno preduzeće "Putevi Srbije".
To preduzeće apeluje na sve učesnike u saobraćaju da zbog moguće pojave ledene kiše posebno budu oprezni, prilagode brzinu kretanja uslovima na putu i poštuju ograničenja brzine i postojeću signalizaciju.
Zbog jakog vetra, na autoputu kod Feketića stvoreni su snežni nanosi iz kojih je do sada spaseno više od 700 ljudi, a u akciju je uključena mehanizacija vojske, policije i žandarmerije. Evakuisanje građana iz automobila i autobusa i dalje traje. Od oko 700 evakuisanih, oko 140 je iz zavejanog područja izvučeno helikopterima, a na tom delu autoputa ostalo je još oko 40 automobila, ali nisu u svima putnici, budući da su iz nekih već evakuisani. Tokom dana evakuisano je i oko 80 putnika dva voza u blizini Vrbasa, a procenjuje se da je ukupno u smetovima bilo zarobljeno oko 1.000 ljudi.
