> Izvor: B92
> Datum: ponedeljak 13.01.2014  
> Rubrika: info_hronika
> Naslov: Moguć kraj istrage ubistva Ćuruvije
> Članak:

Beograd -- Premijer Ivica Dačić izjavio je da je očigledno da se došlo do novih informacija koje mogu da omoguće da se završi istraga o ubistvu novinara Slavka Ćuruvije.
On je rekao i da bi te informacije doprinele tome da se eventualno podignu optužnice i kazne krivci.
Dačić je novinarima, nakon obilaska manifestacije "Beograd najmlađima", rekao da je njemu lično, ali i svima koji su na neki način bili u vlasti pre 2000. godine veoma značajno da se zna da će svi koji su počinili krivično delo odgovarati. Premijer Srbije je istakao da ne želi da komentariše istragu o ubistvu Ćuruvije s političkog aspekta. "Želim samo politički da kažem, imajući u vidu da se to dogodilo pre 2000, da je za nas, za mene lično, a siguran sam i za Aleksandra Vučića i sve nas koji smo na neki način bili u toj vlasti pre 2000, veoma značajno da svi znaju da će svako ko je počinio krivično delo odgovarati. I tada i sada, bez obzira na političku pripadnost", rekao je Dačić. On je rekao da nije dobro da se u novinama objavljuje tok istrage što je, kako kaže, više puta i ponovio, jer se na taj način dovode u opasnost i ljudi koji rade na tim slučajevima. Govoreći o istrazi o ubistvu Ćuruvije Dačić je rekao da je sve u rukama nadležnih državnih organa i da ne želi da najavljuje dalja dešavanja u vezi s tim slučajem. "Ali pošto postoje pitanja zašto se toliko dugo čekalo, želim da kažem da ova vlada nije ništa čekala, niti se radi o tome da je neko sakrivao neke informacije. Očigledno da je došlo do novih informacija koje mogu da omoguće da se istraga završi i da se eventualno podignu odredjene optužnice i sankcionišu krivci. To mora da bude rad institucija sistema", poručio je Dačić. Bivši šef DB Rade Marković, Milan Radonjić, Ratko Romić i Miroslav Kurak Miki biće okrivljeni za ubistvo Slavka Ćuruvije, piše današnji "Blic".


