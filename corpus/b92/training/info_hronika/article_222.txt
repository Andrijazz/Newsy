> Izvor: B92
> Datum: sreda 22.01.2014  
> Rubrika: info_hronika
> Naslov: NS: Deca nisu bezbedna u školi
> Članak:

Novi Sad -- Institucija pokrajinskog ombudsmana izrazila zabrinutost zbog nasilja u Srednjoj ekonomskoj školi u Novom Sadu i zatražila jasnu reakciju nadležnih organa.
Podsetimo, trojica mladića upali su juče popodne na čas u toj školi i bezjbol palicama i srpom napali jednog dečaka na očigled svih.
"Incident koji se desio pokazao je da učenici ne mogu biti i nisu bezbedni u ustanovi u kojoj bi trebalo da se obrazuju i vaspitaju, odnosno pripreme za ravnopravno učešće u društvu", saopštio je pokrajinski ombudsman.
Ocenjuje se da pitanje nasilja među mladima kojeg u poslednje vreme ima sve više, i koje se sa ulice prenelo i u škole, više nije pitanje samo jednog grada, jedne policijske uprave, broja policajaca, školskog obezbeđenja, centra za socijalni rad ili drugih ustanova. "To je pitanje od krucijalnog značaja za državu i društvo, jer odnos prema ovim pojavama, odnos prema deci i mladima uopšte, prema nasilju među mladima, predstavlja odnos prema budućnosti tog istog društva", piše u saopštenju. Ocenjuje se da ovakvi incidenti ukazuju na to da trenutnim pristupom obrazovanju i vaspitanju ne možemo očekivati nikakav boljitak. "Obrazovni sistem sa svim problemima s kojima se suočava zanemaruje jednu drugu, isto toliko važnu oblast, oblast vaspitanja. Dakle, potrebno je ozbiljno i detaljno baviti se uzrocima, a ne posledicama ovakvih pojava", poručio je ombudsman. Ta institucija je podsetila da je uradila istraživanje koje je pokazalo da se problemu nasilja u školama pristupa površno, zadovoljava se forma, nauštrb sadržaja. "Potrebno je hitno, ozbiljno, temeljno i iskreno pristupiti ovom problemu. Premeštanje učenika iz jedne u drugu školu, pokušavanje minimiziranja i poricanja obima incidenata u školama najčesći su pristupi u rešavanju problema, koji nikako ne mogu biti jedino rešenje problema ovolikih razmera", navodi se u saopštenju. Ocenjuje se da će se deca i mladi biti izloženi sve većem nasilju, a društvo će se naći u još dubljoj krizi, sve dok se ovom problemu bude pristupalo olako.

I Liga socijaldemokrata Vojvodine zatražila je od nadležnih organa da pojačaju obezbeđenja, uključe kamere, patroliraju i urade sve drugo što je potrebno da deca budu bezbedna na času. Kako je navedeno u saopštenju LSV, gradska vlast, policija, Ministarstvo prosvete, inspekcije i svi drugi nadležni organi, koje građani plaćaju od poreza, dužni su da svim roditeljima u Novom Sadu odgovore na pitanje da li su deca bezbedna u školama i ko im tu bezbednost garantuje. ''Svi oni su dužni da kako znaju i umeju pojačaju obezbeđenja, uključe kamere, patroliraju i urade sve drugo što je potrebno da nam deca budu bezbedna na času'', ističu iz LSV-a povodom incidenta u Srednjoj ekonomskoj školi "Svetozar Miletić" u Novom Sadu. Kako je istaknuto, oni su dužni da formiraju timove stručnjaka - pedagoga, psihologa, profesora građanskog vaspitanja, policijskih inspektora..., koji će svakodnevno boraviti u školama i konstantno i dosledno edukovati decu i mlade o suživotu, toleranciji, pravu na različitost, značaju obrazovanja, uticaju obrazovanja na budućnost i životne perspektive, životu u drugim evropskim zemljama, pojmu i značaju javne i lične svojine... Iz LSV-a navode da nema opravdanja da nema novca i ingerencija, niti da sme sve da se opet završi na analizama i smatranjima. Ocenjujući da predugo roditelji strahuju za decu na putu od škole do kuće, iz te stranke navode da su nadležni dužni da za već nedelju dana građanima Novog Sada prezentuju prve rezultate. ''Zato smo i dočekali da sa ulica huligani uđu na čas i bejzbol palicama i srpom napadnu đaka usred škole. I zato bi, ako se hitno nešto ne preduzme, sledeći put neko dete moglo smrtno stradati'', ističu iz LSV-a.
