> Izvor: B92
> Datum: petak 17.01.2014  
> Rubrika: info_hronika
> Naslov: Ovog puta Mišković bez pasoša
> Članak:

Beograd -- Miroslav Mišković ponovo je od sudije Specijalnog suda Vladimira Vučinića tražio privremeno vraćanje pasoša zbog puta u Holandiju, ali je ovoga puta odbijen.
"Po istoj zakonskoj proceduri kao i kada je bilo reči o službenom putu u London, sudija Vučinić je 14. januara odbio Miškovićev zahtev da mu se omogući put u Holandiju. Zakon kaže da je neophodno da razlozi budu opravdani, a u ovom slučaju nije procenjeno da ima opravdanja", piše '''Politika''''.
Mišković je početkom decembra, između dva suđenja, tražio i privremeno dobio nazad svoj pasoš, koji mu je sud oduzeo kao meru obezbeđenja prisustva tokom procesa za malverzacije sa putarskim preduzećima. Pored toga, Mišković je ranije položio jemstvo od 12 miliona evra. Posle tri dana provedena u Londonu, Mišković je 26. decembra došao na suđenje. On je izjavio da ne želi da beži, jer može da dokaže da nije kriv. Vlasnik "Delta holdinga" i više firmi u inostranstvu je rekao da je pasoš njegovo osnovno sredstvo za rad i dodao da je podignuta medijska hajka pošto mu je sud nedavno privremeno vratio dokument zbog puta u London.
