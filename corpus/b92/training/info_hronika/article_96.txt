> Izvor: B92
> Datum: ponedeljak 13.01.2014  
> Rubrika: info_hronika
> Naslov: NS: Devojka umrla u Dunavskom parku
> Članak:

Novi Sad -- Jedna devojka stara 22 godine preminula je oko 14.30 na ulazu u Dunavski park u Novom Sadu.
Policija je obavila uviđaj na licu mesta, a tele devojke preneto je u Zavod za sudsku medicinu radi utvrđivanja uzroka smrti, rekla je portparolka PU Novi Sad Mileva Tomić.
Prema rečima očevidaca, devojka je bila sa dve drugarice, koje su, nakon što je ona pala, pobegle, javlja Blic.
Pala je na lice, a građani koji su se našli u blizini pritrčali su da joj pomognu, i misleći da je pala u nesvest pokušali su da je osveste. "Videli smo da je tokom pada izbila dva zuba", kaže jedan od očevidaca. Nakon što su ustanovili da nije reč o običnoj nesvestici pokušali su da joj pruže prvu pomoć i da je reanimiraju veštačkim disanjem. Ekipa Hitne pomoći intervenisala je vrlo brzo, ali je nažalost, posle pokušaja reanimacije, konstatovala smrt, rekla je doktorka Nenadić Pokrajac, portparol Hitne službe u Novo Sadu.
