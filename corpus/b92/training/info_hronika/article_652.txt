> Izvor: B92
> Datum: sreda 5.03.2014  
> Rubrika: info_hronika
> Naslov: Prijave zbog javnih nabavki
> Članak:

Beograd -- Uprava za javne nabavke podnela je 10 prekršajnih prijava protiv zloupotreba u javnim nabavkama državnih i javnih preduzeća, vrednosti od oko 30 miliona dinara.
Direktor Uprave Predrag Jovanović rekao je agenciji Beta da se uglavnom radi o javnim komunalnim preduzećima, koja su u proteklih godinu dana ugovarila nabavke bez sprovođenja postupka javne nabavke, što je najdrastičniji oblik kršenja zakona.
Prijave su, prema njegovim rečima, podnete i protiv onih koji su sprovodili postupak javnih nabavki ali su pri tom kršili proceduru, dajući prekratke rokove za podnošenje ponuda, ili neobjavljivanjem javnog poziva ili konkursne dokumentacije na Portalu Uprave za javne nabavke. "Vrlo često se radi o pregovaračkom postupku po hitnosti, gde se godinama čekalo da se sprovede postupak, a onda se ođednom kaže da on mora hitno da se sprovede, ili se tvrdi da je nešto hitno potrebno nabaviti, a onda se postupak pokrene tek posle nekoliko meseci", objasnio je Jovanović. Kako je istakao, naručioci često namerno čekaju da ostane nekoliko dana do isteka roka, a onda pokreću postupak po "hitnosti", jer nemaju vremena da sprovedu otvoreni postupak koji traje do dva meseca. Zbog kršenja Zakona o javnim nabavkama, pravno lice može biti novčano kažnjeno od 100.000 do 1,5 miliona dinara, a odgovorno lice naručioca od 30.000 do 150.000 dinara. Jovanović je kazao da "možda kazna u nominalnom iznosu ne izgleda toliko velika", kada je reč o odgovornim licima, ali da će utvrđivanje lične odgovornosti u prekršajnom postupku i objavljivanje u skladu sa propisima imati veći efekat na jačanje discipline u javnim nabavkama od iznosa prekršajne kazne. On je izrazio očekivanje da će novina u Zakonu o javnim nabakama, koji je stupio na snagu 1. aprila 2013. godine, po kojoj je Republička komisija za zastitu prava prvostepeni prekršajni organ, a Viši prekršajni sud drugostepeni, znatno unaprediti efikasnost prekršajnih postupaka u oblasti javnih nabavki. "Mislim da će se znatno poboljšati efikasnost donošenja odluka, jer je Republička komisija za zaštitu prava specijalizovana za javne nabavke, tako da da će i procesuiranje biti brzo i efikasno, nakon naših prijava", rekao je Jovanović. Na pitanje kada očekuje odluku Komisije, Jovanović je kazao da po zakonu nema određenog roka, ali da je veoma bitno što je rok zastarevanja prekršaja produžen na tri godine, a ne godinu dana, kako je to ranije bilo. Stupanjem na snagu novog Zakona o prekršajima, 1. marta 2014, Uprava za javne nabavke je stekla pravo da podnosi prekršajne prijave, a Jovanović je naglasio da prve rezultate očekuje u narednim mesecima.
