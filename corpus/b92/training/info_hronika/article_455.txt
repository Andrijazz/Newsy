> Izvor: B92
> Datum: Hronika		| četvrtak 13.02.2014  |  15:14
> Rubrika: info_hronika
> Naslov: Do kraja nedelje odluka o Tatonu
> Članak:

Beograd -- Apelacioni sud do kraja nedelje donosi odluku o ponavljanju suđenja osuđenima za ubistvo Brisa Tatona (28).
Kako je za Tanjug izjavila portparolka Apelacionog suda Mirjana Piljić, sudsko veće tog suda 4. februara je zasedalo povodom predloga odbrane pravosnažno osuđenih za ubistvo Tatona da se suđenje ponovi.
"Trebalo bi do kraja nedelje da bude saopštena odluka sudskog veća o tom predlogu", rekla je Piljićeva. Odbrana 14 napadača na Tatona, koji su kažnjeni na ukupno 123 godine zatvora, kao argument za ponavljanje suđenja navela je potrebu saslušanja svedoka Dragana Crepulje i Svetlane Bubanje, kao i transkript razgovora zavedenog kod Gradskog zavoda za Hitnu medicinsku pomoć. Međutim, punomoćnik Tatonove porodice advokat Slobodan Ružić rekao je Tanjugu da očekuje odbacivanje predloga odbrane osuđenih. "Očekujem da sud potvrdi prvostepenu odluku, jer prošli put, greškom prvostepenog suda, ti svedoci nisu saslušani u tom postupku po zahtevu za ponavljanje. Sada su saslušanu, a pošto nisu dali nikakve činjenice koje bi mogle da promene odluku suda, verujem da će sud odlučiti da se postupak ne ponovi. Verujem da je to jedina ispravna odluka", rekao je Ružić. Porodica ubijenog Francuza, otac Alan, majka Suzan i sestra Veržin, takođe su tužili Srbiju, odnosno Ministarstvo unutrašnjih poslova, za pretrpljen duševni bol, tvrdeći da srpska policija nije ništa uradila da spreči tragediju. Taj predmet trebalo bi da počne 26. februara, a visina odštete je 300.000 evra. "Taj proces je još na početku, odnosno u fazi pripremnog ročišta. Ne možemo da počnemo s tim, jer se krivični predmet još nalazi u Apelacionom sudu", objasnio je Ružić. Bris Taton pretučen je u centru Beograda, na Obilićevom vencu, 17. septembra 2009, neposredno pred fudbalsku utakmicu Partizan - Tuluz, koju je kao navijač francuskog tima došao da prati. Od povreda zadobijenih u tuči preminuo je 12 dana kasnije u Kliničkom centru Srbije. Zbog tog zločina su napadači, mahom navijači Partizana, osuđeni na kazne zatvora od četiri do 15 godina.
