> Izvor: B92
> Datum: sreda 26.02.2014  
> Rubrika: info_hronika
> Naslov: Do sutra odloženo suđenje Draginu
> Članak:

Beograd -- U Specijalnom sudu za sutra odloženo suđenje bivšem ministru poljoprivrede Saši Draginu, optuženom da je sa saradnicima oštetio "Azotaru" za više miliona evra.
Današnje ročište je odloženo jer se u sudu nije pojavio trećeoptuženi Mihajlo Grujić. Prema rečima predsednika sudskog veća Dragana Mirkovića, Grujić je zadobio izvesne povrede, a sud kao ni branioci nemaju lekarsku dokumentaciju o tome.
Mirković je odlučio da suđenje odloži do sutra, kada očekuje da će se znati o kakvim je povredmaa reč i da li će eventualno razdvojiti postupak protiv Grujića. S obizom da je Grujić trećeoptuženi i da je njegova odbana u vezi sa odbranama Dragina i optuženog Radoslava Vujačića, sud smatra da je celishodno da se sačeka Grujić, rekao je sudija. Na optuženičkoj klupi nalaze se 43 osobe koje su optužene da su oštetile Azotaru za više od 28 miliona evra. Suđenje je počelo u ponedeljak, čitanjem optužnice koja je inače veoma obimna, a Dragin je u utorak negirao krivicu. Osećam se nevinim i nisam učinio krivično delo koje mi se stavlja na teret" (zloupotreba službenog položaja zbog prodaje regresiranog đubriva suprotno uredbama Vlade Srbije), rekao je Dragin u kratkom izjašnjenju o krivici, a u nastavku suđenja bi trebalo da detaljno izloži svoju odbranu. I vlasnik konsultantske kuće Zvonimir Nikezić, koji je takođe obuhvaćen optužnicom, a u julu prošle godine pušten iz pritvora uz jemstvo od milion evra u nekretninama, takođe se izjasnio da nije kriv. Nikezić je rekao da optužnicu razume u jezičkom smislu, ali da misli da je formalno pravno neutemeljena i besmislena. On smatra da je Tužilaštvo za organizovani kriminal moralo da "individualizuje" štetu za koju njega tereti, a ne kao što je učinilo - ukupnu štetu, u iznosu od 25 miliona evra. Dragin i Nikezić se optužnicom terete da su osmislili način prodaje regresiranog đubriva preko "Azotare" i preporučili ljudima iz "Azotare" da tako vrše prodaju đubriva. I ostali optuženi, kojih je ukupno 42, u kratkom izjašnjenju o krivici negiraju svoju umešanost u malverzacije sa Azotarom.
