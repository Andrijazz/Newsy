> Izvor: B92
> Datum: petak 7.03.2014  
> Rubrika: info_hronika
> Naslov: U Srbiji uhapšen otmičar iz Ohrida
> Članak:

Beograd, Skoplje -- Srpska policija uhapsila muškarca iz Ohrida osumnjičenog da je 2013. kidnapovao bračni par iz Skoplja, opljačkao ih i ostavio ih bez svesti na planini Galičici.
Skopski list "Dnevnik" navodi da je policija u Ohridu potvrdila ovo hapšenje i da će uskoro makedonsko Ministarstvo pravde zatražiti od Srbije izručenje osumnjičenog za otmicu.
Osumnjičeni 38-godišnji muškarac iz Ohrida, čije ime se ne navodi, je u bekstvu od juna prošle godine, kada se i dogodio incident, a njegov saučesnik je uhapšen ubrzo posle otmice, osuđen je i sada je u zatvoru. Njih dvojica su 3. juna prošle godine, preko oglasa na društvenim mrežama, namamila jedan bračni par iz Skoplja za navodnu prodaju automobila. Oni su u stanu u Ohridu razgovarali sa bračnim parom, sipali su im sredstvo za omamljivanje u piće, zatim ih opljačkali i bez svesti su ih odvezli na planinu Galičicu na jugu Makedonije, gde su ih ostavili. Žrtve su se probudile sa vidljivim tragovima nasilja na telu, a kidnaperi su im oteli 2.800 evra i 58.000 makedonskih denara (oko 950 evra).
