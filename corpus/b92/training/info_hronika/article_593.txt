> Izvor: B92
> Datum: sreda 26.02.2014  
> Rubrika: info_hronika
> Naslov: Podignuta optužnica za "Slogu"
> Članak:

Novi Sad, Beograd -- Tužilaštvo za organizovani kriminal podiglo optužnicu protiv Slobodana Šćekića i još 11 okrivljenih zbog slučaja "Sloge" iz Kaća kojoj je dato državno zemljište
Optužnicom se odbeglom Šćekiću stavlja na teret da je kao vlasnik preduzeća AD "Sloga" Kać, u korist te firme, nakon privatizacije, isplanirao i sproveo aktivnosti vezane za neosnovanu uknjižbu prava svojine na zemljištu od 301 hektar u vrednosti 434.315.616 dinara.
Specijalni tužilac Miljko Radisavljević kaže da su optužnicom obuhvaćeni: sudski veštak Bratislav Uzelac, članica Nadzornog odbora AD "Sloga" Kać Jasmina Nikolić, v. d. direktora u toj firmi Dane Čanković, zamenik direktora Službe za katastar nepokretnosti Novi Sad Milutin Ždero, savetnik za Upravni nadzor Službe za katastar nepokretnosti Novi Sad Stevan Boruš, referent za unos podataka Službe za katastar nepokretnosti Novi Sad Nemanja Novakov, državni službenik u Ministarstvu poljoprivrede, šumarstva i vodoprivrede Nikola Jakšić, predsednik Komisije za izlaganje na javni uvid podataka o nepokretnostima i pravima na njima za Katastarsku opštinu Novi Sad 3 Mirjana Milošević, članica iste Komisije Svetlana Oluški, savetnik u Republičkom javnom pravobranilaštvu u Odeljenju Novi Sad Aca Ilievski i inspektor u Sektoru za stručni nadzor Republičkog geodetskog zavoda Jovan Vladisavljev. Tužilaštvo tvrdi da je reč o poljoprivrednom zemljištu u državnoj svojini, koje nije bilo predmet privatizacije po ugovoru zaključenom s Agencijom za privatizaciju Republike Srbije. "Tužilaštvo sumnja da je Šćekić preko Daneta Čankovića i Jasmine Nikolić, odgovornih lica u AD 'Sloga' Kać, podstrekao ostale okrivljene na to da neosnovano sprovedu novi postupak razgraničenja u kojem su, osim zemljišta koje je to preduzeće steklo u postupku privatizacije, priznali pravo svojine na 301 hektaru i 86 ari za koje je 2004. godine utvrđeno da je u državnoj svojini pa zbog toga nije bilo obuhvaćeno postupkom privatizacije DP 'Sloga' Kać", navode u Tužilaštvu. Uz optužnicu je sudu dostavljen predlog da se Šćekiću sudi u odsustvu, pošto je on u bekstvu. Ostalih 11 optuženih uhapšeno je 18. februara.
