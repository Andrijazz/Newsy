> Izvor: B92
> Datum: utorak 14.01.2014  
> Rubrika: info_hronika
> Naslov: "Ćuruvija ubijen po nalogu Mirjane"
> Članak:

Beograd -- Dragan Bujošević, novinar i nekadašnji saradnik Slavka Ćuruvije, kaže za B92 da veruje da je ubistvo Ćuruvije tražila Mira Marković, a da je DB samo izvršilac.
Bujošević kaže da je slučaj "Ćuruvija" rešavan godinama, ali da je uvek nedostajao krunski svedok. "U jednoj varijanti je svedok prepoznao ubicu, ali je taj svedok kasnije ubijen. Sada se dešava nešto novo. Veruje se da je Miroslav Kurak ubica i da postoji neki svedok koji će se pojaviti i svedočiti", kazao je on.
Bujošević, takođe, navodi, da je Vojislav Šešelj 2002. godine prvi pomenuo Kuraka kao ubicu Ćuruvije, kao i da je tada tražio za to nagradu od države. Bujošević, međutim, ne veruje da je bilo ko namerno kočio rasvetljavanje ubistva i izražava uverenje da je Mira Marković, supruga Slobodana Miloševića, tražila ubistvo Ćuruvije, a da je Državna služba bezbednosti samo, kako kaže, "izvršilac". "Svi znamo za to, ali nemamo dokaze za to", kazao je Bujošević. Bujošević priča i da je Slavko strahovao za svoj život, jer u vreme NATO bombardovanja njegovo obezbeđenje nije moglo da nosi oružje. O poslednjem susretu Ćuruvije i Mirjane Marković, Bujošević kaže da mu je Slavko rekao "da je Mira tada pustila suzu, ali i da je razgovor bio mnogo gori. "Mi svi verujemo, koji smo radili sa Slavkom, da je to bio njen nalog", dodao je on. Podsetimo, bivši pripadnici DB Ratko Romić i Milan Radonjić, osumnjičeni za učešće u ubistvu Slavka Ćuruvije, uhapšeni su oko podneva u Beogradu. Na pitanje da li sada možemo da očekujemo da vlast saopšti ko je nalogodavac, urednik "Novog magazina" Vojislav Tufegdžić kaže za B92 da misli da to nije preveliki problem.


