> Izvor: B92
> Datum: subota 1.02.2014  
> Rubrika: info_hronika
> Naslov: Evakuisani svi putnici iz dva voza
> Članak:

Vrbas -- Svih 100 putnika iz dva međunarodna voza, koji su zbog snežnih nanosa i snažnog vetra bili zavejani između Zmajeva i Vrbasa, evakuisani su.
Svi oni smešteni su na toplo, a evakuaciju su izveli pripadnici Žandarmerije i Sektora za vanredne situacije MUP-a Srbija.
Noćas su evakuisani putnici koji su bili zavejani na auto-putu.
Železnički saobraćaj na magistrali Beograd - Novi Sad - Subotica, između Zmajeva i Vrbasa trenuno je u prekidu, izjavio je jutros Tanjugu direktor Medija centra Železnica Srbije Nenad Stanisavljević. "Zbog vremenskih neprilika na pruzi stoje dva međunarodna voza i to od ponoći voz koji je sinoć krenuo iz Beograda za Budimpeštu, a jutros od 4.00 sata voz koji iz Budimpešte saobraćaja za Beograd", rekao je Stanisavljević precizirajući da u oba voza ima po 50-ak putnika i svi su dobro. "Trenutno se na terenu traže rešenja kako bi se saobraćaj što pre uspostavio", rekao je Stefanović dodajući da situaciju komplikuju i dve teretne garniture koje stoje na ovom delu pruge i ne mogu da se pokrenu". Deo auto-puta od Novog Sada do Subotice i dalje je zatvoren, oko 200 putnika koji su bili zavejani na ovoj deonici evakuisano je i smešteno na toplo, ali se oko 200 vozila nalazi u koloni kod Feketića, kazao načelnik Uprave za vatrogasno-spasilačke jedinice Sektora za vanredne situacije Goran Nikolić. Oko 200 vozila nalazi se u zastoju u koloni dugoj 1,5 kilometara na auto-putu kod Feketića, kazao je Nikolić dodajući da je deo vozila iz te kolone oko 6.00 sati jutros otišao ka Novom Sadu praćen mehanizacijom, ali da se potom ponovo preprečilo vozilo koje je dovelo do stvaranja nove kolone. Blokada je nastala u obe trake, i iako iz pravca Subotice mašine rade na pročišćavanju puta, očekuje se njihov dolazak kako bi čistile put i iz pravca Novog Sada, dodao je Nikolić. On je kazao da je auto-put Novi Sad - Subotica zatvoren u oba pravca, ali da problem prave nesavesni vozači.
Javite ako ste zavejani Iz Sektora za vanredne situacije apeluju na građane da im jave ako su negde ostali zavejani na brojeve telefona vatrogasne službe ili policije 192 ili 193, kao i na brojeve 011/22-82-910 i 011/22-89-208.
Javite ako ste zavejani
Iz Sektora za vanredne situacije apeluju na građane da im jave ako su negde ostali zavejani na brojeve telefona vatrogasne službe ili policije 192 ili 193, kao i na brojeve 011/22-82-910 i 011/22-89-208.
Nikolić je Tanjugu prethodno kazao da je pored 200 putnika evakuisano i 52 vozila i tri autobusa evakuisana tako što je saobraćaj preusmeren na suprotnu traku autoputa. Kako je objasnio, u spašavanju je učestvovalo 100 spasilaca i oko 30 žandarma. Nikolić je kazao da problem trenutno pravi ledena kiša koja pada na području Subotice. On je dodao i da bi u narednih sat vremena trebalo da bude evakuisan i međunarodni voz koji je stao kod Vrbasa, navodeći da su spasioci i žandarmi prepešačili oko šest kilometara da bi došli do ove kompozicije. Kada je reč o putnom pravcu Stajićevo-Perlez, Nikolić je kazao da on nije ni puštan u saobraćaj i pitanje je kada će biti očišcen. Kako je saopšteno iz opštine Mali Iđoš u noći između petka i subote više od 300 ljudi izvučeno je iz zavejanih kolona koje su se formirale na autoputu E75 i magistralnom putu M22 između Bačke Topole i Malog Iđoša. Kolone putničkih i teretnih vozila počele su se formirati u petak oko 20.00 sati, kada se na 63. kilometru autoputa Horgoš-Novi Sad prevrnuo šleper. Na lice mesta odmah su izašli čelnici opštine koji su do ranih jutarnjih časova narednog dana pomoću opštinske mehanizacije iz smetova izvlačili i zbrinjavali ljude u Dom kulture u Feketiću, gde su putnici mogli da se zagreju, okrepe i odmore.. Zavejane građane na autoputu u ranim jutranjim satima posetili su ministar saobraćaja Aleksandar Antić, državni sekretar Ministarastva unutrašnjih poslova Vanja Vukić, državni sekretar Ministarstva odbrane Zoran đorđević i načelnik Sektora za vanredne situacije Predrag Marić, koji su potom obišli i Dom kulture u Feketiću i razgovarali sa ljudima, navedeno je u saopštenju.

Zbog snažnog vetra i snežnih nanosa koji dostižu visinu i do 3,5 metra za saobraćaj je zatvoren granični prelaz Horgoš, na deonici Subotica-Novi Sad u oba smera, saopšitli su "Putevi Srbije". Iz tog preduzeća navedeno je i da se zbog vanredne situacije na području Vojvodine prouzrokovane nevremenom, koje je izazvale zastoj u saobraćaju formirajući kolone vozila, neće naplaćivati putarina iz pravca Subotice ka Novom Sadu da bi se ubrzao protok vozila. Putarina se neće naplaćivati u cilju što bržeg raščišćavanja i ubrzavanja protoka vozila, navodi se u saopštenju. Zbog snežnih nanosa i snažnog vetra olujne jačine magistralni put Zrenjanin - Kikinda se zatvara, navedneo je u obaveštenju Štaba za vanredne situacije grada Zrenjanina. Za saobraćaj je zatvorena deonica puta od Zrenjanina do Elemira, stoji u šopštenju. Svi oni koji kreću na put i idu ka fabrici Kaučuka moraju koristiti alternativni put Zrenjanin - Elemir, odnosno moraju proći kroz naseljeno mesto Elemir. Iz Štaba za vanredne situacije grada Zrenjanina, apeluju na vozače da na put ne kreću bez preke potrebe.

Iz Ministarstva odbrane za B92 je rečeno da je Vojska Srbije angažovala tehniku i ljudstvo na raščišćavanju puteva od snežnih smetova. Helikopterom "gazela" evakuisano je pet osoba koje su noć provele blokirane u snegu u blizini sela Samoš u Vojvodini. "U okolini sela Samoš vojnim helikopterom 'gazela' u dva navrata evakuisano je pet osoba koje su provele noć blokirane u snegu", rekao je Tanjugu portparol Ministarstva odbrane, major Jovan Krivokapić. On je naveo da su pripadnici Prve brigade Kopnene vojske na putu Subotica-Novi Sad i Bačka Palanka-Feketić izvukli iz smeta dva autobusa. Prema njegovim rečima, pripadnici Vojske Srbije pomažu gde god je potrebno, jer na području Vojvodine na pojedinim putevima još ima vozila koja ne mogu da se kreću zbog snežnih smetova. Krivokapić je dodao i da su pripadnici 333. inženjerijskog bataljona upućeni na deonicu puta Pančevo-Kačarevo, kao i Pančevo-banatsko Novo selo gde će, takođe, biti angažovani na raščišćavanju puteva.


