> Izvor: B92
> Datum: ponedeljak 10.03.2014  
> Rubrika: info_hronika
> Naslov: Tužilac traži 40 godina za žandarma
> Članak:

Kraljevo -- Iznošenje završne reči na suđenju žandarmu Aleksandru Krstiću i saučesnicima zbog ubistva dvojice momaka iz Jagodine je u toku u Kraljevu.
Presuda će biti izrečena u četvrtak, 13. marta.
Viša javna tužiteljka Irina Radulović zatražila je kazne od 30 do 40 godina za prvooptuženog Krstića i drugooptuženog Gorana Dabića, dok je za Krstićevu nevenčanu suprugu Ivanu Radivojević, koja se tereti da je pomagala u izvršenju zločina, zatražila kaznu od najmanje 10 godina.
Njima se sudi zbog sumnji da su 14. jula prošle godine ubili i zapalili Aleksandra Nedeljkovića i Srđana Tomića iz Jagodine. Tužilac smatra da su otežavajuće okolnosti za troje optuženih način na koji je izvršeno krivično delo, to što su tela spaljena, koristoljublje kao pobuda za dvostruko ubistvo, ali pre svega to što Krstić kao pripadnik Žandarmerije treba da bude brana u sprečavanju ovakvih krivičnih dela. I punomoćnik porodice ubijenog Srđana Tomića je zatražio najstrože kazne, ističući da je reč o nezapamćenom zločinu u srpskom pravosuđu koji prevazilazi okvire teškog ubistva. Odbrana žandarma temelji se da je bio izložen zelenašenju, pa je bio u stanju emocionalne napetosti.
