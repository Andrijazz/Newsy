> Izvor: B92
> Datum: utorak 11.03.2014  
> Rubrika: info_hronika
> Naslov: SPO: Naći ko je obio Spomen dom
> Članak:

Beograd -- Srpski pokret obnove, vlasnik Spomen doma na Ravnoj gori, zatražio od MUP-a Srbije da hitno pronađe nepoznate počinioce koji su iz doma odneli novac i suvenire.
Kako se navodi u saopštenju, nepoznate osobe provalile su u Spomen dom prošle nedelje i pokušale da obiju crkvu na tom mestu. Čuvar Doma u trenutku pljačke nije bio tamo, ali je o provali obavestio MUP Valjevo.
SPO je naveo da je u protekle 24 godine bilo više napada na spomenik vođi četničkog pokreta u Drugom svetskom ratu, generalu jugoslovenske vojske u otadžbini Dragoljubu Mihailoviću, Spomen dom i druge objekte koje je SPO podigao na svom imanju na Ravnoj gori. SPO je nedavno odlučio da pokloni Srpskoj pravoslavnoj crkvi zemljište od devet ari na kom su crkva Svetog Georgija i zvonik.
