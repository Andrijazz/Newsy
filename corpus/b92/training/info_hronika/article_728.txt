> Izvor: B92
> Datum: nedelja 16.03.2014  
> Rubrika: info_hronika
> Naslov: Otkriveno 27 stranaca bez isprava
> Članak:

Niš -- U tri vozila niška policija je na autoputu Niš - Beograd otkrila 27 stranaca bez putnih isprava, saopšteno je danas iz Policijske uprave.
U vozilu "fijat" bila su dva državljana Avganistana i četiri državljana Irana, u drugom vozilu marke "BMW" još osam Avganistanaca, a u trećem vozilu marke "mercedes" zatečeno je 13 Sirijaca medju kojima je bio i jedan maloletnik, saopšteno je iz policije.
Policija je privela vozače "fijata" i "BMW", dok je vozač "mercedesa" uspeo da pobegne, naveli su iz policije i dodali da su stranci otkriveni sinoć oko 22,30 časova na naplatnoj rampi "Nais" i u blizini aleksinačkih rudnika i Trupalskih šuma. Svi državljani iz Avganistana izrazili su nameru da zatraže azil u Srbiji, državljani Irana i Sirije su kažnjeni sa po 12 dana zatvora i udaljenjem iz Srbije u trajanju od godinu dana, dok je maloletniku izrečena vaspitna mera ukor i udaljenje iz Srbije od godinu dana, dodaju iz policije. Iz policije navode da se traga za vozačem koji je uspeo da pobegne.
