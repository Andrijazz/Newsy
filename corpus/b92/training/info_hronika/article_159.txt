> Izvor: B92
> Datum: Hronika		| četvrtak 16.01.2014  |  08:42 -> 09:38
> Rubrika: info_hronika
> Naslov: "Ulemek nije ključni svedok"
> Članak:

Beograd -- Milorad Ulemek nije ključni svedok u slučaju Ćuruvija, sve je bilo spremno za podizanje optužnice još 2006. godine, izjavio je lider SPO Vuk Drašković za RTS.
On takođe tvrdi da su vlast i tužilaštvo tada opstruirali postupak.
Predsednik Srpskog pokreta obnove rekao je i da ne veruje Miloradu Ulemeku, dodajući da njegovo svedočenje nije pomoglo tome da se otkriju počinioci ubistva novinara Slavka Ćuruvije.
"Nije on ključni svedok, on je ključno suvišni svedok, možda i svedok koji je deo nekakvog plana opstrukcije i bacanja senke na istragu", rekao je Drašković, gostujući u Dnevniku RTS-a. Drašković tvrdi da je i bez Ulemekovog svedočenja sve već bilo spremno za podizanje optužnice na osnovu materijalnih dokaza još 2006. "Ključne su prikupljene neoborive činjenice", podvlači Drašković. "Samo iz razloga što su vlasti i tužilaštvo opstruirali, odnosno štitili nalogodavce, organizatore i izvršioce, tad nije bila podignuta optužnica", objašnjava Drašković. On sumnja i da je kod Ulemeka preovladala "ljudska dobrota" kada je progovorio, a pogotovo da je "ta dobrota proključala bez nekih benefita". "Nesumnjivo je da on (Ulemek) zna sve gotovo o svim zločinima, jer ih je njegov eskadron smrti sve i izvršio", istakao je Drašković. Predsednik Srpskog pokreta obnove izjavio je i da je reformisanje službe bezbednosti i otvaranje dosijea uslov da se rasvetle zločini državnog terorizma koji su počinjeni u vreme Slobodana Miloševića. Govoreći o pokretanju istrage protiv četvorice bivših pripadnika Državne bezbednosti zbog sumnje da su 11. aprila 1999. izvršili ubistvo Slavka Ćuruvije, novinara i vlasnika lista "Telegraf", on je rekao za RTS da je žalosno da otkrivanje njegovih ubica dobija "mnogo veću podršku u demokratskom svetu Evrope i Amerike nego u samoj Srbiji, pa i u samoj vladi i od koalicionih partnera Srpske napredne stranke". On je ocenio da su razlozi za to jasni i da "napokon treba reformisati službu bezbednosti, otvoriti knjigu smrti, knjigu pljačke Srbije, otvoriti dosijea", pa će se videti ko je sve od ljudi koji se danas kite da su demokrate u tome učestvovao. "Svaka čast Vučiću, ali služba je ostala ista", rekao je lider SPO i dodao da se "ništa ne bi pomerilo ni za jotu uprkos neoborivim dokazima, prikupljenim odavno, da nije bilo upornosti Aleksandra Vučića". Drašković je ponovio da Vučića bezrezervno podržava i da "on još ima mnogo muka i opstrukcija ispred sebe, jer ga "čekaju obaveze da se rasvetle još mnogi i mnogi zločini o kojima se u Srbiji više i ne govori". "Verujem da će biti istrajan i uporan i da će sve biti otkriveno", rekao je Drašković. Na pitanje da li je iznenađen što je baš Vučić počeo da sprovodi istrage o zločinima iz vremena Miloševića, on je odgovorio da jeste i da je to dodatni razlog za ogorčenje prema svima koji su bili na funkcijama od petog oktobra 2000. što su opstruirali otkrivanje zločina, uključujući ubistvo Ćuruvije. Lider SPO kaže da veruje prvom potpredsedniku Vlade Srbije Aleksandru Vučiću da će nastaviti da "čisti" državne institucije i istrajati u razjašnjavanju svih nerasvetljenih ubistava, poput sudije Nebojše Simeunovića i novinara Dade Vujasinović i Milana Pantića. "Ništa se ne bi pomerilo, uprkos neoborivim dokazima, da nije bilo Aleksandra Vučića, i zato ima moju bezrezervnu podršku", zaključuje Drašković.
