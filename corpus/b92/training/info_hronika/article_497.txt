> Izvor: B92
> Datum: utorak 18.02.2014  
> Rubrika: info_hronika
> Naslov: Suđenje Biniću kreće ispočetka
> Članak:

Beograd -- Suđenje nekadašnjim funkcionerima fudbalskog kluba "Obilić" Dragiši Biniću i Jovanu Dimitrijeviću odloženo je na neodređeno vreme zbog promene sudije.
Zato će novo suđenje Biniću i Dimitrijeviću, zbog optužbi za nezakonitu prodaju fudbalera tog kluba Milana Obradovića "Lokomotivi" iz Moskve 2001. godine, početi iznova, a biće naknadno zakazano.
Ovo suđenje je trebalo da se nastavi danas i odloženo je u Višem sudu u Beogradu. Na današnjem ročištu trebalo je da svedoči pevačica Svetlana Ceca Ražnatović, koja je bila predsednica "Obilića" u vreme sporne prodaje fudbalera. Ražnatovićeva i njena sestra Lidija Ocokoljić su ranije zaključile sporazum o priznanju krivice sa tužilaštvom, tako što su priznale nezakonitu prodaju 11 fudbalera "Obilića". Ražnatovićeva je u skladu sa tom nagodbom odslužila godinu dana kućnog pritvora, a njena sestra šest meseci i platile su i novčanu kaznu od milion i po evra. Biniću se na teret stavlja krivično delo zloupotreba službenog položaja, a Dimitrijeviću da mu je u tome pomogao. Obojica su na početku suđenja u novembru 2012. godine negirali optužbe ističući da nijedna finansijska transakcija u klubu nije mogla da se izvrši bez odobrenja predsednice kluba Svetlane Ražnatović. Binić i Dmitrijević se terete da su moskovskoj "Lokomotivi" prodali Obradovića za tri miliona dolara, a da pritom ništa od tih sredstava nije uplaćeno na račun kluba. To su, kako se sumnja, radili po nalozima vlasnice FK "Obilić" Svetlane Ražnatović, kao odgovorna lica u klubu, pa su 2. jula 2001. godine u Moskvi zaključili ugovor sa predstavnicima "Lokomotive" o prodaji Obradovića. Milion dolara je uplaćeno na račun privatnog preduzeća u Bijeljini, a zatim je novac predat vlasnici kluba na ruke. Ostatak je, prema sumnjama tužilaštva, išao preko više privatnih računa u Belgiji (Brisel), Letoniji (Riga), Španiji (Marbelj i Palma de Majorka), Švajcarskoj (Ženeva i Lugano) i u SAD (Njujork).
