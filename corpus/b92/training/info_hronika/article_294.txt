> Izvor: B92
> Datum: sreda 29.01.2014  
> Rubrika: info_hronika
> Naslov: Mirna noć u Beogradu
> Članak:

Beograd -- Noć u Beogradu za lekare je protekla mirno, izjavila je Tanjugu portparol Hitne pomoći Nada Macura, ističući da u tom periodu nije bilo saobraćajnih udesa.
Tokom noći Hitna pomoć je u Beogradu obavila 84 intervencije od kojih 11 na javnim mestima, a za protekla 24 sata ukupno 201 intervenciju od kojih 57 na javnim mestima, precizirala je Macura i dodala da su se lekarima najčešće obraćali astmatičari.
Portparol Hitne pomoći je, zbog snega i hladnog vremena, savetovala građanima da budu naspavani, uzimaju tople napitke i doručak i da ukoliko ne moraju, ne izlaze iz kuće, a onima koji izlaze u spoljnu sredinu, da nose dobru obuću i vunene kape. Macura je poručila kardiovaskularnim i cerebrovaskularnim pacijentima da se pričuvaju i upozorila da i relativno zdrave osobe mogu biti neraspoložene i pospane i osetiti glavobolju i umor. Portparol Hitne pomoći je savetovala i oprez u saobraćaju i da je umesto svojih kola, bolje koristiti vozila javnog gradskog prevoza da se ne bi stvarale gužve u saobraćaju.
