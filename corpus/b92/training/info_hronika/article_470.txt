> Izvor: B92
> Datum: petak 14.02.2014  
> Rubrika: info_hronika
> Naslov: Manje stradalih u udesima u 2013.
> Članak:

Beograd -- U saobraćajnim nesrećama u Srbiji 2013. godine poginule su 643 osobe, a broj stradalih najmanji je u proteke tri decenije.
Prema prvim podacima Agencije za bezbednost saobraćaja, u Srbiji se 2013. dogodilo 37.127 saobraćajnih nesreća, za oko jedan odsto manje nego 2012, dok je broj poginulih smanjen za 6,5 odsto u odnosu na prethodnu godinu, navedeno je u saopštenju.
U saobraćajnim nesrećama najviše je poginulo vozača automobila 243, pešaka 162, putnika 144, biciklista 56 i 27 vozača traktora. U saobraćajnim nesrećama stradalo je 11 dece, trećina manje u odnosu na prethodnu godinu. Od ukupnog broja saobraćajnih nesreća, prošle godine u 13.510 nezgoda bilo je i 18.444 povređenih, od kojih 3.415 teško, a 15.029 lakše. U 23.617 slučaja pričinjena je materijalna šteta. U odnosu na 2012. godinu broj osoba sa teškim povredama smanjen je za 3,6 odsto. Najviše stradalih u saobraćajnim nesrećama bilo je u julu (80 poginulih), a najmanje u martu (26), dok se za četiri godine od donošenja novog Zakona o bezbednosti saobraćaja ukupan broj nezgoda smanjio za oko 38 odsto u odnosu na isti period pre primene tog akta. Agencija za bezbednost saobraćaja posebno je ukazala na smanjenje broja stradale dece u saobraćajnim nesrećama na putevima u Srbiji, a kako se navodi u odnosu na 2004. godinu broj poginule dece smanjen je za 77 odsto. Poginulo je četiri puta više dece 49 dece, a 2013. godine jedanaest. U odnosu na 2004. godinu, broj poginule dece u 2013. godini je smanjen za 77 odsto, što predstavlja značajan pomak u pogledu smanjenja stradanja mališana na našim putevima u Republici Srbiji. Kako je u saopštenju navedeno, podaci o broju stradalih u saobraćajnim nesrećama prikupljeni su u programu "Metode praćenja indikatora bezbednosti saobraćaja" koji treba da doprinese kvalitetnijem sagledavanju stanja bezbednosti na putevima u Srbiji.
