> Izvor: B92
> Datum: utorak 18.03.2014  
> Rubrika: info_hronika
> Naslov: Niš:Uhapšeno troje krijumčara ljudi
> Članak:

Niš -- U organizovanoj akciji niška policija uhapsila je tri osobe zbog krijumčarenja ljudi i u jednom vozilu pronašla šest stranaca bez putnih isprava.
U vozilu kojim je upravljao P.N.(45) iz Trstenika, kod izlaza sa autoputa prema Beogradu "Niš - jug", otkrivena su četiri državljana Malija, jedan iz Sirije i jedan državljanin Eritreje, navode iz policije.
Policija je u isto vreme kod Trupalskih šuma na autoputu zaustavila "reno 19" kojim je upravljao M.M.(29) iz okoline Kraljeva, a sa njim u vozilu bio je N.B. (33) iz okoline Trstenika, koji su, kako se sumnja, išli ispred i obaveštavali da li se na autoputu nalaze patrole policije, navode iz Policijske uprave. Vozaču koji je prevozio strance i još dvojici za koje se sumnja da su išli ispred radi obaveštavanja da li je "put čist" odredjena je mera zadržavanja i oni će biti sprovedeni u nadležno niško tužilaštvo, napominju iz policije. Strancima je izrečena kazna od po 10 dana zatvora i mera udaljenja iz Srbije u trajanju od godinu dana, dodaju iz policije. U poslednja dva dana niška policija uhapsila je pet osoba zbog zbog sumnje da su izvršila nedozvoljeno krijumčarenje ljudi i otkrila 33 ilegalna migranta na teritoriji Srbije u okolini Niša.
