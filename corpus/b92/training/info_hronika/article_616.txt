> Izvor: B92
> Datum: petak 28.02.2014  
> Rubrika: info_hronika
> Naslov: Sud odbio Miškovićev predlog
> Članak:

Beograd -- Specijalni sud odbio kao neosnovan predlog Miroslava Miškovića da mu jemstvo od 12 miliona evra, položeno u gotovini, zameni hipotekama na nepokretnosti.
Predsednik sudskog veća sudija Vladimir Vučinić rekao je da je to jemstvo (koje mu je zamenilo pritvor u kom je bio sedam meseci) individualizovano i da je očigledno postiglo cilj, jer Mišković redovno dolazi na suđenje.
Sud je procenio da je jemstvo u gotovini "pravo", imajući u vidu šta za privrednika znači gotov novac, umesto neke nepokretnosti. Vlasnik Delta holdinga Miroslav Mišković je ponovio da je sud blokirao oko 52 miliona evra i zahtevao od sudskog veća da razmotri ponovo tu odluku. Takođe je najavio da će tužiti državu, jer su mu u Univerzal banci "bila zarobljena" dva miliona evra, koja su propala, pošto je toj banci nedavno oduzeta dozvola za rad. Danas na suđenju Miroslavu Miškoviću, njegovom sinu, Milu Đuraškoviću i ostalim optuženima za malverzacije s putarskim preduzećima Marko Mišković negirao krivicu. Nastavak suđenja Miškoviću, njegovom sinu Marku, Milu Đurašoviću i ostalim optuženima za oštećenje putarskih preduzeća zakazan je za 16. i 17. april.
