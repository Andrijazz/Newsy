> Izvor: B92
> Datum: sreda 26.02.2014  
> Rubrika: info_hronika
> Naslov: Obljubio sina i njegovog druga?
> Članak:

Smederevska Palanka -- Policija je u Smederevskoj Palanci uhapsila D.Ž. (40), osumnjičenog da je izvršio obljubu nad maloletnim sinom i njegovim drugom, što je i priznao.
D.Ž. je osumnjičen da je prvo krivično delo izvršio tako što je u više navrata, u dužem periodu, prisiljavao svog maloletnog sina na seksualne odnose, saopštilo je Ministarstvo unutrašnjih poslova.
"Drugo krivično delo je izvršio pre deset dana, tako što je obljubio druga svog sina, takođe maloletnika", navodi se u saopštenju. Ističe se da je D.Ž. priznao izvršenje ovih krivičnih dela i određeno mu je policijsko zadržavanje. On će uz krivičnu prijavu biti sproveden višem javnom tužiocu u Smederevu. Njemu se na teret stavljaju krivična dela obljube zloupotrebom položaja i obljuba nad detetom.
