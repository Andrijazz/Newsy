> Izvor: B92
> Datum: Hronika		| četvrtak 30.01.2014  |  15:39 -> 17:31
> Rubrika: info_hronika
> Naslov: Odloženo saslušanje Lazarevića
> Članak:

Beograd -- Saslušanje bivšeg šefa Dačićevog kabineta Branka Lazarevića, u okviru istrage o vezama s Darkom Šarićem, biće odloženo za sredinu februara, saznaje B92.
Saslušanje je bilo najavljeno za sutra u 10 časova.
Kako nam je rekao Lazarevićev advokat Dragoljub Đorđević odlaganje saslušanja je tražilo Ministarstvo spoljnih poslova jer Lazarević trenutno radi u konzulatu Srbije u Atini.
On dodaje da je njegov klijent spreman da se u svakom trenutku odazove pozivu nadležnih organa. Policija je ranije uputila preko Ministarstva spoljnih poslova poziv Lazareviću, koji je tokom prethodnog mandata Vlade Srbije bio šef kabineta ministra unutrašnjih poslova Ivice Dačića. Lazarević je trebalo da bude ispitan povodom indicija da je ranije bio u kontaktu sa optuženim pripadnicima grupe odbeglog narko-bosa Darka Šarića i dostavljao informacije o merama praćenja i prisluškivanja koje se preduzimaju protiv njih. Tužilaštvo bi trebalo da ispita bivšeg šefa kabineta Ivice Dačića, da li se sastajao sa Darkom Šarićem - optuženim za šverc oko tri tone kokaina iz Južne Amerike u Zapadnu Evropu i za pranje novcra u Srbiji, kao i s njegovim bliskim saradnikom Rodoljubom Radulovićem, zvanim Miša Banana, takođe optuženim za šverc kokaina. Prema pisanju medija, koji se pozivaju na izvore iz policije, Lazarević se viđao sa advokatom iz Novog Sada Radovanom Štrpcem, glavnim optuženim za pranje Šarićevih para u Srbiji. Lazarević je takođe sa Šarićem, prema pisanju medija, povezan i preko Nikole Dimitrijevića, koji je pravosnažno osuđen za pranje Šarićevih para. Dimitrijević je Lazarevićev zet.
