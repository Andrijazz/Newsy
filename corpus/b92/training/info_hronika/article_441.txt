> Izvor: B92
> Datum: sreda 12.02.2014  
> Rubrika: info_hronika
> Naslov: Optužnica protiv saradnika Bojovića
> Članak:

Beograd -- Republičko tužilaštvo podiglo optužnicu protiv saradnika Luke Bojovića, Aleksandra Obradovića (34), za posedovanje kilograma kokaina, saznaje "Blic".
Kod Obradovića je pronađen skoro kilogram čistog kokaina. Obradović je uhapšen sredinom januara u akciji policije “Grom“. Uhapšen je ispred stana u Beogradu u kome je neprijavljeno boravio.
Kako je "Blic" ranije pisao, Obradović se smatra jednim od ključnih ključnih pripadnika Bojovićeve kriminalne grupe, za koga su radili sitniji dileri, i jednim od najbližih saradnika Luke Bojovića. Iako je Bojović u španskom zatvoru od februara 2012. u policiji kažu da su njegovi ljudi, koji su ostali u Beogradu, nastavili trgovinu drogom i to uglavnom kokainom i u tom poslu i dalje drže primat na beogradskom narko-tržištu. Na beogradskom tržištu droge, pored Bojovićeve grupe, funkcioniše i klan Dejana Stojanovića Keke, koji je iz Srbije pobegao krajem 2006. Poslednja informacija govori da Stojanović naveliko "posluje" u Brazilu. Nedavno je u akciji "Grom" uhapšen njegov bliski saradnik Vojin Vulin (35), čiji je stan bio narko-bunker. Bojoviću se u Srbiji sudi u odsustvu, jer se nalazi u ekstradicionom pritvoru u Španiji i to od momenta kada je uhapšen u Valensiji, 9. februara 2012. On je optužen za ubistvo Branka Jeftovića Jorge (2004) i za pokušaj ubistva Andrije Draškovića i Zorana Nedovića Šoka iste godine, kada su poginuli njihovi telohranitelji Dejan Živančević i Milutin Jovičić.
