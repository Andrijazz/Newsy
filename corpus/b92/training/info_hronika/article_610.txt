> Izvor: B92
> Datum: Hronika		| četvrtak 27.02.2014  |  07:16
> Rubrika: info_hronika
> Naslov: Nastavlja se suđenje Miškoviću
> Članak:

Beograd -- Suđenje Miroslavu Miškoviću, sinu Marku, Milu Đuraškoviću i još osmorici optuženih da su zloupotrebama oštetili putarska preduzeća nastavlja se danas.
Suđenje će biti održano u Palati pravde u Savskoj ulici. Miroslav Mišković je krajem decembra završio izlaganje svoje odbrane.
Danas će Djurašković, koji je u januaru iznoseći svoju odbranu optužio je čelnike Demokratske stranke za propast putarskih preduzeća, tvrdeći da su ga ucenjivali, vršili pritisak i na kraju uhapsili, nastaviti da odgovara na pitanja tužilaštva, suda kao i Miškovića. Djuraškoviću je pre desetak dana ukinut kućni pritvor u kom je proveo više meseci, nakon što je pušten iz Okružnog zatvora u Beogradu. Nakon Djuraškovića, odbranu će početi da izlaže takođe optužni sin vlasnika Delte Marko Mišković. Mišković stariji je položio jemstvo od 12 miliona evra u gotovini u zamenu za pritvor, a njegov sin Marko je založio nekretnine vredne 3,2 miliona evra za odbranu sa slobode. Proces su do sada iz sudnice pratili domaći kao i strani posmatrači kojima je obezbeđen prevod o trošku vlasnika "Delta holdinga", po odobrenju suda, a njihovo prisustvo očekuje se i u nastavku procesa. Optužnica tereti Miškovića i ostale da su od 2005. do 2010. godine nezakonitim izvlačenjem novca iz putarskih preduzeća i utajom poreza oštetili putarska preduzeća za 16,95 milijardi dinara, a budžet za 472 miliona dinara. Miroslavu i Marku Miškoviću i Milu Djuraškoviću na teret se stavljaju krivična dela zloupotreba položaja odgovornog lica u saizvršilaštvu i poreska utaja. Za oba dela zakonom je zaprećena kazna do 10 godina zatvora. Optužnica obuhvata i Rista Ristića, Milutina Gaševića, Zorana Mihailovića, Dejana Jevtića, Zdravka Raša i Predraga Filipovića koji se terete za pomaganje u izvršenje krivičnog dela zloupotreba položaja odgovornog lica. Živojin Petrović i Jadranka Bardić optuženi su za krivično delo poreska utaja. Svi optuženi su u istrazi kao i na početku sudenja u izjašnjavanju o krivici negirali da su izvršili krivična dela za koja se terete. Vlasnik "Delta holdinga" pušten je 23. jula iz pritvora, koji mu je zamenjen jemstvom od 12 milona evra u dinarskoj protivvrednosti, a koje je uplatila njegova kompanija da bi se branio sa slobode. Miškoviću je privremeno oduzet pasoš i određena mera zabrane napuštanja boravišta, uz obavezu javljanja Policijskoj upravi za grad Beograd - PS Savski venac, svakog prvog radnog dana u mesecu. Ista ova mera predviđena je i za njegovog sina Marka, kome je 7. oktobra ukinut kućni pritvor za jemstvo hipotekom na lokal vrenosti 3,2 miliona evra.
