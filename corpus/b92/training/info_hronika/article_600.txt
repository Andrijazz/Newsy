> Izvor: B92
> Datum: Hronika		| četvrtak 27.02.2014  |  19:22
> Rubrika: info_hronika
> Naslov: Pronađeno telo radnika u Ćirikovcu
> Članak:

Beograd -- Telo radnika koji je zatrpan na površinskom kopu Ćirikovac kod Požarevca pronađeno je oko 17 sati, bez znakova života.
Kako je Tanjugu rečeno u MUP-u, spasilačke ekipe su u 17.15 sati pronašle radnika koji nije davao znake života, a uviđaj je u toku.
U Ministarstvu rudarstva, ranije danas je Tanjugu rečeno da je električar Nebojša Trailović zatrpan na pepelištu površinskog kopa Ćirikovac.
U potragu su bile uključene i specijalne ekipe sa psima, a potraga je bila usporena zbog pojave naprslina na pepelištu i zbog opasnosti od mogućih odrona. Trailović je bio zaposlen u preduzeću "Georad" iz Drmna, a do nesreće je došlo oko 11 sati, na deponiji pepela na, površinskom kopu Ćirikovac, na kome se ne izvode rudarski radovi, već se odlaže pepeo. Taj površinski kop bio je u sastavu Privrednog društva Termoelektrana i Kopovi Kostolac.
