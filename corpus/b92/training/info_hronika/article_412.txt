> Izvor: B92
> Datum: ponedeljak 10.02.2014  
> Rubrika: info_hronika
> Naslov: Oslobađanje Kertesa opomena svima
> Članak:

Beograd -- Transparentnost Srbija saopštila je da je obustavljanje postupka protiv Mihalja Kertesa zbog apsolutne zastarelosti ozbiljna opomena svima.
"Ne sporeći zakonitost konkretne odluke suda, ostaje činjenica da je ova odluka još jedan bolan podsetnik na to da je broj ispitanih sumnji i pokrenutih optužnica za ogromne zloupotrebe službenog položaja počinjene u periodu 1990-2000. izuzetno mali, a broj osuđenih za te zloupotrebe zanemarljiv", navela je Transparentnost Srbija u saopštenju.
To je očigledno posledica odsustva famozne "političke volje" da se slučajevi istraže do kraja, ali i neuspelih reformi policije i pravosuđa, navodi se u saopštenju. "Imajući u vidu da i brojni slučajevi zloupotreba... čekaju sudski epilog i realnu mogućnost da se i oni okončaju na isti način kao i slučajevi iz poslednje decenije prošlog veka, smatramo da treba što pre otvoriti raspravu o izmenama Krivičnog zakonika i povećanju roka za nastupanje apsolutne zastarelosti krivičnog gonjenja, makar za slučajeve najtežih oblika korupcionih krivičnih dela", navela je Transparentnost. Transparentnost je ocenila i da svaki slučaj nastupanja zastarelosti krivičnog progona za ozbiljna krivična dela, bilo da je reč o korupciji ili o nečemu drugom, mora da ima za posledicu utvrđivanje individualne odgovornosti u pravosudnim institucijama, policiji ili u drugim organima koji su bili dužni da s njima sarađuju. Specijalni sud je ranije danas zbog zastarelosti oslobodio bivšeg direktora Uprave carina Mihalja Kertesa, optuženog da je zloupotrebio službeni položaj i iznosio državne devize na Kipar devedesetih godina prošlog veka.
