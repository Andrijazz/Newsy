> Izvor: B92
> Datum: petak 24.01.2014  
> Rubrika: info_hronika
> Naslov: Cvetanoviću pritvor do 30 dana
> Članak:

Beograd -- Saši Cvetanoviću, osumnjičenom za ubistvo Nikole Bojovića, brata Luke Bojovića, sud je odredio pritvor do 30 dana.
Portparolka Posebnog odeljenja Višeg suda Dušica Ristić precizirala je za Tanjug da je Cvetanoviću pritvor određen zbog opasnosti od bekstva, ali i zbog bojazni da će uticati na svedoke, s obzirom na to da, kako kaže, postoje okolnosti da će u kratkom vremenskom periodu ponoviti krivično delo.
"Pritvor mu je određen i zato što je za krivično delo za koje se tereti, teško ubistvo, propisana kazna veća od deset godina, ali i zato jer su način izvršenja ili težina posledice krivičnog dela doveli do uznemirenja javnosti, što može ugroziti nesmetano i pravično vođenje krivičnog postupka", dodala je Ristićeva. Cvetanović, koji je pre dva dana izručen iz Crne Gore, saslušan je samo na okolnosti određvanja pritvora. Pred Tužilaštvom za organizovani kriminal uskoro će dati iskaz povodom sumnji da je on direktan izvršilac ubistva Nikole Bojovića 29. aprila u Beogradu 2013. godine, dok su osumnjičeni za organizovanje još u ekstradicionom pritvoru u Podgorici. Za Cvetanovićem, zvanim Pitbul, bila je raspisana međunarodna poternica Interpola Beograd i on je izručen na molbu Ministarstva pravde i državne uprave Srbije radi izdržavanja kazne zatvora od godinu i po zatvora zbog teške krađe i radi krivičnog postupka za teško ubistvo - Nikole Bojovića. Mediji su u ponedeljak preneli da je Cvetanović bio poliven vrelim uljem u zatvoru Spuž u Podgorici, dok se šetao. Kako su preneli crnogorski mediji, vrelo ulje sa prozora zatvora na njega je prosuo Budvanin Saša Boreta, blizak Luki Bojoviću, ali je Cvetanović zadobio samo opekotine po ruci. Cvetanović je uhapšen 29. avgusta u Podgorici. Slobodan Šaranović iz Danilovgrada osumnjičen je da je naručio ubistvo Nikole Bojovića, a Ratko Koljenšić da je organizovao taj zločin. Apelacioni sud Crne Gore ukinuo je 10. januara rešenje Višeg suda u Podgorici, kojim je dozvoljeno izručenje Šaranovića i Koljenšića srpskim vlastima, a predmet je vraćen na ponovno odlučivanje. Šaranović i Koljenšić uhapšeni su 24. jula u Budvi po srpskoj poternici koja je za njima raspisana zbog sumnje da su organizovali ubistvo Nikole Bojovića, koji je likvidiran u aprilu prošle godine u Beogradu. Srbija je 29. jula prošle godine podnela Crnoj Gori molbu za ekstradiciju Šaranovića i Koljenšića, u skladu sa ugovorom o izručenju između dve države. Nikola Bojović je rođeni brat Luke Bojovića, koji čeka ekstradiciju Srbiji iz Španije zbog optužbi za više ubistava i pokušaja ubistava. Navodni motiv za Nikolino ubistvo je osveta njegovom bratu Luki, za koga srpsko tužilaštvo tvrdi da je stao na čelo zemunskog kriminalnog klana nakon likvidacije Dušana Spasojevića i Mileta Lukovića 2003. godine. Slobodan Šaranović je brat Branislava Šaranovića, vlasnika kockarnice u hotelu"Slavija" u Beogradu, koji je ubijen u sačekuši na Dedinju u oktobru 2009. godine. Slobodan Šaranović se sumnjiči da je naručio likvidaciju Bojovića, kako bi osvetio brata. Viši sud u Podgorici ranije je odredio ekstradicioni pritvor Šaranoviću i Koljenšiću.
