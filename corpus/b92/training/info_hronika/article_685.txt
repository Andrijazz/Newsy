> Izvor: B92
> Datum: ponedeljak 10.03.2014  
> Rubrika: info_hronika
> Naslov: Jocić sutra iznosi završnu reč
> Članak:

Beograd -- Sreten Jocić, kojem se sudi da je organizator ubistva Iva Pukanića i Nika Franić, izneće završnu reč sutra.
Sud je prihvatio Jocićevu molbu da se nejgova završna reč odloži.
Kako je rekao jedan od njegovih branilaca, Zdenko Tomanovića, Jocić ima zdravstvenih problema zbog kojih danas nije mogao da se obrati sudu. U nastavku suđenja, sa iznošenjem završne reči počeo je trećeoptuzeni Milenko Kuzmanović, koji tvrdi da sa ubistvom Pukaniča "nema ni 0,01% veze". On je naglasio da je optužen na osnovu lažnog iskaza svedoka saradnika u hrvatskom procesu za ubistvo Pukanića Tomislava Marjanovića. Kuzmanovic je optužen da je pružao logistiku podršku grupi koja je ubila Iva Pukanića i Nika Franića 23.10.2008. godine. Nakon kuzmanovica, završnu reč će izneti i drugooptuzeni Željko Milovanović, koga tužilaštvo tereti da je izvršilac ubistva. Jocic će završnu rec izneti sutra, nakon čega će specijalni sud zakazati izricanje presude.

Jocić, poznat i kao Joca Amsterdam, je na početku suđenja pre tri godine, tvrdio da nema veze sa tim bistvom i da su mu hapšenje i ovaj proces smestile "hrvatsko - albansko - crnogorska mafija". Krajem januara Tužilaštvo za organizovani kriminal predložilo je sudu da Jocića osudi na 40 godina zatvora zbog organizovanja ubistva, a istu kaznu je tražilo i za pripadnika beogradskog dela njegove ekipe Željka Milovanovića, kao direktnog izvršioca ubistva. Za Milenka Kuzmanovića koji je, prema stavu tužilaštva, bio zadužen za logističku podršku Jocićevoj bandi, tužilaštvo je tražilo kaznu "ne manju od 15 godina zatvora". Podsetimo, vlasnik hvatskog "Nacionala" Ivo Pukanić i njegov saradnik Niko Franić ubijeni su 23. oktobra 2008. u Zagrebu. Tužilaštvo smatra da je Jocić organizovao ubistvo Pukanića po nalogu N.N. lica koje mu je za to platilo milion i po evra, a da je motiv ubistva bilo koristoljublje. Tužilaštvo je, takođe, u završnoj reči zaključilo da je jasno dokazano ko je izvršio likvidaciju, da je teško doći do nalogodavaca, ali da je nesporno utvrđeno da je motiv ubistva Pukanića bilo njegovo pisanje o međunarodnom švercu cigareta, kao i njegovo svedočenje o tome pred sudom jedne evropske zemlje. Milovanović je prošle godine u Zagrebu u odsustvu osuđen na 40 godina zatvora, jer je podmetnuo ekspoloziv kojim su ranjeni hrvatski novinari. Jocić je uhapšen 27. aprila 2009. u Beogradu i do prošle zime je bio u pritvoru kada je prebačen u zatvor na odsluženje kazne od 15 godina za ubistvo Gorana Marjanovića 1995. godine. Milovanović je takođe u pritvoru, a Kuzmanović je od 9. marta 2013. godine, posle gotovo tri godine u pritvoru, pušten da se brani sa slobode. Hrvatskom delu Jocićeve grupe Robertu i Luki Mataniću, Amiru Mafalaniju, Bojanu Guduriću i Slobodanu Đuroviću, kao i Milovanoviću sudilo se u Zagrebu. Vrhovni sud Hrvatske prvostepenu presudu kojom su bili osuđeni na 150 godina zatvora smanjio je u aprilu za svega dve godine. Robertu Mataniću koji je organizovao grupu Vrhovni sud je potvrdio 33 godine zatvorske kazne, njegovom bliskom rođaku Luki Mataniću kazna od 16 godina je takođe potvrđena, a to je učinjeno i za Amira Mafalanija. Željku Milovanoviću koji je eksplozivom u mopedu koji je dovezao u dvorište "Nacionala" ubio Pukanića i Franjića potvrđena je maksimalna zatvorska kazna od 40 godina zatvora, a Bojanu Guduriću koji je u rezervi čekao sa snajperom ako eksploziv zataji potvrdjena je kazna zatvora od 30 godina. Đurović je kao posrednik između naručioca ubistva i izvršioca osuđen na 25 godina zatvora. Prema srpskoj optužnici, motiv ubistva Pukanića je to što je u medijima u Hrvatskoj i Srbiji iznosio saznanja o delovanju više kriminalnih grupa na području Srbije i zemalja u okruženju. Zagrebački sud nije utvrdio postojanje zločinačke organizacije, kako se navodi u optužnici, kao ni naručioca ubistva, pa tako ni motiv Pukanićeve likvidacije.
