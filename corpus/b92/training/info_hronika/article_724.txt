> Izvor: B92
> Datum: nedelja 16.03.2014  
> Rubrika: info_hronika
> Naslov: Ranjen ispred biračkog mesta
> Članak:

Sjenica -- I. G. (26) iz vatrenog oružja pucao je u M. K. oko 17.30 ispred biračkog mesta u Sjenici, i naneo mu povrede u predelu nadlaktice i ramena, javlja RTS.
M. K. je prebačen u bolnicu u Prijepolje, a napadač je uhapšen, potvrđeno je RTS-u Policijskoj upravi u Novom Pazaru. Napadaču je određena mera zadržavanja do 48 časova, a o svim preduzetim merama policija je obavestila nadležnog tužioca, dodaje se u saopštenju.
U momentu pucnjave, koja se dogodila na stepeništu OŠ ""12 decembar" u Sjenici gde se nalaze dva biračka mesta, iako je bilo ljudi, na sreću, niko nije povređen. Kako saznaje RTS, i napadač i povređeni su pristalice iste političke opcije, tako da se isključuje mogućnost bilo kakvog političkog ili stranačkog obračuna. I. G. i M. K. su od ranije u svađi i obojica imaju kriminalne dosijee. I. G. je bio osuđivan za pokušaj ubistva, a M. K. za nasilničko ponašanje. Kako novopazarski Radio Sto plus saznaje u policiji, I.G. je krajem 2012. godine takođe bio uhapšen zbog pokušaja ubistva M.K, ali je nakon 20 dana pušten iz pritvora i doneta je oslobađajuća presuda. I.G. je sinoć obavestio policiju da je brat od strica M.K. oštetio njegov auto, ali je tužilac procenio da nije bilo elemenata krivičnog dela. Uhapšeni je ranije osuđen u BIH na godinu dana zatvora zbog krijumčarenja narkotika.
