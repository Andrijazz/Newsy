> Izvor: B92
> Datum: utorak 11.02.2014  
> Rubrika: info_hronika
> Naslov: Uhapšen napadač s linije 101
> Članak:

Beograd -- Policija je uhapsila jednog od dvojice napadača na vozača autobusa na liniji 101 u Beogradu.
Policija je uhapsila jednu od dve muške osobe koje su u noći između nedelje 9. i ponedeljka 10. februara u autobusu na liniji 101 u naselju Padinska skela u Beogradu naredile vozaču da ih odveze u Besni Fok, rečeno je danas Tanjugu u Informativnoj službi MUP-a Srbije.
Za drugom muškom osobom se traga, istakli su u toj službi. U taj autobus u ponedeljak rano ujutro oko 01.25 časova ušla su dva muškarca u vidno alkoholisanom stanju i naredili vozaču da ih odveze u naselje Besni Fok. "Kada su tamo stigli, oni su napustili autobus i udaljili se u nepoznatom pravcu", istakli su u Informativnoj službi MUP-a i dodali da prilikom vožnje nije bilo povređenih osoba. U privatnoj firmi "Presto", koja organizuje noćni prevoz putnika, Tanjugu je rečeno da u interesu istrage ne mogu da daju izjave. Kako su preneli beogradski elektronski mediji, dvojica napadača, od kojih je jedan bio naoružan pištoljem, oteli su autobus na liniji 101N i mučili kontrolorku. Sindikati zaposlenih u GSP-u održali su pre oko mesec dana na Zelenom vencu u Beogradu protest zbog napada na vozače i kontrolore. Organizatori su zatražili da se postavi video-nadzor u svim vozilima, da se umreže panik tasteri sa policijskim stanicama i pooštri kaznena politika prema napadačima.
