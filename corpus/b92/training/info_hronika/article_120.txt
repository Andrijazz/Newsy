> Izvor: B92
> Datum: utorak 14.01.2014  
> Rubrika: info_hronika
> Naslov: "Mira ne želi da govori o Ćuruviji"
> Članak:

Beograd -- Prijatelj i izdavač knjiga bivše predsednice JUL-a Mire Marković, Hadži Dragan Antić, preneo je danas da ona ne želi da govori o slučaju Ćuruvija.
On je rekao da Markovićeva ne želi da daje bilo kakve izjave za srpske medije, posebno ne da komentariše navode da je naručila ubistvo novinara i vlasnika lista "Telegraf" Slavka Ćuruvije 11. aprila 1999. godine.
"Ona odbija da razgovara sa srpskim medijima već dve godine. Ja sam i danas pričao sa njom, ali ne želi da bilo šta govori o tom slučaju", rekao je Hadži Antić Tanjugu. Mediji, ali i mnogobrojni pojedinci upućeni u taj slučaj pominju Markovićevu kao nalogodavca ubistva. Udovica nekadašnjeg predsednika SRJ Slobodana Miloševića napustila je Srbiju u februaru 2003. godine sa sinom Markom. Oni su u Ruskoj Federaciji dobili azil i ne mogu da budu izručeni Srbiji, koja je za njima ranije raspisala poternice zbog istrage o švercu cigareta u Srbiju tokom devedesetih. U Beogradu su danas zbog sumnje za učešće u ubistvu Ćuruvije uhapšeni nekadašnji šef beogradskog centra DB-a Milan Radonjić i načelnik Šestog odeljenja tog centra Ratko Romić. Prema pisanju beogradskih medija proteklih dana, osumnjičeni u tom slučaju su i šef DB-a Radomir Marković i pripadnik posebne službe obezbeđenja u u DB-u Miroslav Kurak.
