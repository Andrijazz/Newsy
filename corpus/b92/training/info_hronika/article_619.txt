> Izvor: B92
> Datum: petak 28.02.2014  
> Rubrika: info_hronika
> Naslov: Jerković saslušavan dva sata
> Članak:

Beograd -- Bznismen Mile Jerković saslušavan je danas u okviru predistražnog postupka u slučaju Lazarević.
Jerković, koji je te tvrdnje izneo na jednom od suđenja Šarićevom klanu u Tužilaštvu za organizovani kriminal davao je iskaz kao svedok oko dva i po sata.
On je, inače, svedok u postupku protiv Šariceve grupe za šverc kokaina, kao i osumnjičeni za pranje novca za njih u Srbiji. Ranije u Specijalnom sudu na suđenju pričao kako je bivši šef kabineta Ivice Dačića, Branko Lazarević prenosio policijske informacije o praćenju i prisluškivanju pripadnika Šarićeve grupe advokatu Radovanu Štrpcu, takođe optuženom za pranje Šarićevog kokainskog novca. Jerković je saslušan u tužilaštvu u okviru predistražnog postupka povodom krivične prijave koju je Uprava kriminalističke policije za udruživanje radi vršenja krivičnih dela i odavanje službene tajne osim Štrpca i Lazarevića tereti i optuženog za šverc kokaina koji je u bekstvu Rodoljuba Radulovića zvanog Miša Banana. Krivičnom prijavom je obuhvaćen i načelnik Službe za specijalne istražne metode u UKP MUP-a Srbije Boris Gara koji se tereti samo za odavanje službene tajne. Prema pisanju medija, Lazarević se sumnjiči da je Štrpcu prenosio informacije o praćenju i prisluškivanju pripadnika Šarićeve grupe, a koje je dobijao od Gare. Lazarević i ostali se terete za krivična dela za koja se prema zakonu vodi takozvani skraćeni postupak (ne vodi se istraga, jer je za ta dela predviđena kazna do osam godina zatvora, već će na osnovu istražnih radnji biti odlučeno o krivičnoj prijavi i eventulanom optužnom predlogu). Lazareviću i Štrpcu oduzeti su pasoši i izrečena mera zabrane napštanja boravišta bez odobrenja suda, dok je Gara prošao bez mera.
