> Izvor: B92
> Datum: Hronika		| četvrtak 20.03.2014  |  16:16 -> 23:16
> Rubrika: info_hronika
> Naslov: Saslušan Dragoljub Peurača
> Članak:

Beograd -- U Tužilaštvu za organizovani kriminal saslušan je Dragoljub Peurača, direktor Inspektorata za rad u Ministrarstvu rada, koji je lišen slobode zbog mita.
Tužilaštvo je za Peuraču tražilo pritvor zbog uticaja na svedoke i ponavljanja krivičnog dela ali će sudija svoju odluku saopštiti sutra.
Peurača je svojevremeno bio šef Odseka za kontraobaveštajnu zaštitu u kabinetu ministra policije Ivice Dačića, i interesantan je javnosti i zbog toga što je on trebalo da upozori ministra na to ko su ljudi sa kojima se viđa.
Peurača, inače član SPS, radio je kao operativac SBPOK u odeljenju za narkotike, dok je načelnik te službe bio Svetislav Bata Đurović, a posle toga otišao je u kabinet ministra policije, gde je rukovodio kontraobaveštajnom zaštitom. "To je otprilike u ono vreme kad se Dačić viđao sa Rodoljubom Radulovićem, Mišom Bananom, osumnjičenim za pripadnost klanu Darka Šarića. To je upravo Peuračin zadatak bio, on je u stvari bio jedan od onih koji su morali da ga kontraobaveštajno zaštite od tog susreta, tj. da mu ukažu na to čime se bavi Miša Banana, ako već sam Dačić nije znao, kako tvrdi, koji su njegovi poslovi", kaže Dušan Telesković, novinar "Politike." Peurača je kasnije zamrzao svoj status u MUP, a odlukom Vlade, postavljen je za direktora inspekcije rada. UKP ga je uhapsila po nalogu specijalnog tužilaštva, jer se radi o visokoj korupciji. "Ja moram reći da nijedna politička stranka ne može se poistovetiti sa činjenjem ili nečinjenjem nekog pojedinca, ukoliko to činjenje ili nečinjenje zadire u ravan neke krivične odgovornosti, koja naravno mora biti dokazana na sudu. Mi nemamo manir da se mešamo u rad pravosudnih organa, niti ćemo to činiti ovoga puta", kaže potpredsednik SPS Branko Ružić. Peurača je uhapšen jer se sumnja da je uzeo mito od vlasnika firme Menpauer. On je prvo tražio 30 000 evra za dokumenta koja je kao državni službenik bio u obavezi da izda. Na kraju je pristao da dokumenta izda za 15.000 evra. U saopštenju kompanije Menpauer, koja posreduje u zapošljavanju, navodi se da je odmah nakon zahteva Peurače podneta krivična prijava protiv njega i da su sve dalje aktivnosti u tom slučaju sprovođene u saradnji sa UKP.
