> Izvor: B92
> Datum: sreda 19.02.2014  
> Rubrika: info_hronika
> Naslov: Saslušanje Lazarevića u Tužilaštvu
> Članak:

Beograd -- Branko Lazarević, bivši šef kabineta ministra unutrašnjih poslova, napustio je zgradu policije. Saslušanje se nastavlja u Specijalnom tužilaštvu.

Bivši šef kabineta ministra unutrašnjih poslova Branko Lazarević napustio je večeras u pratnji advokata i policije zgradu Uprave kriminalističke policije u Beogradu, a kako je novinarima rekao njegov advokat Dragoljub Đorđević saslušanje "još traje".
Đorđević je novinarima rekao da zbog tajnosti postupka neće davati nikakve izjave i da saslušanje koje je počelo jutros oko 10 sati "još traje". Lazarević će tokom večeri dati izjavu tužiocu za organizovani kriminal, rečeno je Tanjugu u Tužilaštvu. On je napustio zgradu UKP-a bez davanja izjava za medije. "Suočili smo se sa činjenicom da je postupak tajan, da traje još uvek i zato nećemo dati nikakve dalje informacije", rekao je njegov advokat. Lazarević, koji je trenutno na funkciji otpravnika poslova u ambasadi Srbije u Atini, saslušavan je povodom sumnji da je sarađivao sa članovima grupe Darka Šarića za šverc kokaina. On je u Upravu kriminalističke policije došao oko 10 sati, a ušao je u zgradu ne želeći da daje izjave. Saslušavanje koje bi po zakonu trebalo da traje četiri sata, produženo je uz Lazarevićev pristanak, a spekuliše se da bi ono moglo da potraje i dvanaest sati. Spekulacije da bi ovaj slučaj mogao da naruši odnose između naprednjaka i socijalista, komentarisao je predsednik SNS-a Aleksandar Vučić. "Zakon je jednak za sve, zakon važi za sve ljude bez obzira na paritjsku knjižicu, političko opredeljenje. Jedino očekujem da institucije rade svoj posao. Instiutcije i zakoni su iznad svega, iznad i SNS-a i SPS-am i ovde posao rade prvo policija, pa onda Tužilaštvo", poručio je Vučić. Lazarević je dospeo u žižu interesovanja javnosti kada je početkom prošle godine objavljena informacija o akciji "Maroder" i o tome da srpsko tužilaštvo i policija poseduju čak 130 diskova na kojima su zabeleženi kontakti Dačićevih saradnika tokom 2008. i 2009. godine sa pripadnicima Šarićevog klana. Prema pisanju medija, Lazarević je osumnjičen i da se sastajao sa Šarićem - optuženim za šverc oko tri tone kokina iz Južne amerike u Zapadnu Evropu i za pranje para u Srbiji, kao i njegovim bliskim saradnikom Rodoljubom Radulovićem, zvanim Miša Banana, takođe optuženim za šverc kokaina. Prema pisanju medija, koji se pozivaju na izvore iz policije, Lazarević se viđao sa advokatom iz Novog Sada Radovanom Štrpcem glavnim optuženim za pranje Šarićevih para u Srbiji. Lazarević je takođe sa Šarićem, prema pisanju medija, povezan i preko Nikole Dimitrijevića, koji je pravosnažno osuđen za pranje Šarićevih para. Dimitrijević je Lazarevićev zet. Kako su mediji tada pisali, Lazarević je na više važnih adresa poslao pisma u kojima je do detalja opisao koji su politčari sarađivali sa Šarićem, ali prema saznanjima B92, to pismo ne postoji. Branko Lazarević je više puta negirao navode da je povezan sa Šarićem.


