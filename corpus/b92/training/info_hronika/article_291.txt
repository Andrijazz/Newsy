> Izvor: B92
> Datum: sreda 29.01.2014  
> Rubrika: info_hronika
> Naslov: Odloženo suđenje Ražnatovićevoj
> Članak:

Beograd -- Suđenje folk pevačici Svetlani Ceci Ražnatović i njenom zetu Predragu Ocokoljiću, odloženo je za 7. mart u Prvom osnovnom sudu u Beogradu.
Oni su optuženi da su pretili direktoru FK "Mladi proleter" Aleksandru Olareviću 2007. godine.
Suđenje je odloženo na zahtev Ocokoljićevog branioca Nevene Veselinović koja je objasnila da je tek juče angažovana i da joj treba vreme da se upozna sa spisima predmeta.
Veselinović je dodala da je Ocokoljić otkazao punomoćje akvokatu Miši Petrovskom, kome je pre dva dana umrla majka, te da nije bilo vremena da ona bude ranije angažovana niti da se upozna sa tim slučajem. Na današnjem suđenju Ražnatović i Ocokoljić trebalo je da se izjasne o preciziranoj optužnici protiv njih u pogledu činjeničnog stanja. Tužilaštvo u optužnici nije menjalo kvalifikaciju krivičnog dela tako da se Ražnatovićeva i Ocokoljić i dalje terete za nasilničko ponašanje, za koje je zaprećena kazna od šest meseci do pet godina zatvora. Krajem marta tužilaštvo je odbilo njihov predlog da se slučaj reši oportunitetom, odnosno da odustane od optužbi i da im odredi visinu novčanog iznosa koji bi trebalo da uplate u humanitarne svrhe. Ražnatovićeva i Ocokoljić su na početku suđenja u decembru 2011. godine negirali da su pretili Olareviću i da je između njih došlo do bilo kakvog fizičkog obračuna. Olarević je rekao da ne želi da krivično goni pevačicu i da ne želi odštetu za "lake telesne povrede", koje tvrdi da je zadobio od Ocokoljićevog šamara ističući da mu je žao što je do incidenta ikada došlo. Optužnim predlogom Prvog osnovnog javnog tužilaštva, folk pevačici i Ocokoljiću se na teret stavlja da su 18. juna 2007. godine, ispred upravne zgrade FK "Mladi proleter", grubo vređali, a potom i naneli lake telesne povrede Olareviću, direktoru kluba. Ražnatovićeva je u februaru 2012. godine odslužila kaznu od godinu dana kućnog zatvora na koju je bila osuđena zbog protivpravnog prisvajanja dela novca od transfera fudbalera FK "Obilić" u inostrane klubove dok je bila predsednik tog kluba 2000. godine, i nedozvoljenog držanja 11 pištolja. U decembru joj se nastavlja suđenje po tužbi Vojislava DJurkovića iz Bijeljine koji tvrdi da mu pevačica duguje 116.000 evra, koje je pozajmio njenom pokojnom suprugu Željku Ražnatoviću Arkanu.
