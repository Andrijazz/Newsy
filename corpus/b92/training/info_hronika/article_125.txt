> Izvor: B92
> Datum: utorak 14.01.2014  
> Rubrika: info_hronika
> Naslov: Dve devojke poginule u Žablju
> Članak:

Novi Sad -- Dve maloletne devojke poginule su rano jutros u saobraćajnoj nesreći, koja se desila oko 02.30 u Žablju, javlja Radio-televizija Vojvodine.
Prema nezvaničnim informacijama, na mestu udesa poginula je 16-godišnja devojka, a kako je potvrdila portparolka Kliničkog centra Vojvodine Jelena Jurišin, druga devojka, rođena 1999. godine, preminula je u kolima Hitne pomoći na putu do bolnice.
Do nesreće je došlo kada je 20-godišnjak iz Žablja, koji je vozio automobil marke "golf", u kom su se nalazile i dve preminule devojke, izgubio kontrolu nad vozilom, sleteo s puta i udario u drvo. Osim vozača, poginulih devojaka, u vozilu su bile još dve mlade osobe, koje su, zajedno s vozačem, zadobile teške telesne povrede. Oni su prebačeni u novosadski Urgentni centar.

Opština Žabalj proglasila je sredu, 15. januar, za dan žalosti, nakon što su rano jutros u saobraćajnoj nesreći poginule dve maloletne devojke. Opštinsko veće Žablja je na vanrednoj sednici donelo odluku da se proglasi dan žalosti, navodi se u saopštenju za javnost iz opštine.


