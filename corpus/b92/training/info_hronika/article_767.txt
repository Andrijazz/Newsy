> Izvor: B92
> Datum: petak 21.03.2014  
> Rubrika: info_hronika
> Naslov: Kovin: Sveštenik silovao devojčicu?
> Članak:

Kovin -- Pančevačka policija uhapsila sveštenika M. Đ. (56) u mestu Pločica kod Kovina zbog sumnje da je u više navrata obljubio dvanaestogodišnju devojčicu, piše Alo.
"Tri meseca su pažljivo sakupljane informacije i dokazi. Ubrzo je otkriveno da je sveštenik seksualno zlostavljao devojčicu. Ona je pronađena i sve je ispričala do detalja. Takođe, urađeni su i detaljni ginekološki pregledi, koji su ukazali na silovanje. Odmah zatim je osumnjičeni sveštenik uhapšen i njemu je određeno policijsko zadržavanje do 48 sati", kaže izvor lista Alo blizak istrazi. "Nije poznato da li je devojčici pretio, pa je ona ćutala, ili ju je bilo stid da kaže šta joj se dešavalo", dodao je izvor iz policije. "Nakon policijskog zadržavanja od 48 sati, njemu je sudija za prethodni postupak odredio pritvor do 30 dana zbog opasnosti od bekstva, uticaja na svedoke i uznemiravanja javnosti", kratko je rečeno za ovaj list u tužilaštvu. Stravičnu istinu razotkrili su Stojan i Regina Spasić, baba i deda žrtve. Kako su ispričali za Novosti, oni su neko vreme sumnjali da se čudne stvari događaju sa M.Đ, ali nisu mogli ni da pretpostave da bi mogao da siluje njihovu unuku. "Naša unuka već dve godine peva u crkvenom horu, ali su tek početkom godine počele da se događaju neke čudne stvari", pričaju Stojan i Regina. "M.Đ. je počeo sve češće da je zove u crkvu pod izgovorom da mu treba pomoć oko sređivanja i čišćenja prostorija. Za taj posao bi joj davao nešto malo novca i mi tu nismo videli ništa loše." Ipak, kako je vreme prolazilo, Stojan i Regina su bili sve više zabrinuti. Pritiskali su unuku da kaže ako se nešto dogodilo između nje i M.Đ, ali bezuspešno. -"Na kraju smo obavestili socijalnu službu i policiju, a inspektori su obavili razgovor sa njom", rekli su Spasići. Posle mnogo obavljenih razgovora, devojčica se napokon poverila tetki, ispričali su oni Novostima, dodajući da je devojčica rekla da je krila istinu jer se plašila za svoju bezbednost. Devojčica je u petak dala izjavu u Tužilaštvu u Smederevu gde je više od dva sata do detalja prepričavala šta joj se desilo. Osumnjičeni je takođe dao izjavu u Tužilaštvu i, kako saznaju Novosti, negirao sve optužbe. Policija nastavlja da istražuje ovaj slučaj jer, s obzirom na to da je M.Đ. predavao veronauku u Osnovnoj školi u Pločici, postoji opasnost da je bilo još žrtava. Inače, za krivično delo obljuba nad detetom zaprećena je kazna od tri do 12 godina zatvora.
