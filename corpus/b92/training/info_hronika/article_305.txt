> Izvor: B92
> Datum: petak 31.01.2014  
> Rubrika: info_hronika
> Naslov: Prevrnuo se kamion, velika kolona
> Članak:

Beograd -- Na delu auto-puta od Bačke Topole prema Feketiću, u smeru prema Novom Sadu, stoji kolona vozila jer se na 63. kilometru od granice prevrnulo teretno vozilo.
Kolona, u kojoj je prema procenama nekoliko stotina vozila, počela je da se formira večeras oko pola osam.
Pored policije na putevima je i mehanizacija vojske. "Ima više stotina vozila zarobljenih na nekim destinacijama u opštini Bačke Topole i radi se na tome da se nekako raskrči put", kaže Ištvan Manić, direktor Štaba za vanredne situacije.
Aleksandar Antić, Vanja Vukić i Predrag Marić apelovali su na građane da ne polaze na put, jer će i noć, kao i sledeća dva dana biti izuzetno teški zbog nevremena.
Aleksandar Antić, Vanja Vukić i Predrag Marić apelovali su na građane da ne polaze na put, jer će i noć, kao i sledeća dva dana biti izuzetno teški zbog nevremena.
Iz AMSS podsećaju da je na snazi zabrana kretanja za teretna vozila na području Vojvodine i ističu da su ekipe zimske službe krenule na mesto događaja. U Vojvodini je i dalje teška situacija, vetar stvara snežne nanose, pa iz AMSS savetuju da se bez preke potrebe ne kreće na put, a posebno ne bez zimske opreme. "Besan sam zbog toga što kamioni i dalje idu na nekim putnim pravcima kojima je veoma kritično. Moji ljudi iz sektora za drumski saobraćaj su obavestili sve prevoznike da ćemo biti žestoki u kažnjavanju svih onih koji ne prihvate ove naše naloge", rekao je ministar saobraćaja Aleksandar Antić. Zbog vetra otežano je i u Braničevskom okrugu, na putevima od Požarevca uz Dunav, ali su to manje frekventni pravci. Za vozila preko 3,5 tone zabranjen je ulazak u Srbiju iz pravca Rumunije, Mađarske i Hrvatske. Podsetimo, zbog udara vetra preko 100 km/h i snežnih nanosa od oko 4 metra, više desetina ljudi bilo je zavejano na putu Zrenjanin-Beograd na deonici Stajićevo-Perlez.
