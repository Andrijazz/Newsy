> Izvor: B92
> Datum: ponedeljak 20.01.2014  
> Rubrika: info_hronika
> Naslov: Maloletnici uhapšeni zbog krađe
> Članak:

Kragujevac -- Policijska uprava u Kragujevcu saopštila je danas da je rasvetljena krađa zlata vrednog oko 300.000 dinara u jednoj porodičnoj kući u Aranđelovcu.
Policija je saopštila da su pronađeni ukradeni predmeti i da se za tu krađu sumnjiče trojica maloletnika, protiv kojih će biti podneta krivična prijava Višem tužilaštvu.
"Postoje osnovi sumnje da su trojica maloletnika starosti od 14 do 16 godina ukrala zlato, a kod jednog od njih pronađen je i pištolj, ukraden prilikom obijanja kuće u okolini Aranđelovca u novembru prošle godine", navedeno je u saopštenju. Tim oružjem, dodaje policija, jedan od osumnjičenih je 16. januara ove godine izvršio razbojništvo u samostalnoj trgovinskoj radnji u opštini Aranđelovac. U saopštenju policije navedeno je i da su svi zlatni predmeti pronađeni kod S.M. (40) iz okoline Aranđelovca, kod koga je, pored nakita, pronađeno i 10 bojevih metaka. Protiv S.M. policija će podneti krivičnu prijavu zbog nedozvoljenogo držanja oružja i eksplozivnih materija i prikrivanja. "Zbog istih krivičnih dela, krivična prijava biće podneta i protiv P.G.(18) iz Aranđelovca, koji je bio posrednik u prodaji ukradenog nakita i povremeno čuvao navedeno oružje", kaže se u saopštenju policije u kojem se dodaje da je kod četvrte maloletne osobe, kod koje se pištolj takođe povremeno nalazio, pronađen ukradeni sat. Policija je kod osumnjičenih maloletnika pronašla i deo novca od prodatog nakita, a oduzela im je i garderobu koju su kupili novcem "zarađenim" na taj način.
