> Izvor: B92
> Datum: nedelja 23.02.2014  
> Rubrika: info_hronika
> Naslov: Suđenje Miškoviću u četvrtak
> Članak:

Beograd -- Pred Višim sudom u Beogradu u četvrtak bi trebalo da bude nastavljeno suđenje Miroslavu Miškoviću i ostalim optuženima za zloupotrebe u putarskim preduzećima.
Optužnica tereti Miškovića i još deset optuženih, medju kojima su njegov sin Marko i vlasnik Nibens grupe Milo Djurašković, da su od 2005. do 2010. godine nezakonitim izvlačenjem novca iz putarskih preduzeća i utajom poreza oštetili putarska preduzeća za 16,95 milijardi dinara, a budžet za 472 miliona dinara.
Suđenje je zakazano i za petak, 28. februar, a iznošenje odbrane trebalo bi da nastavi Milo Đurašković. Miroslav Mišković pušten je 23. jula iz pritvora koji mu je zamenjen jemstvom od 12 miliona evra u dinarskoj protivvrednosti, a koje je uplatila njegova kompanija da bi se on branio sa slobode. Apelacioni sud u Beogradu je prošle sedmice potvrdio rešenje Višeg suda kojim je Miškoviću produžena zabrana napuštanja boravišta za još tri meseca i produžena mera privremenog oduzimanja pasoša.
