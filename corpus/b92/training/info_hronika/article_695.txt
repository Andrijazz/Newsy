> Izvor: B92
> Datum: utorak 11.03.2014  
> Rubrika: info_hronika
> Naslov: Putnici iz lančanog sudara stabilno
> Članak:

Beograd -- Svo troje povređenih koji su zadržani u Urgentnom centru nakon nesreće koja se dogodila juče na Novom Beogradu, nalazi se van životne opasnosti.
Prema rečima PR-a Urgentnog centra Aleksandre Berić, njihove povrede su sanirane, noć je protekla dobro i traje proces oporavka, piše Blic i dodaje da je najkritičnije bilo stanje putnice iz tramvaja, ali i njeno stanje sada stabilno.
Suvozač kamiona, smešten je na Odeljenje ortopedije jer je zadobio prelom potkolenice. Gordana O.(43) koja je vozila tramvaj na liniji 13 i putnica iz tramvaja smeštene su na Odeljenju hirurgije, odnosno neurohirurgije Urgentnog centra. "Svo troje povređenih biće zadržani na lečenju, do daljnjeg", rekla je Aleksandra Berić Podsetimo, više od 20 ljudi povređeno je juče oko 15 sati kada je kamion pančevačke registracije udario u dva tramvaja (na linijama 9 i 13) na uglu Bulevara Milutina Milankovića i Antifašističke borbe. Pretpostavlja se da je za nesreću kriv vozač kamiona koji je zadržan u pritvoru. On je udario prvo u prednji deo tramvaja na liniji 9, a zatim se odbio i svom silinom naleteo u drugi tramvaj, na liniji 13.
