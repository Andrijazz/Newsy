> Izvor: B92
> Datum: petak 31.01.2014  
> Rubrika: info_hronika
> Naslov: Potvrđena optužnica protiv Bubala
> Članak:

Beograd -- Specijalni sud u Beogradu potvrdio je optužnicu protiv bivšeg ministra privrede i privatizacije Predraga Bubala i sedam njegovih saradnika.
Oni su osumnjičeni da su zloupotrebili službeni položaj prilikom prodaje paketa državnih akcija u Luci Beograd preduzeću Milana Beka "Vorldfin" iz Luksembruga.
Protiv rešenja o potvrđivanju optužnice okrivljeni i njihovi branioci mogu izjaviti žalbu Apelacionom sudu u Beogradu u roku od tri dana od dana prijema rešenja, saopšteno je iz suda. Krivično vanpretresno veće Posebnog odeljenja za organizovani kriminal Višeg suda u Beogradu (Specijalni sud) zaključilo je da je skup činjenica navedenih u optužnici "potkrepljen dokazima koji potkrepljuju osnovanu sumnju" da su okrivljeni učinili krivična dela koja im se stavljaju na teret i ujedno opravdavaju podizanje optužbe u ovoj krivičnoj stvari, navodi se u saopštenju. Tužilaštvo za organizovani kriminal podiglo je početkom decembra optužnicu protiv Bubala za krivično delo zloupotreba službenog položaja. Za isto delo tereti i izvršnog direktora Agencije za privatizaciju Miodraga Đordevića i Gorana Mrđu, direktora Centra za tržište kapitala Alekseja Misailovića, direktora Akcijskog fonda Aleksandra Gračanca i direktora Sektora za analizu, pripremu i organizaciju prodaje u Akcijskom fondu Jasminu Dragutinović. Za krivično delo zloupotreba položaja odgovornog lica optužnica obuhavata bivšeg direktora Privrednog društva Luka Beograd AD Miroslava Drobca i bivšeg finansijskog direktora tog privrednog društva Dušana Kosovca. Bubalo je uhapšen 14. juna prošle godine i do 27. decembra je bio u pritvoru kada je pušten da se brani sa slobode. Vlasnik "Delta holdinga" Miroslav Mišković i Milan Beko na pocetku su bili zajedno u poslu oko Luke Beograd i u maloprodajnom lancu C-market, ali se Mišković povukao kasnije iz Luke, a Beko iz C-marketa. Luka Beograd je jedan od predmeta na takozvanom spisku 24 sporne privatizacije. Beko ju je preuzeo 2004. i 2005. godine.
