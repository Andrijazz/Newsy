> Izvor: B92
> Datum: Hronika		| četvrtak 27.02.2014  |  15:47 -> 18:54
> Rubrika: info_hronika
> Naslov: Đurašković: Mišković nije odlučivao
> Članak:

Beograd -- Miroslav i Marko Mišković nisu učestvovali u upravljanju putarskim preduzećima, izjavio je vlasnik "Nibens grupe" Milo Đurašković.
Đurašković je u Specijalnom sudu u Beogradu izjavio da vlasnik "Delta Holdinga" Miroslav Mišković i njegov sin Marko nisu učestvovali u upravljanju putarskim preduzećima niti su učestvovali u donošenju odluka u vezi sa njihovim poslovanjem.
"Oni nisu nikada (fizički) ušli ni u jedno putarsko preduzeće, bili su čisti finansijski investitori", rekao je Đurašković odgovarajući na pitanja Miškovića u nastavku suđenja njemu, Miškovićima i još osmorici optuženih da su zloupotrebama oštetili putarska preduzeća. Đurašković je, takođe, naveo da je sa Miškovićima imao partnerski odnos i da Miroslav Mišković nije imao nikavu "formalnu moć nad njim niti je ikada pokušao da se tako postavi". Odgovarajući na pitanja Miškovićevog branioca Zdenka Tomanovića, Đurašković je potvrdio da Mišković nije "odlučujuće upravljao u PZP Niiš kao ni drugim putarskim preduzećima, niti je njima koordinirao, niti vršio nadzor. Mišković to nije činio ni pre, niti kad je njegovo preduzeće Hemslejd "Nibens grupi" dalo kredit i postalo suvlasnik njegove korporacije, potvrdio je Đurašković odgovarajući na pitanja Miskovićevog branioca. Vlasnik "Nibens grupe" je ponovio da je Mišković želeo da proda svoj udeo u putarskim preduzećima, ali da je njegov stav bio da se to ne čini. Na pitanje sudije Vladimira Vučinića koji je političar iz Vlade preporučio da se proda austrijskoj komapniji Štrabak, Đurašković je rekao da je to bio ministar Mlađan Dinkić, ali da on nije želeo da proda putarska preduzeća bez obzira na ponuđenu cenu a, kako je naveo, pominjao se iznos od 250 miliona evra. Takođe je ispričao da su JP "Putevi Srbije" dugovali putarskim preduzećima 200 miliona evra, te da bi krajnja isplata Nibensu bila mnogo manja. Uzrok propasti putarskih preduzeća prema odrbani Đuraškovića je upravo taj dug države. Miroslav Mišković je na kraju Đuraškovićevog izlaganja rekao da je prvi put čuo da je država kriva za, kako je rekao, propast putarskih preduzeća zbog duga prema njima. Još jednom je apelovao na sud da odblokira imovinu "Delta holdinga" od 52 miliona evra, jer će u suprotnom da se obrati međunarodnim institucijama. U nastavku suđenja Marko Mišković je negirao krivicu. Suđenje se nastavlja sutra i biće održano u zgradi Specijalnog suda u Ustaničkoj ulici u 9.30. Početak je kasnio zbog tehničkih problema sa mikrofonima i prevodom, a kada su problemi otklonjeni, optuženi Đurašković nastavio je da odgovara na pitanja užilaštva, suda i Miškovića. Inače, ovaj proces vodi se u zgradi Specijalnog suda u Ustaničkoj ulici, ali je samo danas bilo predviđeno da se održi u Palati pravde, i to u sudnici jedan. Mišković je krajem decembra završio izlaganje svoje odbrane. Optužnica tereti Miškovića i ostale da su od 2005. do 2010. nezakonitim izvlačenjem novca iz putarskih preduzeća i utajom poreza oštetili putarska preduzeća za 16,95 milijardi dinara, a budžet za 472 miliona dinara. Miroslavu i Marku Miškoviću i Milu Đuraškoviću na teret se stavljaju krivična dela zloupotreba položaja odgovornog lica u saizvršilaštvu i poreska utaja. Za oba dela zakonom je zaprećena kazna do 10 godina zatvora. Optužnica obuhvata i Rista Ristića, Milutina Gaševića, Zorana Mihailovića, Dejana Jevtića, Zdravka Raša i Predraga Filipovića koji se terete za pomaganje u izvršenju krivičnog dela zloupotreba položaja odgovornog lica. Živojin Petrović i Jadranka Bardić optuženi su za krivično delo poreska utaja. Svi optuženi su u istrazi kao i na početku suđenja u izjašnjavanju o krivici negirali da su izvršili krivična dela za koja se terete.
