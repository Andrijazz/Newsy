> Izvor: B92
> Datum: petak 21.02.2014  
> Rubrika: info_hronika
> Naslov: Uhapšeni zbog krađe u fabrici
> Članak:

Smederevo -- Policija u Smederevu uhapsila je osumnjičene koji se terete da su počinili tešku krađu u fabrici opeke "Fantini Skianatiko" u Mihajlovcu.
Kako je saopšteno iz Policiske uprave, osumnjičeni Saša P. (39), Stefan A. (19) i Jovan S. (30) iz Smedereva uhapšeni su neposrednu posle teške krađe.
Interventna patrola policije je, na putu Smederevo - Smederevska Palanka kod skretanja za Vrbovac, noćas zaustavila taksi vozilo u kome su bili vozač Saša P. i suvozač Stefan A. U prtljažniku automobila nađene su kante s dizel-gorivom, isečeni visokonaponski elektro-kablovi i alat. Utvrđeno je da je Saša P. pozajmio automobil od kolege taksiste i da je sa Stefanom A. otišao u Ciglanu, gde ih je sačekao i u fabriku uveo radnik obezbeđenja Jovan S. Zatim su iz magacina ukrali 260 litara dizel-goriva i posekli i izneli 30 metara visokonaponskog kabla, čime su izazvali nestanak struje u fabrici.
