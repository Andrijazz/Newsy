> Izvor: B92
> Datum: petak 17.01.2014  
> Rubrika: info_hronika
> Naslov: DRI podnela 35 krivičnih prijava
> Članak:

Beograd -- DRI Srbije podnela je 35 krivičnih prijava protiv više od 200 odgovornih lica, 166 zahteva za pokretanje prekršajnog postupka i 17 prijava za privredni prestup.
Kako se navodi na sajtu www.dri.rs, zbog nepravilnosti utvrđenih u reviziji finansijskih izveštaja za 2012. krivične prijave podnete su protiv više predsednika opština u Srbiji, među kojima je i predsednik opštine Vračar Branimir Kuzmanović.
Krivične prijave su podnete i protiv bivšeg generalnog direktora Agencije za osiguranje i finansiranje izvoza Srbije Milenka Bogosavljevića i upravnika Kliničkog centra Vojvodine Jovana Orelja. DRI je navela da su krivične prijave podnete zbog preuzimanja obaveza za određene namene iznad odobrenog iznosa u budžetu i protivzakonite naplate i isplate, nesavesanog rada u službi, kao i krivičnog dela falsifikovanja službenih isprava. Među odgovornim licima protiv kojih su podnete prekršajne prijave zbog nepravilnosti u 2012. su i bivša ministarka regionalnog razvoja i lokalne samouprave Verica Kalanović, državni sekretar u tom ministarstvu Milan Đokić, direktor Fonda za penzijsko-invalidsko osigiranje Dragana Kalinović, dikektor Agencije za lekove i medicinska sredstva Tatjana Šipetić i direktor Uprave za javni dug Branko Drčelić. Zahtevi za pokretanje prekršajnog postupka podnete su zbog nepoštovanja pojedinih odredaba Zakona o budžetskom sistemu, Zakona o javnim nabavkama, Zakona o radu, Zakona o platama u državnim organima i javnim službama, Uredbe o budžetskom računovodstvu, dok su prijave za privredne prestupe podnete zbog nepoštovanja odredbi Zakona o računovodstvu i reviziji. Ranije je Državna revizorska institucija, u postupku revizije tokom 2013. godine podnela 29 prijava i to 24 zahteva za pokretanje prekršajnog postupka, jednu prijavu za privredni prestup i četiri krivične prijave.
