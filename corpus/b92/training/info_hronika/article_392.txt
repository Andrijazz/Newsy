> Izvor: B92
> Datum: petak 7.02.2014  
> Rubrika: info_hronika
> Naslov: Danas pripremno ročište Terziću
> Članak:

Beograd -- Danas zakazano pripremno ročište bivšem predsednika FSS Zvezdanu Terziću i njegovm saradnicima optuženim za nezakonito prisvajanje novca od prodaje fudbalera.
Planirano je da se pripremno ročište održi iza zatvorenih vrata u Višem sudu u Beogradu.
Iako je ovaj proces bio pri kraju, glavni pretres će nakon pripremnog ročišta formalno krenuti ispočetka zbog promene predsednika sudskog veća, pošto je sudija Danko Laušević krajem prošle godine prešao u Posebno odeljenje za organizovani kriminal Višeg suda.
Pripremno ročište, koje je obavezno po novom Zakoniku o krivičnom postupku (ZKP), zatvoreno je za javnost. Na njemu tuzilaštvo i odbrana predlažu dokaze koji će biti izvedeni tokom sudjenja. Na kraju ročišta sud treba da zakaže početak glavnog pretresa - suđenja koje je otvoreno za javnost. Pored Terzića, za nezakonito prisvajanje novca od prodaje fudbalera inostranim klubovima, sudi se i bivšem direktoru OFK Vladimiru Bulatoviću i nekadašnjem sekretaru zajednice prvoligaša Milovanu Nikodinoviću, kao i fudbalskom menadžeru Draženu Podunavcu. Optuženi se terete da su zloupotrebom službenog položaja od prodaje tri fudbalera OFK "Beograd" protivpravno prisvojili oko četiri miliona evra.
