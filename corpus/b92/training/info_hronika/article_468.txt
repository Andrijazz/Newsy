> Izvor: B92
> Datum: petak 14.02.2014  
> Rubrika: info_hronika
> Naslov: Slučaj Taton ponovo na sudu?
> Članak:

Beograd -- Novo razmatranje zahteva za ponavljanje suđenja za ubistvo Brisa Tatona ne znači i da će se optuženima ponovo suditi, ocenjuje advokat porodice Taton.
Na drugoj strani, branioci optuženih za taj zločin smatraju da je ta odluka upravo uvod u ponavljanje postupka.
Na slučaju Taton već 5 godina nema konačne tačke.
Apelacioni sud je doneo rešenje kojim je ukinuo prvostepenu odluku Višeg suda da se odbije zahtev branilaca Ivana Grkovića i Dejana Puzigaće da se ponovi suđenje za ovo ubistvo koje je pre 5 godina potreslo i srpsku, ali i francusku javnost. "Apelacioni sud je našao da prvostepeni sud nije dao dovoljno jasne razloge zbog čega smatra da ti dokazi nisu takvog kvaliteta, da bi sami po sebi ili u vezi sa ranijim dokazima u pravno snažno okončanom postupku protiv ovih lica doveli u sumnju utvrđeno činjenično stanje. Odnosno doveli do odbijanja optužbe, oslobođenja od optužbe ili blažeg kažnjavanja", rekla je Mirjana Piljić iz Apelacinog suda. Deo medija je ranije pisao da su se u ovom slučaju pojavili iskazi novih svedoka koji bi mogli biti od važnosti za proces. "Odatle jasno proizilazi da je Apelcioni sud dao nadvosmislen nalog da se postupak ponovi. I ja se iskreno nadam da će postupak biti ponovljen i nadam se da će pravo pobediti politiku", rekla je Zora Dobričanin Nikodinović. Zastupnik porodice Taton Slobodan Ružić kaže da bi eventualno ponavljanje suđenja bilo veliko iznenađenje. On očekuje da prvostepeni sud ponovo donese istu odluku i njenu potvrdu na Apelacionom sudu. "Ovi svedoci koji su predloženi za ponavljanje postupka, pošto oni tvrde da je on sam skočio sa vrha stepeništa, materijalni dokazi to demantuju...Znači u predmetu postoje dokazi da niti je bačen sa vrha niti je sam skočio. Materijalni tragovi, tragovi krvi i veštačenja potvrđuju da je on gurnut sa drugog mesta a to je sa stepeništa ispod tog platoa na Obilićevom vencu", kaže Slobodan Ružić. Brisa Tatona pretukla je grupa navijača Partizana 2009. u centru Beograda, uoči fudbalske utakmice beogradskog Partizana i francuskog Tuluza. Taton je od povreda umro dvanaest dana kasnije. U međuvremenu, Apelacioni sud je prepolovio zatvorske kazne četrnaestorici osuđenih za ubistvo.


