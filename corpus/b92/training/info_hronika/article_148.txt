> Izvor: B92
> Datum: sreda 15.01.2014  
> Rubrika: info_hronika
> Naslov: "Ulemek nije rekao ništa novo"
> Članak:

Beograd -- Rajko Danilović kaže da Milorad Ulemek nije doneo ništa novo u vezi sa ubistvom Ćuruvije, a novinar Srđan Janković da se to ubistvo ne može odvojiti od politike
Reagujući na izjavu specijalnog tužioca za organizovani kriminal da je Milorad Ulemek, koji služi višegodišnju kaznu zatvora za više teških krivičnih dela, bio ključni svedok za hapšenje Ratka Romića i Milanja Radonjića, advokat Danilović ističe da će Ulemekovo svedočenje samo potvrditi dosadašnja saznanja tužilaštva, a ne baciti novo svetlo.
"I sam Radisavljević je rekao da to Legijino svedočenje samo potvrđuje njihova dosadašnja saznanja u vezi sa organizacijom i ubistvom Slavka Ćuruvije. Znači, on može da potvrdi, a ne da baci novo svetlo. Ja bih više govorio da će možda u ovom ostalom delu nekih istražnih radnji verovatno biti fokusirano učešće Mirjane Marković u samom tom događaju, jer je ceo slučaj sada zaustavljen kod Radeta Markovića, na koga je bačena sumnja da je naručio ubistvo. Ipak, on je bio samo činovnik DB-a, a ne politički faktor da bi on naručivao ubistvo", kazao je Danilović za Radio B92. On smatra da jučerašnje hapšenje nije samo početak konačnog rešavanja slučaja ubistva Ćuruvije, već da je ovo zapravo početak kraja slučaja. "Ovo je početak kraja rešavanja ovog slučaja, jer je ova vlada, na čelu s Aleksandrom Vučićem, smogla sange da se to reši, što, pre svega, treba povezati sa ulaskom Srbije u EU, jer je jedan od zahteva Brisela bio upravo rasvetljavanje slučajeva ubistava novinara", zaključio je Danilović. Dopisnik B92 iz Podgorice Srđan Janković je 1999. zajedno sa Ćuruvijom i Zoranom Lukovićem, kao novinar "Dnevnog telegrafa", osuđen na pet meseci zatvora zbog navodnog širenja lažnih vesti po tužbi Milovana Bojića, a presudu je potvrdila tadašnja sudija Vrhovnog suda Srbije Nata Mesarović. U izjavi za B92 Janković poseća da su tadašnji politički događaji i ambijent neodvojivi od ubistva Ćuruvije. "Da li će doći do sudske presude zavisiće naravno od dokaza na kojima će se nedvosmisleno odgovoriti na pitanje ko su direktni izvršioci, ko inspiratori, kao i ko je izdao naredbu za ubistvo Ćuruvije, a to naravno nisu samo ova četiri imena", smatra on. Uz to, dodaje Janković, sudski postupak bi trebalo da otkrije i ko su državni funkcioneri i tadašnji novinari i urednici državnih i privatnih medija koji su vodili hajku i pozivali na likvidaciju Ćuruvije. "Odnosno da se otkrije ko je nama novinarima Evropljanina i Dnevnog telegrafa zalepio etiketu izdajnika tadašnje države i to zato što smo upozoravali da su državne institucije zločinačke i da će građani stradati zbog njihovog delovanja i da će politika njihovog delovanja naneti veliku štetu Srbiji, sramotu i teret koji godinama neće skinuti sa sebe", kaže Janković. "Ja sam i lično zainteresovan da jedna od najsramotnijih presuda srpskog pravosuđa, u kojoj smo nas trojica osuđeni na pet meseci, bude ukinuta jer su i to suđenje, presuda i ta kampanja bili u funkciji pripreme za likvidaciju Ćuruvije. Odnosno trebalo ga je pre toga i sudski i medijski kompromitovati, a onda i ubiti", zaključio je on.
