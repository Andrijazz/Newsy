> Izvor: B92
> Datum: subota 15.02.2014  
> Rubrika: info_hronika
> Naslov: Oslobođena žena, petoro uhapšeno
> Članak:

Beograd -- Policija je u uspešnoj akciji oslobodila otetu suprugu vlasnika "Planeta sporta" i uhapsila pet osoba osumnjičenih za to delo, saopštio Milorad Veljović.
Direktor policije je, na vanrednoj konferenciji za novinare održanoj posle ponoći, precizirao da je u četvrtak, oko 7.30 sati, na brutalan način u Bulevaru Arsenija Čarnojevića na Novom Beogradu, ispred zgrade u kojoj živi oteta Svetlana Bošković (49), supruga Zorana Boškovića, koji je jedan od vlasnika "Planeta sporta".
Prema njegovim rečima, otmičari su Svetlanu Bošković vezanih očiju odveli u selo blizu Batočine, Prnjavor, gde su je držali do popodnevnih časova kada su je oslobodili pripadnici policije. Uhapšeno je pet osoba, rekao je Veljović, dodajući da je reč o: Slobodanu Stojkoviću (45), njegovoj supruzi Jeleni Stojković (38), Aleksandru Jankoviću (25), Radomiru Stefanoviću (42) i Biljani Vrcelj (41), koja je bila zaposlena u "Planeta sportu". "Ovo je poruka svim građanima Srbije da policija neće dozvoliti da ovakva krivična dela postoje u Srbiji i da ljudi koji su se odlučili na tako nešto moraju biti kažnjeni", naglasio je Veljović i dodao da je pitanje da da li bi žrtva preživela da policija nije pravovremeno delovala. Veljović naveo da su otmičari za otkup od Zorana Boškovića koji je, kako je rekao, ozbiljan biznismen, prvo tražili četiri miliona evra, pa kroz pregovore sveli iznos na milion evra, a suprug je za prvu ratu prikupio 200.000 evra. "Ova organizovana kriminalna grupa imala je saznanja da Zoran Bošković ima određenu količinu novca. Dan pre otmice na njegov račun je legla izvesna količina novca, za šta su saznali preko Biljane Vrcelj, radnice "Planete sport", naveo je direktor policije. Kao glavnog izvršioca Veljović je označio Slobodana Stojkovića za kog je rekao da je suvlasnik menjačnice u Beogradu i izvršilac više krivičnih dela iz oblasti imovinskih delikata. Dodao je da Stojković nije čovek koji nema sredstava za život i da je finansijski situaran. On je naveo i da je supruga glavnog izvršioca pratila kretanje radnika policije i ljudi koji su rasvetljavali ovo krivično delo. Prema rečima Veljovića, u otmici, koja je izvršena na izuzetno brutalan način, korišćena su tri vozila stranih registarskih tablica, što ukazuje da je otmica pripremana i planirana. Zahvalivši se svim pripadnicima policije koji su radili na slučaju, Veljović je dodao da javnost nije bila obaveštavana u cilju uspešne operacije i dodao da će verovatno biti lišeni slobode još neki učesnici i saučesnici ovog dela On je ponovio da policija neće dozvoliti da "otmice žive u Srbiji", istkavši da u našoj zemlji zasad nema nijednog nerasvetljenog slučaja otmice. Detalje o otmici Svetlane Bošković izneo je načelnik Uprave kriminilasitičke policije Beograda Nebojša Marković, koji je naveo da je ona držana u lošim uslovima, vezana, u zaseoku Prnjavor, u prisustvu Aleksandra Jankovića. Prema rečima Markovića, žrtvu otmice nisu posebno zlostavljali, ali su joj pretili. Marković je dodao da je suprug odmah prijavio slučaj policiji, a Veljović je rekao da je Zoran Bošković izuzetno dobro sarađivao i davao sve podatke. Kako je dodao, čak je postojala mogućnost da je žrtva prebačena na teritoriju Kosova i da su "oni to svesno radili preko telefona koje su kupovali na buvljaku pokušavajući da zametnu trag i da nas pogrešno usmere". Marković je naveo da osumnjičenima preti kazna do 15 godina zatvora. "Ovaj čin je klasičan primer kako smo odreagovali u pravom trenutku, prikupili sve informacije sa lica mesta, razvijali našu priču daljim operativnim tokom", rekao je on. Marković je izneo i detalj da je jedno od vozila korišćeno u otmici uvezeno 11. februara i da nema papire, a da su druga dva nabavljena dan-dva pre otmice.
