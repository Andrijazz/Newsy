> Izvor: B92
> Datum: ponedeljak 13.01.2014  
> Rubrika: info_hronika
> Naslov: Blic: Oni su ubili Ćuruviju
> Članak:

Beograd -- Bivši šef DB Rade Marković, Milan Radonjić, Ratko Romić i Miroslav Kurak Miki biće okrivljeni za ubistvo Slavka Ćuruvije, piše današnji "Blic".
Kako saznaje "Blic", optužnica Specijalnog tužilaštva za organizovani kriminal za zločin iz 11. aprila 1999. već je napisana i narednih dana biće obelodanjena.
Radomir Marković (68), kao tadašnji šef resora Državne bezbednosti, tereti se da je naredio ubistvo vlasnika "Dnevnog telegrafa", Milan Radonjić (54) je kao tadašnji načelnik beogradskog centra DB organizovao zločin. Tužilaštvo je utvrdilo da je Romić (51), u to vreme operativac Drugog odeljenja Beogradskog centra DB, bio saučesnik u ubistvu. Kao ubicu Ćuruvije tužilac je označio Kuraka, pripadnika posebne službe obezbeđenja u DB. Od njih četvorice jedino Kurak nije trenutno dostupan policiji, ali je za njim raspisana poternica Interpola i zatražena je međunarodna pravna pomoć kako bi se što pre uhapsio. Marković je u zatvoru u Požarevcu, dok su Radonjić i Romić u Beogradu, tj. u Subotici. "Istraga neće stati na ova četiri imena. Utvrdiće se ko je još iz DB učestvovao u ubistvu Ćuruvije. Prvo će biti ispitano da li je u zločinu učestvovao Stevan Basta, tadašnji zamenik načelnika Drugog odeljenja Centra u Beogradu. Na red će doći i Veselin Lečić, u to vreme zamenik šefa beogradskog centra i desna ruka Milana Radonjića", navodi sagovornik "Blica". U nastavku istrage prikupljaće se još dokaza o tome da li je Rade Marković naredio ubistvo Ćuruvije po nalogu Mirjane Marković, predsednice JUL i supruge Slobodana Miloševića. Od najnovijih dokaza značajan je iskaz jednog bivšeg funkcionera DB koji je otkrio uloge četvorice optuženih za ubistvo.
