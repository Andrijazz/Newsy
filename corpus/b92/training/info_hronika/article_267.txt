> Izvor: B92
> Datum: nedelja 26.01.2014  
> Rubrika: info_hronika
> Naslov: Šest meseci od ubistva Frimermana
> Članak:

Beograd -- Ispred splava "Saund" odata pošta Fedoru Frimermanu, kojeg je na tom mestu pre šest meseci na smrt prebilo obezbeđenje tog objekta.
Pre dva dana podignuta je optužnica protiv četvorice osumnjičenih.
U znak sećanja porodica i prijatelji Fedora Frimermana, okupili su se i četvrti put, posle šest meseci od ubistva, i paljenjem sveća ispred splava "Saund" poslali poruku da ono što se dogodilo neće biti zaboravljeno. "Ovo je komplikovan slučaj, pošto je više ljudi učestvovalo, a s druge strane, reč je o jednom teškom i brutalnom ubistvu. Mi smo svi očekivali da to brže i bolje ide, a pošto svi znamo da naša zemlja nije savršena u mnogim stvarima, mi smo nekako morali da prihvatimo, što je za porodicu i njegove prijatelje užasno teško da iz dana u dan pratimo, da imamo sopstvene istrage, da pokušavamo da pomognemo", rekao je Filip Čolović, brat Fedora Frimermana. Posle šest meseci od smrti Fedora Frimermana podignuta je optužnica protiv četvorice osumnjičenih za njegovo ubistvo. Oni su u vreme kada se zločin dogodio bili radnici obezbeđenja splava "Saund", a u pritvoru su od hapšenja. "Očekuemo da će okrivljeni, odnosno njihovi branioci dati odgovor na optužnicu i potom očekujemo odluku o potvrđivanju optužnice, kada bi moglo da se očekuje i zakazivanje glavnog pretresa", kaže Milan Vujin, advokat. Fedor Frimerman ubijen je u noći 25 jula prošle godine. Prema rečima svedoka, više od 30 ljudi učestvovalo je u tuči u kojoj on nastradao. Porodica i prijatelji najavljuju osnivanje fondacije koja će biti nazvana po njemu, u njegovu čast pokrenut je i fudbalski turnir, na Sportskom centru Olimp oslikan je njegov portret.
