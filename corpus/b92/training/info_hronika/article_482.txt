> Izvor: B92
> Datum: subota 15.02.2014  
> Rubrika: info_hronika
> Naslov: Uhapšeni otmičari žene
> Članak:

Beograd -- Zbog sumnje da su organizovali otmicu supruge vlasnika Planeta sporta u petak uveče su uhapšene četiri osobe.
Na Novom Beogradu, akcijom UKP i beogradske policije, uhapšene su dve osobe, a zaplenjen je i automobil u kom se nalazilo 200.000 evra koji su isplaćeni kao deo otkupa zbog otmice.
Kako saznajemo, Svetlana Bošković (49) je juče ujutro u 8 sati oteta i odvezena u selo Gračanica kod Batočine. Otmičari su prvo tražili otkup od 4 miliona evra, a pretili su i deci. Zatim su se dogovorili sa vlasnikom kompanije Planeta sport da im isplati milion, a prva isplata je bila tih 200.000. Suprug otete je, nakon dogovora sa otmičarima, obavestio policiju o svemu. Slobodan Stojković (44) i Aleksandar Janković uhapšeni su u selu Grančanica kod Batočine gde su i držali vezanu Svetlanu, javlja Blic. Prema navodima ovog lista na Novom Beogradu su uhapšeni Jelena Stojković i Radomir Stefanović, inače vozač koji radi u Planeta sportu. Stojkovići su bračni par. Kako saznajemo, Svetlana Bošković je oslobođena.


