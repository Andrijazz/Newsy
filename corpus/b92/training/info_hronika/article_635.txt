> Izvor: B92
> Datum: ponedeljak 3.03.2014  
> Rubrika: info_hronika
> Naslov: Zakon preblag prema pedofilima?
> Članak:

Beograd -- Pedofilima sudovi u Srbiji za obljubu deteta izriču maksimalnu kaznu od 12 godina zatvora, a javnost uvek smatra da su kazne isuviše blage, pišu "Novosti".
Kazne su veće samo ukoliko je maloletnik povređen ili ako usled nedozvoljenih polnih radnji dođe do smrtnog ishoda.
"Svaki je slučaj za sebe i zbog toga nema generalne kazne", objašnjava sudija Prvog osnovnog suda u Beogradu Snežana Ivković.
Ona navodi da se od otežavajućih okolnosti uzima u obzir koliko je dugo obljuba trajala, zatim način na koji je izvršen, da li je dete vezivano, tučeno, da li je reč o najbližim srodnicima, da li je pedofil ranije osuđivan za slično krivično delo Prema Krivičnom zakoniku, za osnovni oblik ovog krivičnog dela, pedofilu sleduje zatvor između tri i 12 godina. Međutim, ako je dete teško povređeno ili je zatrudnelo ili je delo izvršilo više osoba, minimum kazne je pet godina zatvora, a maksimum 15. U trećem, najtežem slučaju, kada je dete preminulo, učinilac će se kazniti kaznom od najmanje 10 godina robije, što znači da sud može da mu izrekne i najstrožu kaznu od 20 godina. Pedofilu, međutim, može da ide u prilog ako prizna da je izvršio krivično delo kako ne bi dodatno traumirao dete, kao i to da li je i sam bio žrtva obljube. Ivkovićeva smatra da sud, ipak, ne može sam da utiče na umanjenje ovih gnusnih zločina u kojima su žrtve najmlađi i navodi da društvo mora da zauzme konačan stav o tome kako da se izbori sa pedofilima. "Izriču im se zatvorske kazne i mere psihijatrijskog lečenja zatvorenog tipa. Ipak, postavlja se pitanje šta sa njima kada izađu iz zatvora", ukazuje sagovornica "Novosti" i ističe da u nekim zemljama pedofili obavezno nose elektronske narukvice, a da u drugim postoji hemijska kastracija. "Da li je to ljudski i moralno prema njima, treba pitati žrtve", navodi ona. Praksa pokazuje da su i same pedofile često seksualno zlostavljali njihovi roditelji, komšije, ali i rođaci, treneri.... Mnogi od njih čak smatraju da se zlostavljanjem druge dece svete svojim krvnicima. "Ovo krivično delo se teško otkriva zato što, uglavnom, traje godinama. Razlog za to je što pedofili sve vreme ubeđuju decu da su sama kriva za to. Pored toga, deca osećaju veliki stid i sramotu i znaju da prećute mnoge činjenice", objašnjava Snežana Ivković.
