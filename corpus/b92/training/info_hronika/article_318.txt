> Izvor: B92
> Datum: petak 31.01.2014  
> Rubrika: info_hronika
> Naslov: U toku evakuacija zavejanih ljudi
> Članak:

Beograd -- U toku evakuacija putnika koji su od sinoć zavejani kod Zrenjanina. Oni su se skupili u dva autobusa koji imaju goriva. Evakuiše se prvi autobus.
Do sada je evakuisano 12 putnika.
Kako je za B92 rekao načelnik Sektora za vanredne situacije Predrag Marić, ekipe Sektora uspele su da se oko 11.35 peške probiju do 60 putnika, koji su od sinoć zavejani na putu Zrenjanin-Beograd, na deonici Stajićevo-Perlez. Zavejani ljudi su se u međuvremenu skupili u dva autobusa, jer su im vozila ostala bez goriva.
Prema rečima Marića, u toku je evakuacija ljudi iz jednog autobusa, dok se u drugom nalaze uglavnom žene i deca i oni ne mogu da napuste vozilo zbog izuzetno jakih udara vetra i snežnih nanosa. Marić je objasnio da su ekipe spasilaca do zavejanih došle peške, jer nikakva mehanizacija, niti druga vozila ne mogu da priđu od smetova i vetra. Aleksandar Antić, koji se uputio jutros ka zavejanim putnicima, kaže da je situacija kompleksna. "Dok smo dolazili, i od Beograda ka Zrenjaninu, na više mesta imamo smetove koji se konstantno probijaju. Vetar duva neverovatno snažno, ja to nisam u životu doživeo, maltene čovek ne može da stoji", kazao je ministar saobraćaja. "Put do Čente je sada ponovo probijen. Imamo taj problem između Čente i Zrenjanina, odnosno na toj deonici između Stajićeva i Perleza. To sada pokušavamo da probijemo. Situacija je vrlo, vrlo kompleksna. Obezbedili smo da se uključe i druga putarska preduzeća, jer vojvođanska ne mogu. Upravo su prošla dva vozila Preduzeća za puteve Beograd i očekujemo još firmi, buldožera, grejdere, i verujem da ćemo uspeti to da probijemo", kazao je Antić za B92. Posle konsultacije prvog potpredsednika Vlade Aleksandra Vučića i načelnika generalštaba Vojske Srbije Ljubiše Dikovića, odlučeno je da se pošalje jedna jedinica vojske kako bi pomogli građanima koji su u koloni, prenose beogradski mediji. "Dodatni problem akciji spasavanja putnika predstavlja teretni saobraćaj na tim deonicama koje su kritične, jer najveći problem stvaraju kamioni. Ja sam prolazio nekoliko puta jutros i video da se sneg očisti, ali za tili čas ponovo se napravi smet i tu naiđe šleper koji se prepreči i onda ne može da se obavlja ni saobraćaj, niti mehanizacija može da prođe", rekao je Antić i dodao da se sa svim nadležnin sektorima MUP-a radi na tome da se zaustavi teretni saobraćaj u tom delu Vojvodine. Podsetimo, više desetina ljudi od sinoć je zavejano na putu Zrenjanin-Beograd na deonici Stajićevo-Perlez. Snežni nanosi su visoki oko četiri metra, a udari vetra preko 100 km/h. Saobraćaj je na toj deonici zaustavljen sinoć nešto pre 21 h, kada su se dva šlepera preprečila na putu zbog jakog vetra orkanske jačine, koji duva na teritoriji cele Srbije. U Jutarnji program RTS javio se jedan mladić koji je rekao da se zove Jovan Jovanović i da je s devojkom i drugom od tada zavejan u svom automobilu od 21 h. Akcija spasavanja zavejanih ljudi traje od jutros, ali za sada bezuspešno.
