> Izvor: B92
> Datum: utorak 14.01.2014  
> Rubrika: info_hronika
> Naslov: UNS - NUNS: Otkriti sve odgovorne
> Članak:

Beograd -- UNS i NUNS pozdravili hapšenje bivših pripadnika DB Ratka Romića i Milana Radonjića, osumnjičenih za učešće u ubistvu novinara Slavka Ćuruvije.
U saopštenju NUNS je ocenio da se hapšenjem Romića i Radonjića otvara mogućnost da u sudskom procesu bude utvrđeno ko su izvršioci tog gnusnog zločina. UNS očekuje da će konačno pred lice pravde biti izvedeni svi izvršioci i nalogodavci ubistava Slavka Ćuruvije, Milana Pantića, kao i da će biti rasvetljene okolnosti smrti Dade Vujasinović.
NUNS smatra da je još važnije otkriti nalogodavce, naročito imajući u vidu činjenicu da je Državna bezbednost bila služba za čije funkcionisanje je direktno odgovorna država. "Uvereni smo da je za budućnost demokratije u Srbiji od presudnog značaja da se trajno onemoguće ovakva nelegalna i zločinačka povezivanja političkih struktura i službi bezbednosti", naveo je NUNS i ocenio da ubistva novinara predstavljaju veliki teret demokratskom razvoju srpskog društva. Prema NUNS-u, otkrivanjem istine o stradanju Slavka Ćuruvije, Dade Vujasinović i Milana Pantića biće otklonjena važna prepreka u tom razvoju. NUNS "veruje da je napretku u istragama doprineo i višegodišnji pritisak novinara i novinarskih udruženja na vladajuće strukture", piše u saopštenju. UNS ističe da je hapšenje osumnjičenih za ubistvo Ćuruvije veliki dan za srpsko novinarstvo. "Ovo je veliki dan za srpsko novinarstvo, ali jedino ukoliko iza hapšenja osumnjičenih stoji spremnost policije i tužilaštva da se hrabro suoče sa činjenicama za koje snose odgovornost". UNS i medijska zajednica godinama su ukazivali na to da su izvršioci ubistva Slavka Ćuruvije ljudi iz aparata Državne bezbednosti, ali ove institucije do sada nisu bile spremne da reše najteže zločine iz bliske prošlosti, saopštava ovo udruženje. UNS dodaje da želi da veruje da su sada istraga i volja najznačajnijih institucija vlasti na strani interesa, ne samo novinara, već i građana Srbije da se ovi zločini rasvetle, a odgovorni najstrože kazne.

Predstavnica OEBS za slobodu medija Dunja Mijatović pozdravila je hapšenja u slučaju ubistva Slavka Ćuruvije. "Ovo su veoma dobre vesti. Ne sme biti nekažnjivosti u zločinima izvršenim na dnovinarima. Sada kada smo sve bliži 15. godišnjici ubistva Ćuruvije, osećam olakšanje jer je istraga dovela do osumnjičenih, među kojima su možda i organizatori ovog strašnog čina", rekla je Dunja Mijatović. Ona je istakla da ova hapšenja pokazuju da je napredak moguć samo kada postoje jasna politička volja i posvećenost vlasti. Dunja Mijatović je navela da je ključan doprinos u ovom pomaku dala Komisija za istragu ubistava novinara i podsetila da ona i dalje radi na nerešenim slučajevima ubistava Dade Vujasinović i Milana Pantića. Podršku Komisiji pružio je i Centar za evroatlantske studije iz Beograda (CEAS), koji je pozdravio napredak u istrazi ubistva novinara Slavka Ćuruvije. "Smatramo da do njega verovatno ne bi došlo da nije formirana Komisija za istraživanje ubistava novinara Dade Vujasinović, Slavka Ćuruvije i Milana Pantića. U zemlji sa tako velikim bremenom nekažnjenih ratnih zločina, posledica državnog terora i kršenja ljudskih prava, u kojoj ni četrnaest godina od početka demokratske tranzicije nisu sprovedene reforme pravosuđa i sistema bezbednosti, nemoguće je računati samo na klasične državne organe u realizaciji mehanizama tranzicione pravde. Komisija je već svojim dosadašnjim radom opravala svoje postojanje", navode iz CEAS.
