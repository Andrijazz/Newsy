> Izvor: B92
> Datum: petak 17.01.2014  
> Rubrika: info_hronika
> Naslov: Potvrđena optužnica za Tehnohemiju
> Članak:

Beograd -- Specijalni sud u Beogradu potvrdio je optužnicu Tužilaštva protiv bivšeg direktora Agencije za privatizaciju i još dvoje osumnjičenih u slučaju "Tehnohemija".
Optužnica za zloupotrebu službenog položaja potvrđena je protiv Miodraga Đordjevića, bivšeg direktora Agencije, potvrđena i za članove Komisije za kontrolu ugovora o prodaji iz Agencije za privatizaciju Aleksandra Vučetića i Ljiljane Mlađan.
Odbrana ima pravo da se žali Apelacionom sudu na rešenje krivičnog vanpretresnog veća na rešenje o potvrđivanju optužnice. Tehnohemija je jedan od 24 slučaja privatizacija koje je kao sporne označio Savet za borbu protiv korupcije Protiv Đorđevića se vodi postupak i zbog sporne prodaje državnog paketa akcija Luke Beograd. Tužilaštvo tereti optužene da su zloupotrebili službenbeni položaj prilikom kontrole ispunjenja obaveza iz ugovora o prodaji koji je Agencija zaključila sa kupcem preduzeća Tehnohemija". Sumnja se da su tom prilikom kupcu pribavili imovinsku korist od 29.234.000 dinara. Kako je policija saopštila nakon hapšenja, oni su u svojstvu predsednika i članova Komisije na sednicama tog tela aprila i maja 2005. godine doneli odluku da se polovina "idealnog dela" nezavršene kuće na Senjaku u Vukovaškoj bb, prihvati kao ispunjenje izrične investisticione ugovorne obaveze Riste Gojkovića, kupca 70 odsto društvenog kapitala preduzeća Tehnohemija. Policija je tada navela da su oni tom prilikom znali da je ugovorom o prodaju 70 odsto kapitala predviđena obaveza kupca da u roku od godinu dana od dana zaključenja ugovora u subjekt privatizacije investira nešto više od 29 miliona dinara. Takođe su znali, kako se navodi, po nalazu konsultanske kuće iz Londona "Clyde&Co", da jedna polovina te kuće na Senjaku, nije osnovno sredstvo. Na taj način osumnjičeni su omogućili Gojkoviću oslobađanje bankarske garancije i povraćaj 430.000 evra, koje je Gojković položio kod HVB banke radi dobijanja bankarske garancije, kao i sticanja protivpravne imovinske koristi Gojkoviću u tom iznosu.
