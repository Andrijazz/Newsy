> Izvor: B92
> Datum: sreda 22.01.2014  
> Rubrika: info_hronika
> Naslov: Izručen zbog ubistva Bojovića
> Članak:

Podgorica -- Crnogorska policija izručila je srpskim vlastima državljanina Srbije Sašu Cvetanovića (32), osumnjičenog za ubistvo Nikole Bojovića, saopštila PU Crne Gore.
Cvetanović je uhapšen 29. avgusta u Podgorici, a osumnjičen je da je direktni izvršilac ubistva Nikole Bojovića, 29. aprila prošle godine u Beogradu.
Crnogorska policija je navela da je za Cvetanovićem bila raspisana međunarodna poternica od strane Interpola Beograd. "Cvetanović se potražuje radi izdržavanja kazne zatvora u trajanju od jedne godine i šest meseci zbog krivičnog dela teška krada i radi obezbeđivanja njegovog prisustva u krivičnom postupku koji se protiv njega vodi pred nadležnim sudom u Republici Srbiji, zbog osnovane sumnje da je počinio krivično delo teško ubistvo, saopštila je Uprava policije Crne Gore. Slobodan Šaranović iz Danilovgrada osumnjičen je da je naručio ubistvo Nikole Bojovića, a Ratko Koljenšić da je organizovao taj zločin. Apelacioni sud Crne Gore ukinuo je 10. januara rešenje Višeg suda u Podgorici kojim je dozvoljeno izručenje Šaranovića i Koljenšića srpskim vlastima, a predmet je vraćen na ponovno odlučivanje. Šaranović i Koljenšić uhapšeni su 24. jula u Budvi, po srpskoj poternici koja je za njima raspisana zbog sumnje da su organizovali ubistvo Bojovića, koji je likvidiran u aprilu prošle godine u Beogradu. Srbija je 29. jula prošle godine podnela Crnoj Gori molbu za ekstradiciju Šaranovića i Koljenšića, u skladu sa ugovorom o izručenju između dve države. Nikola Bojović je rođeni brat Luke Bojovića, koji čeka izručenje iz Španije u Srbiju zbog optužbi za više ubistava i pokušaja ubistava. Navodni motiv za Nikolino ubistvo je osveta njegovom bratu Luki, za koga srpsko tužilaštvo tvrdi da je stao na čelo "zemunskog krimninalnog klana" nakon likvidacije Dušana Spasojevića i Mileta Lukovića 2003. godine. Slobodan Šaranović je brat Branislava Šaranović, vlasnika kockarnice u hotelu "Slavija" u Beogradu, koji je ubijen u sačekuši na Dedinju u oktobru 2009. godine. Šaranović se sumnjiči da je naručio likvidacije Bojovića, kako bi osvetio brata. Viši sud u Podgorici ranije je odredio ekstradicioni pritvor Šaranoviću i Koljenšiću.
