> Izvor: B92
> Datum: sreda 26.02.2014  
> Rubrika: info_hronika
> Naslov: Nasilni muž i pre povređivao ženu
> Članak:

Trstenik -- Slađanu D. iz Vrnjačke Banje, koji je u ponedeljak ujutro u zgradi vrtića “Biseri” u Trsteniku nožem napao bivšu suprugu, određen je pritvor.
On je bivšoj supruzi Marijani M. naneo više ubodnih rana po rukama, nogama i vratu. Kako saznajemo u policiji, osnovni javni tužilac u Trsteniku ovo krivično delo je kvalifikovao kao nasilje u porodici. Marijana kaže da ovo nije prvi napad.
Ni roditelji koji su se tu zatekli, ali ni zaposleni u vrtiću nisu uspeli da ga zaustave. Savladala ga je policija, a Marijana je prevezena u kruševačku bolnicu, gde su joj rane sanirane. Strah, kaže ova majka dve maloletne devojčice, i dalje ostaje. "Oborio me je na pločice, vukao me je za kosu i kada je čuo da policija dolazi rekao mi je da će, ako zbog ovoga ode na robiju, da će izaći sa robije i da će me ubiti", kazala je ona. Napadi i pretnje počeli su pre dve godine, a pred sudom u Kraljevu već se vodi jedan postupak za nasilje u porodici. Nedavno je, priča Marijana, pokušao i da je udavi. "Čak i u Centru za socijalni rad je znao da preti. Sa tim je upoznat i Centar za socijalni rad u Vrnjačkoj Banji i Centar za socijalni rad u Trsteniku i što se njih tiče uvek su mi izlazili u susret. Nije sve do njih. I policiji sam se obraćala svaki put. Kad se dogodilo to nasilje, priveli su ga na razgovor i odmah su ga pustili. On se naravno osilio, nastavio da preti i u Centru", dodaje Marijana. Direktor Centra za socijalni rad Dragojlo Minić kaže da o konkretnom slučaju ne može da govori jer je reč o poverljivim informacijama. Ipak, on ističe da je Centar imao dobru komunikaciju sa strankama. "Ko je zakazao u ovom konkretnom slučaju? Ja znam da Centar nije. Žrtvu i svakog građanina treba da štiti sistem. To izgleda kao fraza, sistem, ali sistem podrazumeva i tužilaštvo, i policiju i sud i Centar za socijalni rad", ističe on. Slađanu D. određen je pritvor, a delo je kvalifikovano kao nasilje u porodici. Osnovni javni tužilac u Trsteniku Violeta Vukmirović nam je u telefonskom razgovoru rekla da nije ovlašćena da daje informacije. Isti odgovor smo dobili i u policiji. Tokom protekle godine u Trsteniku je prijavljeno više od 150 slučajeva porodičnog nasilja. U ovakvim slučajevima država i ceo sistem moraju bolje da funkcionišu, a oštrija kaznena politika, naročito za povratnike, jedan je od načina da se nasilnicima stane na put.
