> Izvor: B92
> Datum: subota 1.02.2014  
> Rubrika: info_hronika
> Naslov: Udes kod Užica, poginuo vozač
> Članak:

Užice -- U saobraćajnoj nesreći u mestu Gorjane kod Užica poginuo je vozač tojote užičkih tablica koja se direktno sudarila sa šleperom podgoričkih registarskih oznaka.
Udes se dogodio oko 15 sati, kada je, prema izjavama očevidaca tojota koja se kretala iz pravca Požege prema Užicu prešla na levu stranu, udarila u kamion, a zatim sletela u livadu pored magistrale, prenosi Blic.
"Bio sam stotinak metara iza kada se začuo jeziv prasak. Na sve strane su počeli da lete delovi limarije. Istrčao sam iz kola i prvi prišao vozaču "tojote" koji je do pola ispao kroz desno bočno staklo. Opipao sam mu puls, nije davao znakove života", ispričao je za Blic očevidac tragedije. "Kako se moglo čuti od putnika koji su stajali u koloni, vozač šlepera pričao je da je automobil koji mu je išao u susret prešao na njegovu traku, potom se vratio u svoju, a onda opet neobjašnjivo skrenuo ulevo i udario u kamion", kazao je jedan od pristunih na mestu nesreće. Nekoliko minuta kasnije u Gorjane su stigli vatrogasci i hitna pomoć. Lekarska ekipa pokušala je reanimaciju vozača "tojote" ali njemu nije bilo spasa.
