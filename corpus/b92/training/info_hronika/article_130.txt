> Izvor: B92
> Datum: utorak 14.01.2014  
> Rubrika: info_hronika
> Naslov: Hapšenja zbog trgovine ljudima
> Članak:

Beograd -- Na teritoriji Beograda i Šapca uhapšeni su Ž. R. (31), D. M. (56), G. P. (35) i B. M. (29), zbog sumnje da su izvršili krivično delo trgovina ljudima.
Akciju privođenja su sproveli pripadnici Uprave kriminalističke policije MUP-a Srbije, u saradnji sa Višim javnim tužilaštvom u Šapcu.
Sumnja se da su oni, u dogovoru sa državljanima Grčke, u decembru 2013. pronašli državljanku Srbije, zavisnika od narkotika, iskoristili njeno stanje i vrbovali je za prostituciju u Grčkoj, saopštilo je Ministarstvo unutrašnjih poslova.
Potom su je sakrivali sedam dana u stanu u Šapcu, gde su je pripremali za put tako što su je "odvikavali" od konzumiranja narkotika i organizovali njeno prebacivanje autobusom u Solun u pratnji osumnjičenog Ž.R. Osumnjičeni Ž.R. je u Solunu trebalo da je preda državljanima Grčke, koji su "imali zadatak da organizuju njenu eksploataciju u vidu prostitucije preko oglasa, od čega bi deo novca slali mesečno osumnjičenima u Srbiji". Osumnjičeni su privedeni Višem javnom tužilaštvu u Šapcu, na čiji predlog im je sudija za prethodni postupak Višeg suda u Šapcu odredio pritvor, piše u policijskom saopštenju.
