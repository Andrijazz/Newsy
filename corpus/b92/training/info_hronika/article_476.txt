> Izvor: B92
> Datum: subota 15.02.2014  
> Rubrika: info_hronika
> Naslov: Dok sedimo i ćutimo, nasilje raste
> Članak:

Beograd -- Proteste zbog nasila i pojedinih sudskih presuda sagovornici Tanjuga vide kao izraz nepoverenja u institucije, nezadovoljstva građana uopšte.
Država je, prema mišljenju zaštitnika gradjana Saše Jankovića, odavno trebalo da zauzme drugačiji stav prema nasilju, a rešenje tog problema on vidi u tome da svako počne da radi svoj posao profesionalno i etično.
"Dok ćutimo i okrećemo glavu na drugu stranu, kažemo da je to privatna stvar, nasilje prolazi i raste", podvukao je Janković, koji smatra da više nema opravdanja za nekorišćenje ovlašćenja državnih organa, nepostupanje i neizricanje mera. "Nasilje smo dugo gajili i gledali na to gotovo kao na nešto normalno, a nasilnike i kriminalce nazivali smo žestokim, opasnim momcima, dok su institucije u međuvremenu izgubile autoritet i značaj", napominje Janković. On na protest Nišlija gleda kao na sasvim razuman i primeren način izražavanja nezadovoljstva, ali ukazuje da ne treba čekati da dođe do zaoštravanja. Građani Niša protestom su, dodao je ombudsman, poručili vlastima da nisu zadovoljni kako se njihova bezbednost štiti. Vicepremijer Aleksandar Vučić sinoć je obećao da će pravda stići ubice Vuka Stojiljkovića, a Nišlijama zahvalio što su, protestujući zbog tog zločina, pokazali da imaju savest veliku kao nebo i što "neće da dozvole da normalna i pristojna Srbija bude poražena". Advokat Božo Prelević u protestima građana vidi nezadovoljstvo celokupnom situacijom, a kriminolog Zlatko Nikolić ukazuje na još jedan momenant - ni Niš, ni Novi Sad više od tri godine nisu imali šefa policije. Prelević, ukazujući na veliko nezadovoljstvo građana, posebno ističe da se ono ogleda u tome što sopstveni položaj doživljavaju kao krajnje nedostojanstven, zbog čega i očekuje da će se mnoge stvari koristiti kao povod da se izrazi protest i neslaganje, a vlasti, dodaje, moraju da računaju sa tim. "I do sada je bilo smrtnih slučajeva i poništenih presuda, pa se protesti nisu dešavali, i, takođe, mislim da se time vrši veliki pritisak na sud", rekao je Prelević u izjavi Tanjugu. Nikolić, pak, okupljanje građana tumači pre svega činjenicom da se oni ne osećaju bezbedno, a kad je reč konkretno o Nišu i Novom Sadu, navodi da je ovo sada kulminacija svega što se dešavalo. "U Nišu im je jednostavno preko glave zločina i zločinstava, naročito kada je na tako podmukao način izvršeno vrlo svirepo ubistvo", navodi Nikolić, dok slučaj u vezi s presudiom u Novom Sadu naziva "čistom provokacijiom suda". Nikolić, naime, smatra da presuda Musiću nije morala da se poništava zbog tehničke greške, već je mogla biti ispravljena bez poništavanja, mada je, kako kaže, uveren da je porastu nasilja i ta dva grada posebno doprinelo što u njma tri i po godine nije bilo načelnika policije. "Dva velika grada - Novi Sad i Niš - ostavili su po tri i po, četiri godine bez glave, odnosno bez načelnika. Neko je to hteo, zašto je i kako hteo ne znam", kazao je Nikolić. U Nišu su se građani nekoliko dana sponrtano okupljali protestujući zbog svirepog ubistva Vuka Stoiljkovića (22), koga je 10. februara nožem ubio D. S. (20). Novosađani su ispred novosadske Palate pravde, pre tri dana, održali protest zbog odluke Apelacionog suda da ubici novosadske manekenke Vladislave Červenko, Darijanu Musiću ukine presudu od 35 godina zatvora i postupak vrati na početak.

Nezavisno predstavničko telo mladih u Srbiji Krovna organizacija mladih Srbije (KOMS) osudila je nedavno ubistvo niškog mladića Vuka Stojiljkovića i pozvala sve građane i društvene aktere da hitno sankcionišu nasilje mladih nad mladima, kao i da što pre otpočnu borbu protiv tog problema. Inicijativu KOMS-a podržao je i državni sekretar za omladinu Nenad Borovčanin koji je kao rešenje predložio intenzivnije preventivne aktivnosti, kako bi među mladima razumevanje, tolerancija, dijalog, rodna ravnopravnost i prihvatanje svih oblika različitosti postao dominatniji obrazac ponašanja od nasilja, sukobljavanja i diskriminacije. KOMS je u saopštenju dostavljenom medijima ocenio da je stopa nasilja među mladima alarmantno visoka i istakao da je, bez obzira na političke razlike, borba protiv nasilja jedno od pitanja koje mora ujediniti sve društvene aktere. "Neophodno je postići široki društveni konsensus, saradnju i zajednično delovanje svih relevantnih aktera - kako institucija, tako i političkih partija i njihovih podmladaka, organizacija civilnog društva i medija", poručio je KOMS. Kako se dodaje problem nasilja mladih i nad mladima, ali i u celom društvu, jedan je od najvažnijih problema u Srbiji zbog čega izgradnja kulture mira i dijaloga mora da bude jedan od primarnih ciljeva obrazovanja, a rad na prevenciji nasilja svakodnevan. Borovčanin je, kako se navodi u saopštenu Ministarstva omladine i sporta, ocenio da su ekonomska kriza, tranzicija društva, premalo mogućnosti za mlade, osećaj bezizlaznosti i ostali problemi s kojima se omladina Srbije susreće jedan od uzroka za rađanje nasilja među mladima. Prema njegovim rečima, mladima je potrebno bolje porodično, školsko i društveno okruženje, kako bi u zdravoj socijalnoj sredini postali zdrave ličnosti za zdravo i normalno društvo. "Pozivam sve relevantne subjekte, pre svih građane, zatim civilno društvo, javne ličnosti i medije da se aktivnije uključe u stvaranje tolerantnijeg i demokratičnijeg društva", zaključio je Borovčanin. Krovna organizacija mladih Srbije (KOMS) je najviše nezavisno predstavničko telo mladih u Srbiji sa misijom da zastupa interese mladih razvijajući partnerski odnos sa državom, međusektorsku i međunarodnu saradnju, podstičući aktivno učešće mladih i organizacijski razvoj svojih članica. Savet podmladaka političkih partija KOMS-a je savetodavno telo KOMS-a koje čine predstavnici podmladaka devet parlamentarnih političkih partija u Srbiji (DS, DSS, DHŠ, LDP, LSV, SDU, SNS, SDPS, SPS).
