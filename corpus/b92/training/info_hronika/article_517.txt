> Izvor: B92
> Datum: Hronika		| četvrtak 20.02.2014  |  13:37
> Rubrika: info_hronika
> Naslov: Zbog slučaja Mišković žalba USS
> Članak:

Beograd -- Sudija Specijalnog suda Vladimir Vučinić podneo je ustavnu žalbu zbog pritisaka kojim je izložen na suđenju Miroslavu Miškoviću, piše Politika.
Kako list navodi, Vučinić je žalbu podneo zbog odluke Visokog saveta sudstva kojom je odbijena njegova pritužba da je trpeo pritiske zbog suđenja vlasniku Delta holdinga Miroslavu Miškoviću, piše Politika.
"Smatram da nisam imao pravično suđenje pred Visokim savetom sudstva", rekao je Vučinić za "Politiku", odbijajući da dalje komentariše svoju odluku da se obrati Ustavnom sudu. Vučinić se obratio VSS sa pritužbom da je vršilac funkcije predsednika Višeg suda u Beogradu Aleksandar Stepanović na njega vršio pritisak, zbog odluke da u decembru prošle godine privremeno vrati pasoš Miškoviću, radi putovanja u London. Stepanović je tražio od Vučinića da opozove odluku da Miškoviću dozvoli put u inostranstvo, dok je Vučinić smatrao da je njegova odluka ispravna i pravno opravdana. Stepanović je, u međuvremenu, smenio Vučinića sa funkcije predsednika Posebnog odeljenja Višeg suda (Specijalnog suda). Članovi VSS ocenili su da nije bilo pritisaka, bez prethodne provere da li istinu govori sudija Vučinić, koji se požalio na pretnje i neprikladna upozorenja svog nadređenog, ili je istina na strani sudije Stepanovića, koji je sve to negirao. Predstavnici VSS smatrali su da povod pritužbe nisu pretnje nego pritisci, a da toga nije bilo, podseća "Politika". Ustavni sud ima mogućnost da utvrdi da je sudiji Vučiniću povređeno pravo na jednaku pravnu zaštitu, čime bi mogla da bude poništena odluka VSS i da bude naloženo sprovođenje novog postupka.
