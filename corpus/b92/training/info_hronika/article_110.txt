> Izvor: B92
> Datum: utorak 14.01.2014  
> Rubrika: info_hronika
> Naslov: Jelena Ćuruvija: Ovo je tek početak
> Članak:

Beograd -- Jelena Ćuruvija podseća da je ubistvo njenog oca samo vrhunac dugotrajnog progona kojem je bio izložen i upozorava da se to ne sme zaboraviti.
Otkrivanje imena ubica njenog oca nije je previše iznenadilo.
Glavni problem je bio nedostatak svedoka, odnosno žive reči, očigledno da je pojava ovog apsolutno novog svedoka (Milorada Ulemeka) doprinelo tome da rešavanje tatinog ubistva dođe u ovu fazu, rekla je ona.
Na pitanje B92 da li ovo što se danas dogodilo zatvara priču o ubistvu za njenu porodicu, Jelena je rekla da o tome razmišlja kao o početku. "Ovo je tek početak, istraga treba da se desi i proces treba da se desi, pa tek treba da dođemo do vrha piramide... Pretpostavljam da će razne stvari tu isplivati zbog ovog svedoka", rekla je Jelena. Jelena Ćuruvija očekuje da svi politički akteri shvate atmosferu koja je prethodila ubistvu njenog oca kako se takvo nešto ne bi ponovilo. "Sedam meseci tata je bio uništavan, i novine za koje je radio, i novinari sa kojima je radio, dvojica od njih su pet meseci bili u zatvoru, a su]enja su počinjala ujutro, završavala se uveče - noćnim presudama@, napominje ona. "To jeste bio progon i uništenje tate lično, ali je to bio i ozbiljan atak na novinare i na slobodu govora", zaključila je Jelena Ćuruvija.


