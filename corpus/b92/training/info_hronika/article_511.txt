> Izvor: B92
> Datum: sreda 19.02.2014  
> Rubrika: info_hronika
> Naslov: Žandarm optužen za ranjavanje žene
> Članak:

Niš -- Više tužilaštvo u Nišu podiglo optužnicu protiv pripadnika niškog odreda Žandarmerije Stanka Stojanovića jer je sa umišljajem pokušao da ubije Nišlijku Anu D.
Stojanović (31) je vozio “fijat stilo” kada je u kružnom toku na Bulevaru 12. februara susreo “tojotu” kojom je upravljala Ana D.
"Nezadovoljan kako je vozila, žandarm je svojim automobilom prvo trubio, da bi nakon toga 'stilom' stao paralelno sa njenim vozilom. Tada je iz neposredne blizine iz pištolja CZ 90, kalibra devet milimetara, ispalio hitac u Nišlijku. Ženu je pogodio u levo rame", navodi se u optužnici. Ranjena žena je uz veliku sreću zadobila samo lake povrede, jer je zrno prethodno okrznulo lajsnu prozora. Žandarm je posle incidenta pobegao, ali je uhapšen posle nekoliko dana. Njegov automobil je pronađen kod auto-mehaničara, gde ga je odvezao kako bi mu zakrpio rupu na vratima.
