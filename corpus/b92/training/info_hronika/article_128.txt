> Izvor: B92
> Datum: utorak 14.01.2014  
> Rubrika: info_hronika
> Naslov: SPO: Uhapsiti i ostale odgovorne
> Članak:

Beograd -- SPO, komentarišući vest o hapšenju osumnjičenih za ubistvo Ćuruvije, saopštilo da se sa odgovornošću moraju suočiti i oni koji su sprečavali hapšenje 15 godina.
"Očekujemo da pravda bude brza i da kazna za brutalno ubijanje građana Srbije od strane njenih službi bezbednosti obuhvati i sve one koji su u tome učestvovali na bilo koji način", navedeno je u saopštenju Predsednišrva SPO, čiji lider Vuk Drašković je i sam bio dva puta meta službi Državne bezbednosti.
"Službe bezbednosti, njihovi šefovi i koordinatori, kao i policja i tužilaštvo, svih ovih 15 godina obaveštavali su javnost da se ubice ne mogu uhapsiti jer, navodno, nema dokaza. Dokazi o njihovom državnom teroru nalaze se po grobljima Srbije, Beograda i u celom okruženju pa zato smatramo da se sa odgovornošću moraju suočiti i svi oni koji su sprečavali hapšenja i optužnice protiv državnih ubica", navodi još SPO. Kaže se i da je "Srbija i danas u raljama mnogih počinilaca i organizatora zločina sličnih zločinu nad Slavkom Ćuruvijom i njihovih zaštitnika u raznim državnim isntitucijama. Zbog toga je današnja akcija hapšenja Ćuruvijinih ubica veoma bitna kao, nadamo se, početak novog vremena pobede pravde nad zločinom i civilizovanog uređenja naše države". "Očekujemo da kao posledica današnjih hapšenja uslede i brza čišćenja državnih institucija od svih koji su bili aktivni učesnici državnom teroru ili njegovom skrivanju tokom prethodnih decenija, kao i rasvetljavanje svih do sada nerasvetljenih zločina", zaključuje se u saopštenju Predsedništva Srpskog pokreta obnove.
