> Izvor: B92
> Datum: petak 17.01.2014  
> Rubrika: info_hronika
> Naslov: "Rano govoriti o jemstvu za Đurića"
> Članak:

Beograd -- O jemstvu za Dragana Đurića preuranjeno je i razmišljati dok se ne odluči o pritvoru za koji smatramo da je neosnovan, rekao je njegov advokat Dragan Mraković.
Odbrana vlasnika Zekstre i predsednika FK Partizan Dragana Đurića žalila se na odluku suda kojom mu je zbog opasnosti od bekstva određen pritvor, a koji može da mu se ukine ukoliko položi jemstvo od dva miliona evra.
Njegov branilac rekao je Tanjugu da je žalbu podneo jer smatra da ne postoje uslovi za određivanje pritvora, pa samim tim nema uslova za polaganje jemstva. O žalbi narednih dana treba da odluči krivično vanraspravno veće Posebnog odeljenja Višeg suda u Beogradu. Tužilaštvo za organizovani kriminal podnelo je takođe žalbu, ali na deo odluke o određivanju jemstva, rekla je Tanjugu portparolka suda Dušica Ristić. O žalbi narednih treba da odluči krivično vanraspravno veće suda, rekla je Ristićeva. Sudija za prethodni postupak tog suda je u utorak doneo rešenje kojim je Đuriću odredio pritvor do 30 dana i istovremeno odlučio da će Đurić biti pušten da se brani sa slobode ako bude položio jemstvo od dva miliona evra u dinarskoj protivvrednosti Jemstvo može da bude uplaćeno u gotovini, kao i upisom hipoteke na nekretnine u određenoj vrednosti. Tužilaštvo je pokrenulo istragu protiv Đurića u vezi sa privatizacijom "Veterinarskog zavoda" zbog postojanja osnovane sumnje da je izvršio krivično delo zloupotrebe položaja odgovornog lica. On se tereti da je u postupku privatizacije za konzorcijum pravnih lica "Zekstra" d.o.o i "Bankom" d.o.o. pribavio protivpravnu imovinsku korist u iznosu većem od 207.000.000 dinara. Đurić je uhapšen nakon sašlusanja u tužilaštvu pošto se sam odazvao pozivu za slušanje. Vetrinarski zavod je njegova kompanija Zekstra kupila 2005. godine. Krivična prijava protiv njega podneta je 27. decembra 2013. godine. Veterinarski zavod je privatizovan 2005. godine kada ga je kupila kompanija "Zekstra". To je jedna od 24 sporne privatizacije koje je kao takve označio Savet za borbu protiv korupcije.
