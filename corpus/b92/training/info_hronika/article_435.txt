> Izvor: B92
> Datum: sreda 12.02.2014  
> Rubrika: info_hronika
> Naslov: Ponovo negirali krivicu za Budvu
> Članak:

Beograd -- Nekadašnji pripadnici Državne bezbednosti ponovo su negirali odgovornost za pokušaj ubistva Vuka Draškovića 2000. godine u Budvi.
Ponovljeno suđenje trojici nekadašnjih pripadnika Resora državne bezbednosti, okrivljenim za pomaganje u pokušaju ubistva lidera SPO Vuka Draškovića 2000. u Budvi, počelo je danas u Beogradu davanjem iskaza i negiranjem krivice optuženih.
Nekadašnji šef beogradskog Centra DB Milan Radonjić i načelnici odeljenja u tom centru za unutrašnji i spoljni ekstremizam Ratko Romić i Stevan Basta, odbacili su sve navode optužnice, tvrdeći da su sve radili u skladu sa pravilima službe i da nisu imali saznanja da će prikupljene informacije biti iskorišćene za pokušaj ubistva lidera SPO. Radonjić je naglasio da nikada nije učinio krivično delo i da su delovi navoda optužnice "konstrukcija, izmišljotina i čista laž". "Nikada nikome nisam pomogao, niti dobio nalog da učinim nešto što je van procedure rada Službe, a da je meni ličilo na krivično delo", rekao je Radonjić. Romić se saglasio sa Radonjićem, ističući da u sudskom procesu protiv njega i dvojice njegovih kolega nisu predočene činjenice na osnovu kojih su optuženi za pomaganje u pokušaju ubistva. "Zamenik tužioca je morao za svaki optužni deo da iznese konkretne dokaze, a sud je olako prešao preko te činjenice. Zamenik tužioca to nije učinio jer ne postoji dokaz, niti indicija da smo počinili to krivično delo", rekao je Romić. Radonjiću, Romiću i Basti ponovo se sudi nakon što je Apelacioni sud prošle godine ukinuo prvostepenu presudu kojom su bili osuđeni na višegodinje kazne zatvora. Tom presudom Viši sud u Beogradu 18. juna 2012. osudio je Radonjića na osam godina zatvora, a Bastu i Romića na po sedam godina. Nastavak suđenja zakazan je za 28. mart.
