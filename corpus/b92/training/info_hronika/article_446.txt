> Izvor: B92
> Datum: Hronika		| četvrtak 13.02.2014  |  16:41 -> 22:01
> Rubrika: info_hronika
> Naslov: Niš: Protesti zbog ubistva mladića
> Članak:

Niš -- U Nišu se tokom večeri okupilo više od hiljadu ljudi koji protestvuju zbog ubistva studenta Vuka Sojiljkovića.
Oni su se okupili na mestu gde je mladić preminuo od više uboda nožem na trgu kod parka Svetog Save.
Na mestu ubistva su građani palili sveće i odavali počast ubijenom mladiću. Okupili su se njegovi drugovi, kolege sa Medicinskog fakulteta, rodbina, roditelji zabrinuti za bezbednost svoje dece, profesori.

Okupljeni građani poručuju da su na protest došli sa zahtevom da se otkrije istina i sprovede pravda nad ubicama nedužnog mladica. Oni traže bezbednost za nedužne građane na ulicama Niša. Nakon što je nekoliko stotina građana sinoć, paljenjem sveća odalo počast ubijenom Vuku, njegovi prijatelji, rođaci i kolege pozivali su na masovni protest, a poziv je objavljen na Fejsbuk stranici "Budimo Vukove oči i uši. Nek ti je večna slava. Vuk Stoiljković 1992 - 2014".

"Pokažimo koliko smo ga voleli, volimo i volećemo celoga života. A na kraju, isterajmo i pravdu na videlo", piše na ovoj stranici koju, samo 17 sati od osnivanja, prati više 15.000 ljudi. Sumnju u istražni tok povodom ovog ubistva izazavala je činjenica da je javnosti prvo bila predstavljena informacija da policija traga za dvojicom momaka od kojih je jedan sin poznatog niškog ugostitelja, a da se njegovo ime posle toga nije pojavljivalo među osumnjičenima.

Putem ove Fejsbuk strane, građani su pozvani na još jedan skup zakazan u subotu, 15. februara, u podne, na Trgu kralja Milana, u samom centru Niša. Vuk Stoiljković (22) ubijen je u ponedeljak uveče. Policija je s tim u vezi objavila zvanično saopštenje u kome se navodi da je uhapšen Dimitrije S. (20), osumnjičen da je Vuka 4 puta uboo nožem u vrat, stomak i grudi. U Niškoj policiji kažu da je identifikovan samo jedan počinilac, kome je određen jednomesečni pritvor kako ne bi uticao na svedoke. Niška policija uhapsila je dvadesetogodišnjeg Dimitrija S. zbog sumnje da je 10. februara oko osam sati uveče ubio dvadesetdvogodišnjeg Vuka Stojiljkovića u parku Svetog Save u Nišu.
