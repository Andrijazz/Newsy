> Izvor: B92
> Datum: petak 31.01.2014  
> Rubrika: info_hronika
> Naslov: Odložen početak suđenja Čanku
> Članak:

Novi Sad -- Početak suđenja lideru LSV Nenadu Čanku zbog tuče ispred novosadske kafane "Tako je suđeno“ odložen je za 2. april zbog zdravstvenog stanja optuženog Čanka.
Njegov branilac je priložio lekarski nalaz koji, kako tvrdi, dokazuje da je njegov klijent zbog povrede sprečen da se pojavi u sudnici.
Odbrana oštećenog Pavla Lešanovića je negodovala zbog ovakvog razvoja događaja. Na glavnom pretresu početkom aprila biće saslušani svedoci, između ostalog, i vlasnik pomenute kafane, bivši vaterpolista Danilo Ikodinović. Podsetimo da je u septembru 2012. godine u pomenutoj kafani došlo do incidenta u kojem je lider LSV-a Nenad Čanak pretukao Pavla Lešanovića. Iako je Čanak u početku negirao incident, nekoliko dana kasnije dao je ostavku na mesto narodnog poslanika u Skupštini Srbije.
