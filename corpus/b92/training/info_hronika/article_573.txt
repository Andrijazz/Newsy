> Izvor: B92
> Datum: utorak 25.02.2014  
> Rubrika: info_hronika
> Naslov: Malovićeva: Besmislene optužbe
> Članak:

Beograd -- Bivša ministarka pravde Snežana Malović odbacuje tvrdnje o svojim vezama s klanom Draka Šarića kao besmislene i potpuno netačne.
Ona zahteva da državni organi ispitaju zašto su informacije sada plasirane i po čijem nalogu.
Posle hapšenja načelnika odeljenja koje je nadgledalo članove narko-klana, pojavile su se informacije o vezama bivšeg načelnika SBPOK Svetislava Đurovića sa Šarićima, što je on demantovao. Govorilo se i o tome da je Đurović u prijateljskim vezama sa bivšom ministarkom pravosuđa Snežanom Malović.
"Izjave da smo sarađivali sa klanom Darka Šarića su potpuno besmislene i netačne. Činjenice i rezultati borbe protiv tog klana govore upravo suprotno. Osuđujuće presude protiv tih lica, oduzeta imovina i zaplena četiri tone kokaina", rekla je bivša ministarka. Prema izvorima u policiji, Svetislav Đurović imao je zaštitu Ministarstva pravde dok je Snežana Malović bila na njegovom čelu, njegova služba bila je direktno povezana s resorom koji je vodila i često su informacije prvo išle tom ministarstvu, pa tek onda UKP i Direkciji policije. Načelnik UKP je godinu dana posle letovanja u Turskoj čak dva puta tražio smenu Đurovića, ali se to nije dogodilo, a čak se pokušalo i izdvajanje SBPOK iz UKP. Bivša ministarka podseća da je dok je ona bila ministarka, Šarićima zaplenjena imovina vredna 350 miliona evra. "U krajnjem slučaju ja i moja deca, kao i deca ljudi koji su učestvovali u njihovom razbijanju danas imaju obezbeđenje i ne mogu slobodno da šetaju gradom", kaže ona. Da je svedočenje Branka Lazarevića tempirano pred izbore tvrdio je i koalicioni partner SPS, Dragan Marković, koji je kasnije tu tvrdnju ublažio. U SPS kažu da nemaju nikakav problem zbog svedočenja Branka Lazarevića. "To za nas nije novost, ne žalimo se na tajming. A što se čekalo 4 godine? Ne žalimo se na tajming, to je nešto što postoji na naslovnim stranama novina, neću reći samo tabloida. Znači to je nešto što visi u vazduhu i ključna je rečenica Dačića, da će on sam biti zadovoljan kad se konačno uhapsi optuženi za šverc kokaina, barem se, to će verovatno da se dokaže, znači Šarić, njegovi saradnici, njegovi doušnici", rekla je Dijana Vukomanović u "Kažiprstu". Izvori u policiji navode da se očekuju nova saslušanja i privođenja ljudi za koje se sumnja da su na različite načine sarađivali sa klanom Darka Šarića. Za sutra je zakazano saslušanje advokata Radovana Štrpca, koji se sumnjiči da je prenosio informacije od Branka Lazarevića ka Darku Šariću.
