> Izvor: B92
> Datum: utorak 25.03.2014  
> Rubrika: info_hronika
> Naslov: "Pljačkaš" se pokajao i sam predao
> Članak:

Novi Sad -- Dok je policija tragala za muškarcem koji je u ponedeljak u Novom Sadu pokušao da opljačka menjačnicu, on se sam javio na prijavnicu jer ga je "grizla savest".
Sam se prijavio, jer ga je, kako je ispričao, "grizla savest zbog onoga što je učinio".
Na prijavnici policije pojavio se osumnjičeni, dvadesetdevetogodišnji Aleksandar V. iz Čuruga, predavši policajcima i plastični pištolj koji je prethodno kupio.
Policija će, saznajemo, protiv njega u redovnom postupku podneti krivičnu prijavu zbog sumnje da je pokušao razbojništvo. On je, kako saznaju Novosti, u ponedeljak uveče oko 19.30, maskiran i naoružan pištoljem ušao u Ulici somborskoj u Novom Sadu, i od radnice tražio novac. Mada uplašena, žena je uspela da pritisne alarm, posle čega je ovaj pobegao. Policija je ubrzo stigla na lice mesta i krenula u poteru za pljačkašem. Za to vreme, bežeći od policije, osumnjičenom je "proradila" savest, pa je otišao i sam se prijavio. Predao im je i "oružje", plastični pištolj, kojim je planirao razbojništvo. Po nezvaničnim saznanjima, razbojnik je policajcima rekao "da je shvatio da nije za takve rabote".
