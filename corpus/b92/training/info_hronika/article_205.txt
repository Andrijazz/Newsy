> Izvor: B92
> Datum: utorak 21.01.2014  
> Rubrika: info_hronika
> Naslov: Pucano na sina Žike Muštikle
> Članak:

Beograd -- Na Aleksandra MIhajlovića, bivšeg direktora Stankoma, jutros je pucano u beogradskom naselju Banovo Brdo, potvrđeno je u policiji za B92.
Mihajlović nije povređen i odmah je slučaj prijavio policiji. Do pucnjave je došlo jutros oko 8.40 časova. Pripadnici MUP-a su izašli na mesto pucnjave u Ulici Petra Martinovića.
Poruka napada je jasna, ali za motivima i napadačem se još traga. Ni policija ni Aleksandar Mihajlović o detaljima napada se za sada ne oglašavaju.
Mihajlović i firma "Stankom", čije je vođenje nasledio od oca Živadina Mihajlovića, poznatijeg kao Žika Muštikla, nekadašnjeg funkcionera SPS-a iz Miloševićeve ere, poslednji put bili su u žiži javnosti pre nekoliko godina, kada su prevareni kupci stanova u naselju Filmski grad. Naime, stanove koje su platili nisu dobili. Katarina Ogrizović, koja je među prevarenim građanima kaže da je prilikom kupovine stana advokat pregledao papire, ali da je tada izgledalo sve u redu. "Kada je advokat pogledao, sve je, kako je rekao, bilo papirološki i pravno OK. Jedino što je pitanje kada će se završiti. Otišla sam i kaparisala stan, dobila sam priznanicu kapare i čekala da počne gradnja", kazala je ona. Vlasnik firme "Delta legal" Aleksandar Lukić bio je jedan od suinvestitora na tim lokacijama, a za ovaj slučaj zainteresovala se i ekipa Insajdera. Aleksandar Mihajlović iz "Stankoma", ekipi Insajdera u emisji "Službena zloupotreba" iz 2009. pokušao da objasni kako je ceo posao funkcionisao. "Mi napravimo konačan obračun za izvedene radove, platimo u kvadratima po ugovoru suinvestitoru, prenesemo mu te kvadrate i onda se ispostavi, kad se završi taj obračun, da je on prodao i naše stanove i onda dođu ljudi sa ugovorima da je on prodavao naše stanove. Kako ne razumete?", izjavio je Mihajlović. U međuvremenu otvaran je stečaj nad "Stankomom", vlasnik "Delta legala" je bio hapšen zbog sumnje da je prodavao stanove bez evidencije, prisvajao novac i utajio porez, dok su kupci stanova koje nisu dobili i dalje otplaćivali kredite, a neki od njih i plaćali za kiriju u iznajmljenim stanovima.


