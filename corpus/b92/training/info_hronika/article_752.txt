> Izvor: B92
> Datum: sreda 19.03.2014  
> Rubrika: info_hronika
> Naslov: Napadnuti radnici Elektrovojvodine
> Članak:

Subotica -- Radnici Elektrovojvodine fizički su napadnuti u naselju Bački Vinogradi kraj Subotice, a ovo preduzeće najavilo je krivične prijave protiv počinilaca.
Kako je saopšteno iz subotičke Elektrodistribucije, radnici su napadnuti juče u poslepodnevnim časovima, tokom redovne kontrole mernih mesta u Bačkim Vinogradima, pri čemu su pretrpeli i lakše telesne povrede, a intervenisala je policija.
Naše preduzeće neće trpeti ovakvo nasilje nad radnicima koji obavljaju redovne zadatke i preduzeće sve zakonske mere da se počinitelji što strožije kazne. Protiv kupca koji je izvršio ovo delo podneće se u što kraćem roku krivična prijava - navodi se u saopštenju, u kojem nije precizirano zbog čega je došlo do napada.
