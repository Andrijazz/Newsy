> Izvor: B92
> Datum: ponedeljak 17.02.2014  
> Rubrika: info_hronika
> Naslov: Požar zahvatio šumu kod Vlasotinca
> Članak:

Vlasotince -- Na brdu između Vlasotinca i Grdelice danas oko 13.00 sati izbio je požar koji je zahvatio borovu šumu i nisko rastinje oko vinograda.
Načelnik Odeljenja za vanredne situacije za Jablanički okrug Milorad Marjanović rekao je Tanjugu da je vatrom zahvaćeno nekoliko hektara šume i rastinja iznad sela Dadinca i Kozara.
"Sve vatrogasne ekipe iz Vlasotinca i Leskovca su na terenu i kako mi kažemo požar je "opkoljen, rekao je Marjanović. On je dodao da vatrogascima jedini problem predstavlja jedan deo predela gde nema puta, ali da su tamo upućeni vatrogasci sa ručnim pumpama. Sumnja se da je do požara došlo tako što je neko od meštana palio korov na njivi, nakon čega se vatra proširila na nisko rastinje.
