> Izvor: B92
> Datum: sreda 22.01.2014  
> Rubrika: info_hronika
> Naslov: "Moguće da informacije cure iz MUP"
> Članak:

Beograd -- Govoreći o izjavi Nikolića da akcija Grom nije dala očekivane rezultate jer cure informacije iz MUP, Dragan Rakić iz PU Beograd kaže da ta mogućnost postoji.
"Policija pokušava da drži u tajnosti informacije koliko god je to moguće, ali postoji mogućnost da te informacije cure i tada je potrebno da se uključi sektor unutrašnje kontrole, koji ispituje rad policije", kazao je za Radio-televiziju Srbije načelnik Odeljenja za suzbijanje nakrotika PU Dragan Rakić.
On je kazao da je moguće da informacije procure namerno, "kada neko otkriva podatke kako bi ostvario korist", ali i slučajno. "Kada se akcija sprovodi, vi morate da obavestite ljude, recimo dođite u pola pet ujutru, to je dovoljna informacija ako je neko na ulici čuje, sešće neko sa svojim prijateljima pa će reći", objasnio je Rakić i istakao da bi potkupljene policajce trebalo najstrože kazniti. Predsednik Srbije Tomislav Nikolić juče je u pisanoj izjavi kritikovao policiju i pozvao Ministarstvo unutrašnjih poslova Srbije da borbu protiv narko-mafije sprovede bolje i efikasnije, uz visok stepen tajnosti. Nikolić je ocenio da akcije "Grom" nisu dale očekivane rezultate i da "očigledno je veliki broj osumnjičenih obavešten". Rakić je rekao da je problem za policiju činjenica da postoji veliki broj "malih narko-dilera" koji kod sebe imaju manje količine droge, jer u slučaju da se ona otkrije, ne mogu da dobiju visoke kazne. Objasnio je i da većina narko-dilera ima posebne stanove - "štek stanove", samo za čuvanje droge i oružja. Prema njegovim rečima, u Beogradu je prošle godine izvršeno ukupno 2.800 zaplena. U poslednjoj akciji "Grom 2", beogradska kriminalistička policija pretresla je 28 stanova i privela osmoro osumnjičenih kod kojih su pronađeni droga, oružje i falsifikovani dokumenti.
