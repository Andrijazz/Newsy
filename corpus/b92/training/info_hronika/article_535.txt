> Izvor: B92
> Datum: petak 21.02.2014  
> Rubrika: info_hronika
> Naslov: Noć u BG: Dva bodenja nožem
> Članak:

Beograd -- Dve osobe su noćas na Bežanijskoj Kosi povređene nožem i zadobile ubodne rane, izjavila je Tanjugu portparol Hitne pomoći Nada Macura.
Muškarac star 31 godinu je oko 00.50 časova u Ulici Vajara Živojina Lukića 58 kod starog tržnog centra zadobio dve ubodne rane u predelu leđa i tri ubodne rane u levu nadlakticu, rekla je Macura.
On je prevezen na odeljenje za reanimaciju Urgentnog centra, istakla je portparol Hitne pomoći. Muškarac star 28 godina je oko 01.10 časova u Ulici Partizanske avijacije bb uboden nožem, zadobio je razderotinu leve šake i površnu povredu glave, a prevezen je u Urgentni centar, navela je Macura. Portparol Hitne pomoći je rekla da se oko 20.40 časova dogodio i sudar u Ulici Braće Jerković 123 u kojem su povređene dve osobe. Devojka stara oko 25 godina zadobila je povredu glave i prevezena je u Urgentni centar, dok je mladić star oko 20 godina zadobio povredu kolena i skočnog zgloba i prevezen u Institut za ortopediju Banjica, istakla je Macura. Hitna pomoć je tokom noći u Beogradu obavila 110 intervencija od kojih 10 na javnim mestima, a za protekla 24 sata 236 intervencija od kojih 48 na javnim mestima, precizirala je Macura. Lekarima su se najčešće obraćali astmatičari i srčani bolesnici, dodala je portparol Hitne pomoći. Macura je savetovala oprez u saobraćaju, adekvatno oblačenje, uzimanje tečnosti, vitamina, provetravanje prostorija u kojima se boravi i upozorila da je potrebno čuvati se respiratornih virusnih infekcija.
