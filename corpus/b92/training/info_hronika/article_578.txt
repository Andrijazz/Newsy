> Izvor: B92
> Datum: utorak 25.02.2014  
> Rubrika: info_hronika
> Naslov: Potvrđena optužnica protiv Kocića
> Članak:

Leskovac -- Viši sud u Leskovcu potvrdio je optužnicu protiv bivšeg gradonačelnika Leskovca Slobodana Kocića i još sedmoro optuženih za zloupotrebe budžeta grada.
Osim Kocića optuženo je petoro njegovih saradnika i dvojica biznismena, i oni se terete za zloupotrebe službenih položaja, falsifikovanje službenih isprava i gradjenje bez građevisnke dozvole.
Ranije se navodilo da je time grad Leskovac oštećen za više desetina miliona dinara. Optužnica je, kako se navodi u saopštenju, postala pravosnažna 14. februara ove godine. Osim Kocića optužnica je podignuta i protiv bivše direktorke Direkcije za urbanizam i izgradnju Dragane Stošić, koja je je kao i Kocić provela pet meseci u pritvoru. Na optužnici su i vlasnik preduzeća "Energosistem Čogurić" Aleksandar Čogurića, koji je u pritvoru, i vlasnik i član nadzornog odbora "Produkta" iz Pečenjevca Radovan Jovanović i Mitko Kostadinov. Optuženi su i radnici Direkcije za građevinske poslove Dragan Marjanović, Ivan Djokić i Ljiljana Mihajlović.
