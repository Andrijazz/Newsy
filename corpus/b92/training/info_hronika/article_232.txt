> Izvor: B92
> Datum: Hronika		| četvrtak 23.01.2014  |  14:53
> Rubrika: info_hronika
> Naslov: Đurašković: Za krah Nibensa kriv DS
> Članak:

Beograd -- U nastavku suđenja vlasnik “Nibens grupe” Milo Đurašković optužio je čelnike DS za propast putarskih preduzeća, tvrdeći da su ga ucenjivali i na kraju uhapsili.
"Ja smatram da je politički uticaj kriv za urušavanje Nibens grupe. Sve je počelo 2010. kada je napravljen konzorcijum za posao izgradnje severnog kraka Koridora 10, kada su počeli i politički pritisci", rekao je Đurašković, kome se sudi zbog sumnje da je sa Miroslavom Miškovićem, njegovim sinom Markom i još osmoro optuženih oštetio putarska preduzeća.
"Dušan Petrović, koji je u to vreme imao veliki uticaj, tražio je od mene da u konzorcijum firmi ubacim preduzeće 'Interkop Šabac' i da ono bude nosilac posla. Ja se sa tim se nisam slagao kao ni predstavnici ostalih firmi u konzorcijumu, jer to preduzeće nije zadovoljavalo uslove, nit je bilo referentno", ispričao je Đurašković izlažući svoju odbranu. Petrović im je posle toga, kako je naveo, poručio da je "to državni interes". Ubrzo je upozoren da su instrukcije da "Interkop Šabac" bude nosilac tog projekta "stigle direktno sa Andrićevog venca, od tadašnjeg predsednika Borisa Tadića i njegovog savetnika Mikija Rakića", a da je istovremeno finansijska policija ušla u Nibens, napomenuo je Đurašković. On je dodao da o pritiscima i ucenama mogu da posvedoče i direktori njegovih preduzeća, ali i bivši ministri Milutin Mrkonjić i Oliver Dulić. Sve to je, kako kaže, dovelo do njegovog hapšenja 2011. godine za kruševačku fabriku maziva FAM, posle čega je počeo i krah Nibensa. Što se tiče optužnice za putarska preduzeća, Đurašković je negirao njene navode. "Ako se ovo dokaže, ja sam idiot. Putarska preduzeća su bila u mom vlasništvu, kako da oštetim samog sebe?", rekao je Đurašković, kome se na teret stavlja da je izvlačio novac iz putarskih preduzeća, zajedno sa Miškovićima i još osam saradnika. Vlasinik "Nibensa" odbranu će nastaviti da iznosi sutra. Tokom prepodneva Đurašković je u Specijalnom sudu u Beogradu rekao da su putarska preduzeća u njegovom vlasništvu bila u ekspanziji sve do 2009. kada su Putevi Srbije prestali da izmiruju svoje obaveze, a dugovi počeli da se gomilaju, kao i da su Miškovići godinu dana ranije izašli iz tog posla. Đurašković će nastaviti svoje izlaganje sutra, kada treba da odgovara na pitanja svojih branilaca, tužilaštva i suda.
