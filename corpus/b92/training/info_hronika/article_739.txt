> Izvor: B92
> Datum: utorak 18.03.2014  
> Rubrika: info_hronika
> Naslov: Požar kod Raške pod kontrolom
> Članak:

Raška -- Požar koji je danas izbio u mestu Zimovnik kod Raške, vatrogasci su lokalizovali i sada je pod kontrolom.
Načelnik sektora za vanredne situacije Raškog okruga Radoica Kočović, rekao je Tanjugu da je požar zahvatio oko hektar, uglavnom niskog rastinja, a da je zaustavljeno njegovo dalje širenje.
"U mestu Zimovnik kod Raške jutros je izbio požar u borovoj šumi. Na sreću, i brzom intervencijom vatrogasaca požar je sada već skoro ugašen, a tamo dežuraju vatrogasci, kako se u toku noći ne bi ponovo razbuktao", rekao je Kočović. Kočović kaže da su u samo u poslednja tri dana na području od Kraljeva do Raške bila 22 požara na otvorenom, i da je izgorelo oko 60 hektara borove šume, niskog rastinja i suve trave, apelujući da se ne pale vatre na otvorenom, koje su u ovo doba godine učestala, uglavnom na poljoprivrednim dobrima. "Materijalna šteta na vegetaciji je velika, kao i troškovi intervenisanja vatrogasaca. U samo ova tri dana, intervenisalo je 37 vozila i oko 70 vatrogasaca", rekao je Kočović.
