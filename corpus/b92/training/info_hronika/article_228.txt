> Izvor: B92
> Datum: sreda 22.01.2014  
> Rubrika: info_hronika
> Naslov: Požar u Beogradu, preminuo muškarac
> Članak:

Beograd -- U Ulici Kraljice Natalije 52 u Beogradu oko ponoći izbio požar, koji je brzom intervencijom ugašen. Stariji muškarac koji je bio povređen jutros je preminuo.
Pi-ar Urgentnog centra Aleksandra Berić je kazala da je u Urgentni centar sinoć primljena i starija žena, koja je takođe zadobila povrede u požaru.
Kako je izjavio jutros Tanjugu načelnik Uprave za vanredne situacije u Beogradu Rade Milošević, u Ulici Kraljice Natalije 52 u Beogradu oko ponoći izbio je požar u stanu na drugom spratu, koji je brzom intervencijom vatrogasaca ugašen. Milošević je rekao da je tom prilikom bio spasen bračni par, dvoje ljudi starijih od 80 godina, koji su predati ekipama Hitne pomoći. Intervenisalo je pet vozila i 20 vatrogasaca - spasilaca, naveo je Milošević i dodao da će nadležni organi utvrditi uzrok požara i materijalnu štetu. Kako je ranije izjavila portparol Hitne pomoći Nada Macura, stariji nepokretni muškarac, koji je u tom požaru zadobio trovanje ugljen monoksidom, prevezen je na odeljenje za reanimaciju Urgentnog centra. On je bio bez vidljivih opekotina, ali je bio u kritičnom stanju, pa je obavljena reanimacija, objasnila je Macura. Ženska osoba stara 84 godine zadobila je opekotine leve šake, a prevezena je u Urgentni centar, dodala je portparol Hitne pomoći.
