> Izvor: B92
> Datum: subota 15.03.2014  
> Rubrika: info_hronika
> Naslov: Osumnjičeni za trgovinu heroinom
> Članak:

Beograd/Novi Pazar -- Na teritoriji Novog Pazara i Beograda uhapšeno je devet osoba za koje se sumnja da su krijumčarili heroin sa područja Turske u Srbiju, Sloveniju i BiH.
Reč je o državljanima BiH, Turske, Hrvatske i Srbije.
Policijski službenici Uprave kriminalističke policije u saradnji sa policijom Slovenije i BiH, a po nalogu Tužilaštva za organizovani kriminal Srbije uhapsili su devet osoba zbog postojanja osnova sumnje da su izvršili krivična dela udruživanje radi vršenja krivičnih dela i nedozvoljena proizvodnja i stavljanje u promet opojnih droga. Tužilaštvo za organizovani kriminal je predložilo sudiji za prethodni postupak Višeg suda u Beogradu određivanje pritvora do 30 dana za sva lica i oni su trenutno izvedeni pred sudiju za prethodni postupak.
