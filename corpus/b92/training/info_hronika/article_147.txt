> Izvor: B92
> Datum: sreda 15.01.2014  
> Rubrika: info_hronika
> Naslov: "Srbija dokazala da rešava zločine"
> Članak:

Beograd -- Šef Delegacije EU u Beogradu Majkl Devenport pozdravio je hapšenje osumnjičnih za ubistvo Slavka Ćuruvije.
On je ocenio da je to dokaz napora Srbije da reši zločine koje je počinio režim Slobodana Miloševića nad političkim protivnicima.
Devenport je napomenuo da će EU pomno pratiti naredne korake u tom slučaju i da očekuje izvođenje pred sud odgovornih za taj zločin. "Hapšenje osumnjičnih počinilaca i organizatora ovog ubistva pokazuje da u Srbiji postoji vidljiv napor da se reše užasni zločini nedemokratskog režima protiv svojih političkih protivnika", navedeno je u saopštenju ambasadora EU. "Pažljivo ćemo pratiti naredne korake i nadamo se da će odgovorni za ovaj strašan zločin biti privedeni pravdi." EU, prema njegovim rečima, konstantno izražava zabrinutost da bi nerešena ubistva novinara u Srbiji mogla biti plodno tle za kontinuirano nasilje i zastrašivanja novinara, čime se ugrožava sloboda govora i novinarski profesionalizam. "Ohrabrujemo srpske vlasti, kao i Komisiju za istragu ubistava novinara, da sa istom odlučnošću nastave svoj rad na privođenju pravdi odgovornih za ubistva Dade Vujasinović i Milana Pantića", poručio je Devenport. Nekadašnji šef beogradskog centra Državne bezbednosti Milan Radonjić i načelnik Šestog odeljenja tog centra Ratko Romić uhapšeni su juče zbog sumnje da su učestvovali u ubistvu Ćuruvije 11. aprila 1999 u Beogradu. Specijalni tužilac za organizovani kriminal Miljko Radisavljević rekao je juče da su za ubistvo Ćuruvije osumnjičeni i bivši šef DB-a Radomir Marković i pripadnik posebne službe obezbeđenja u u DB-u Miroslav Kurak. Marković je u zatvoru u Požarevcu, a Kurak nije dostupan pravosudnim organima i za njim će biti raspisana međunarodna poternica. Novinarka Dada Vujasinović je ubijena 1994, a njen kolega Milan Pantić 2001. godine.
