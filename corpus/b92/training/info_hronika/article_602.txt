> Izvor: B92
> Datum: Hronika		| četvrtak 27.02.2014  |  18:06
> Rubrika: info_hronika
> Naslov: Marko Mišković ne može u Antaliju
> Članak:

Beograd -- Specijalni sud odbio je molbu Marka Miškovića da mu odobri put u Antaliju u Turskoj, gde je hteo da se pridruži pripremama fudbalskog kluba "Napredak".
Sudija Vladimir Vučinić rekao je u nastavku suđenja, da smatra da nisu ispunjeni zakonski uslovi za taj put i da ga zato nije odobrio.
Marku Miškoviću, kao i njegovom ocu, vlasniku "Delta Holdinga" Miroslavu Miškoviću, nakon puštanja iz pritvora, sud je izrekao meru oduzimanja pasoša i zabranu napuštanja boravišta bez odobrenja suda. Sud je Miroslavu Miškoviću početkom decembru odobrio službeni put u London, uz privremeno vraćanje pasoša, ali mu je u januaru, odbio molbu za put u Holandiju. Sudija Vučinić je napomenuo da je nedavno vlasniku "Nibens grupe" Milu Đuraškoviću, kome se kao i Miškovićima sudi zbog štete nanete putarskim preduzećima, ukinut kućni pritvor pošto je položio jemstvo od 3,7 miliona evra u nekretninama. U nastavku suđenja, Đurašković je nastavio da odgovara na pitanja suda, Miroslava Miškovića i branilaca optuženih.
