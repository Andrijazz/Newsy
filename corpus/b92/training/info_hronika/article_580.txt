> Izvor: B92
> Datum: utorak 25.02.2014  
> Rubrika: info_hronika
> Naslov: Uklanjali stabla pa našli grobnice
> Članak:

Gornji Milanovac -- Na Brdu mira u Gornjem Milanovcu posle seče i uklanjanja osušenih stabala otkrivene su grobnice, pune ljudskih kostiju.
Iz Javnog preduzeća za izgradnju grada kažu da su grobnice otkrili radnici koji su čistili teren i koji su o 
tome obavestili policiju.
"Bagerom smo vadili panjeve, a ispod njih su bile armirane grobnice, u kojima su se nalazile ljudske kosti", rekao je novinarima Radoljub Radović (54), koji je predvodio radove.
Kada su pronađene grobnice, direktor Javnog preduzeća za izgradnju Božidar Vučetić naredio je obustavljanje daljih radova. On je agenciji Beta kazao da je od Muzeja rudničko-takovskog kraja i Zavoda za zaštitu spomenika kulture u Kraljevu zatražio zvanične podatke o svemu što je pronađeno, a što je uzbudilo javnost u Gornjem Milanovcu. Od kraja Drugog svetskog rata govorilo se da je na tom mestu sahranjeno na stotine ubijenih protivnika novih vlasti, koji su dovođeni iz drugih gradova Srbije. Na samom vrhu Brda mira izgrađen je veliki plato na kome su podignute spomen-grobnice sa kostima partizana i crvenoarmejaca koji su poginuli u ovom kraju, a koju su 1962. godine otkrili lideri tadašnje Jugoslavije i SSSR-a Josip Broz Tito i Leonid Brežnjev.
