> Izvor: B92
> Datum: sreda 7.05.2014
> Rubrika: život_sex
> Naslov: Kakav je seksualni život stanovnika planete?
> Članak:

Ako vas je ikada interesovalo kakve su navike u krevetu različitih ljudi širom sveta, ove mape vam mogu dati odgovor.

Istraživanje koje je sprovela kompanija "Dureks" između 2007. i 2008. pod nazivom "Lice svetskog seksa" je metodološki veoma strogo. Firma za ispitivanje javnog mnjenja Haris Interaktiv napravila je niz upitnika dizajniranih tako da obuhvate reprezentativne uzorke heteroseksualnih konzumenata seksa iz raznih zemalja širom sveta. Evo do kakvih su otkrića došli:

Zanimljivo je da se Francuzi uopšte ne uklapaju u stereotip da su dobri ljubavnici. Naime, oni su u istraživanju pokazali najmanje seksualnog uzbuđenja. S druge strane, Meksikanci i Nigerijci bili su prvi na listi onih koji imaju uzbudljiv seks. Za razliku od svih drugih upitnika koje su ispitanici popunjavali putem interneta, Nigerijci su davali intervjue, što je možda uticalo na ovakav ishod. S druge strane, rezultati su za Japan, neočekivano zabrinjavajući. Samo 10 odsto Japanaca reklo je da ima uzbudljiv seks. To je manje od trećine pretposlednjih na listi - 32 odsto stanovnika Hong Konga.

Čak i među najlošije predstavljenim zemljama u Dureksovom istraživanju, Japan se ističe. Grafikon prikazan ispod predstavlja šest zemalja sveta u kojima je manje od 40 odsto ljudi "veoma ili potpuno zadovoljno" seksualnim životom. Japan je jedina zemlja na svetu u kojoj je više nezadovoljnih, nego zadovoljnih ljubavnika. Jednostavno objašnjenje za ovu pojavu je to da Japanci jednostavno nemaju redovan seks. To možda i ne čudi, jer je poznato da imaju najduže radne dane u svetu. Oni za seks nemaju vremena. U Japanu poslednjih godina raste trend gradnje kuća u kojima postoje čak odvojene spavaće sobe za svakog od supružnika. Osim toga, japanska kultura i poslovne norme obeshrabruju žene da ulaze u brak, ukoliko planiraju da uspeju u karijeri.

Oko 48 odsto ljudi "uvek" ili "gotovo uvek" postigne orgazam. Ne iznenađuje činjenica da je za muškarce to 61 odsto, dok isto važi za 33 odsto žena. Ono što je zanimljivo je kako ta razlika varira od države do države. Nigerija ima neverovatno malu razliku od četiri procenta, ali ponovo treba imati u vidu da su uživo odgovarali na pitanja o svom seksualnom životu. Osim nje, i Singapur, Kina i Meksiko imaju male razlike u ovom pogledu, dok su u Rusiji i Tajlandu najveće.

Seksualno prenosive bolesti su veoma neprijatne, a u većini zemalja ljudi teško priznaju da od njih boluju. Svuda, osim u Turskoj. Prema istraživanju, gotovo polovina Turaka (45 odsto) imala je neku od seksualno prenosivih bolesti, dok je na sledećem mestu na listi Rusija (32 odsto). Ipak, možda su Turci iskreniji ili više brinu o zdravlju, nego drugi narodi, ali drugi podaci iz Dureksa možda daju odgovor na pitanja o ovom podatku. Turci su zapravo prijavili da imaju više seksualnih partnera, nego bilo koji drugi narod sveta, a upuštaju se u nezaštićene odnose u 45 odsto slučajeva.

U različitim delovima sveta, ljudi se u različito vreme upuštaju u seksualne odnose. Azijati najkasnije u životu gube nevinost, što su potvrdila i istraživanja Svetske zdravstvene organizacije. Jedan od razloga je i veoma konzervativna kultura, ali i činjenica da je prosek visok iz razloga što se muškarci veoma kasno upuštaju u seksualne odnose, a žene relativno rano. Naime, tamo i dalje važe pravila ugovorenih brakova između veoma mladih žena i starijih muškaraca.

U nekim zemljama popularniji su odnosi "na brzaka", dok se u drugima partneri duže posvećuju jedno drugom.
