> Izvor: B92
> Datum: četvrtak 15.11.2012
> Rubrika: život_sex
> Naslov: Zašto ljudi žele seks?
> Članak:

Današnje seksualno ponašanje temelji se na više različitih psiholoških, socioloških, kulturoloških, pa i religioznih razloga. Ipak, tvrde neki seksolozi, zapravo postoji samo jedan jedini istinski razlog zašto ljudi žele seks.

A taj je: jednostavno smo programirani da to činimo. Pitati ljude zašto vode ljubav jednako je kao pitati ih zašto jedu. Naš je mozak sazdan tako da nas usmerava prema seksualnom ponašanju, kaže američki seksualni terapeut Ričard Kerol. Naravno, postoji mnoštvo teorija, kulturoloških, evolucionih drugih, koje pokušavaju da objasne potrebu za seksom. Teoretičari evolucije ističu da je želja za seksualnim odnosima "upisana" kako bi omogućila opstanak vrste. Oni koji zagovaraju kulturološku teoriju fokusiraju se na kulturne i lične razloge zbog kojih ljudi praktikuju (ili izbegavaju) seks. Uopšteno, muškarci žele seks zato što im se sviđa kako se osećaju tokom čina. Ženama je pak, iako im je jako važno i seksualno zadovoljstvo, zanimljivije poboljšanje veze kroz aspekt seksa. Naučnici ove različitosti opisuju kao seks usmeren na telo i seks usmeren na ličnost. Seks usmeren na telo je onaj tokom kog želite da doživite samo telesno zadovoljstvo, pritom ne mareći za partnerova osećanja. Tokom seksa usmerenog na ličnost povezujete se sa drugom osobom i pritom vam je stalo do veze i do vaših i partnerovih osećanja. Muškarci često počnu sa seksom usmerenim na telesno, objašnjava Džanel Kerol, profesorka psihologije na hartfordskom univerzitetu, ali kasnije se menjaju. Kako dolaze u svoje četrdesete, pedesete, šezdesete godine, veza im postaje sve važnija. Već spomenuti terapeut Kerol, koji se bavi seksualnim savetovanjem više od dvadeset godina, tvrdi da žene s vremenom postaju sličnije muškarcima, u smislu da im je u početku seks važan za razvijanje, učvršćivanje i održavanje veze, dok se u dugotrajnim vezama fokusiraju na užitak koji im seks pruža. Najčešći razlozi za vođenje ljubavi objavljeni u Sexuality & Culture su: 1. Podizanje raspoloženja i ublažavanje depresivnosti 2. Dužnost 3. Podizanje osećaja moći 4. Jačanje samopouzdanja 5. Ispitivanje seksualnih sposobnosti nečijeg partnera 6. Ljubav koju osećate prema partneru 7. Podsticanje ljubomore 8. Poboljšanje reputacije ili društvenog statusa 9. Zarađivanje novca 10. Razmnožavanje 11. Potreba za bliskošću 12. Održavanje veze 13. Novi partner 14. Pritisak vršnjaka ili partnera 15. Zadovoljstvo 16. Ispunjenje seksualnog nagona 17. Osveta 18. Seksualna radoznalost 19. Pokazivanje ljubavi partneru 20. Spiritualno iskustvo


