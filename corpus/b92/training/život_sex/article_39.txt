> Izvor: B92
> Datum: utorak 26.11.2013
> Rubrika: život_sex
> Naslov: Seks: Kad, s kim i koliko?
> Članak:

Kada je reč o akciji u spavaćoj sobi Britanci su možda manje marljivi, ali zato kreativniji, pokazala je najnovija studija o seksu u Velikoj Britaniji.

Kako prenose agencije, naučnici su došli du zaključka da se seksualne navike Britanki menjaju brže nego navike Britanaca, kao i da je broj žena koje su imale lezbijsko iskustvo sa četiri procenta 1990. povećan na 16 procenata 2013. godine. Broj muškaraca koji su priznali da su imali seksualno iskustvo sa osobom istog pola bukvalno je nepromenjen od prve studije 1990. - oko sedam procenata. U proseku, broj seksualnih partnera kod žena se udvostručio (sa 4 na 8), dok je kod muškaraca skočio sa devet na 12. Istraživanje je pokazalo i da se seksualni "repertoar" prilično povećao kao i da je uvećan broj onih koji uživaju u analnom i oralnom seksu. "To pokazuje promenu u poimanju seksa kao reproduktivne aktivnosti i sada je veći naglasak na zadovoljstvu i rekreaciji", kaže jedan od vođa projekata Kej Velings. Ona je rekla da su slične promene u seksualnom životu žena primećene i u Francuskoj. Studija je pokazala da polovina Britanaca ima seks najmanje tri puta mesečno, dok je 1990. to bilo pet puta mesečno. Velings kaže da se pad dogodio u isto vreme kada je došlo do većih promena u korišćenju tenologije, ali i u doba finansijske krize, koja je poremetila regularni seksualni život. "Ljudi donose svoje ajfone i ajpede u krevet. Rade više i možda zbog toga imaju manje vremena za seks", rekla je ona. Stručnjaci su primetili i da je polovina Britanaca nevinost izgubila sa 17 godina, što je manje-više sličan uzrast kao i pre dvadeset godina. Studija je pokazala i da osobe mlađe od 25 imaju više šansi da "zakače" neku seksualno prenosivu infekciju ili budu primorani na seks. Serija od šest studija objavljena je u listu "Lancet". Stručnjaci su intervjuisali više od 15.000 ljudi starih između 16 i 74 godine u periodu od 2010. do 2012.
