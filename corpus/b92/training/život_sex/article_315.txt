> Izvor: B92
> Datum: ponedeljak 5.12.2011
> Rubrika: život_sex
> Naslov: Seksualna zavisnost u porastu
> Članak:

Zavisnost od seksa je u porastu, tvrde stručnjaci uzimajući u obzir činjenicu da više od 9 miliona Amerikanaca pati od ovog poremećaja.

Nekada se podrazumevalo da su zavisnici od seksa muškarci koji su zašli u četrdesete i pedesete godine, ali se i to promenilo, jer sve više mladih pripadnika oba pola imaju taj problem. Magazin "Newsweek" piše da je pre decenije radilo samo 100 seksualnih terapeuta, dok ih danas ima više od 1.500. Seksualni zavisnici se vode istim potrebama kao i alkoholičari i narkomani; oni traže emotivnu satisfakciju koju im pruža seksualni odnos. "Osobe koje pate od ove bolesti se polako gube u takvom ponašanju. Ostaju bez ičega: bez partnera, posla, a dobijaju razne bolesti," kaže Robert Vais, seksualni terapeut. Bolest je zahvatila Ameriku i sve više osoba, mladih, starijih, muškaraca i žena traže stručnu pomoć. Stiven Luf, autor knjige Pure eyes je otišao toliko daleko u svojim izjavama da je rekao da je "seksualna zavisnost nacionalna epidemija." Internet i nova tehnologija omogućavaju lak, brz, besplatan pristup pornografskim sadržajima protiv koga mnogi pokušavaju da se bore tražeći ograničen pristup ovakvim "zanimacijama". Iako se tehnologija može okriviti za lak pristup seksu, nije jasno kako je to povezano sa verovanjem gospodina Vaisa, da se suština seksualne zavisnosti jednostavno svodi na potrebu "da se bude željen". Epidemiju podstiču i mnoge serije i filmovi sa pretežno seksualnim sadržajem, ali i poznate ličnosti, poput Tajger Vudsa, koje takođe pate od seksualne zavisnosti. Činjenica je da cifre obolelih ljudi rastu, a da rešenja nema na vidiku. Jedina nada je podizanje svesti o problemu, koji će podstaći obolele da potraže pomoć. Seksualna zavisnost: komedija ili drama? 
