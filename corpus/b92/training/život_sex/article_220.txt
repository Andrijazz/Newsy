> Izvor: B92
> Datum: ponedeljak 19.03.2012
> Rubrika: život_sex
> Naslov: Da li ste se zaglavili u seksualnoj vezi?
> Članak:

Nemojte se zavaravati, to što ste zajedno godinu i po dana ne znači da ste u vezi, jer se on, ako samo malo bolje razmislite, javlja epizodno, i to samo zbog seksa

Mnoge su žene danas "zarobljene" u seksualnim vezama, a da toga nisu ni svesne. Donekle im je jasno da veza koju imaju i nije baš prava veza, ali ne mogu nikako da odgonetnu šta je to. On je divan, posebno u početku "veze", govori tačno ono šta želite da čujete, pažljiv je i galantan. Međutim, svako vaše druženje završava se seksom i kako vreme odmiče, vi polako shvatate da se on javlja samo kad želi seks. To može biti jednom nedeljno ili jednom mesečno ili bilo koja druga varijacija na temu. I pre nego što se okrenete, vi ste u isključivo seksualnoj vezi iako vam to nije bila želja i namera. U takvim okolnostima, piše britanska stručnjakinja za ljubavne veze Natali Lue, žene sebi zbunjeno postavljaju pitanje - zašto nastavlja da se viđa samnom ako me zapravo ne želi. To ima veze s vama Odgovor je, kako piše Natali na svom blogu, prilično jasan - viđa se s vama isključivo zbog seksa. "Vi i sami to znate, ali ne želite da prihvatite istinu, jer vam se ne sviđa. Mnoge žene se u takvoj situaciji postavljaju kao da to nema veze s njima, kao da im se to jednostavno dogodilo, a zaboravljaju da su one - svesno ili nesvesno - pristale na to. Problem je to što ostaju u tome iako znaju da je to odnos koji ne vodi nigde i u kom se stalno pate", piše Natali. Žene koje skupe hrabrost da ključno pitanje upute svom "polupartneru", najčešće dobijaju odgovor poput: "Meni je super s tobom, ali nemojmo da kvarimo stvari. Dajmo sebi vremena pa neka se stvari razvijaju same od sebe. Ja trenutno ni ne tražim vezu, a videćemo gde će nas ovo odvesti." Takav odgovor, ističe Natali, jasan je znak da je potrebno da se žena udalji iz cele priče, svakako, ako i sama ne traži zabavu bez obaveza. Ali ako želi vezu, mora da zna da je s takvim muškarcem neće ostvariti. Zašto? "Njemu je stvarno super s vama i zaista ne laže kad to kaže. Super mu je, jer nema nikakvih obaveza prema vama. Viđate se kad on to želi, a svako viđanje završava se seksom. Verovatno mu služite i kao psiholog, rame za plakanje. Dakle, sve vezano uz vas dvoje ide njemu na ruku. Vrlo je verovatno i da patite sami u tišini, jer jednostavno osećate da se ne možete njemu okrenuti i otvoreno razgovarati", piše poznata blogerica. Nužnost suočavanja Dakle, kod većine žena koje žude za vezom, a završe u "poluvezi", stvar je čistog suočavanja."'Možete se samozavaravati godinama i nadati se da će odnos prerasti u vezu, ali to se gotovo nikada ne događa, a vi gubite dragoceno vrijeme, ali i vlastito samopoštovanje. Dakle, suočavanje s istinom neizbežno je, jer, ako to ne učinite vi, učiniće on, i to tako da će samo nestati. Vi ćete onda ostati u još gorem stanju s povređenim dostojanstvom. Što se pre suočite s istinom, pre ćete se oporaviti. Kad jednom prihvatite činjenicu da od vas dvoje neće biti ništa, nestanite, jednostavno prekinite svaki kontakt s tim. To je jedino moguće rešenje", objašnjava Natali. Blogerka takođe napominje kako za žene u takvim odnosima nije ključno pitanje ono s početka priče nego - zašto sam ja u toj vezi koja me toliko muči. Kad to pitanje postavite, navodi blogerica, napravili ste prvi korak prema svom oporavku: "Nakon nekog vremena i suočavanja sa samom sobom, oporavićete se i bićete spremni za istinsku vezu, a ne odnos u kom jedna osoba iskorišćava drugu." 
