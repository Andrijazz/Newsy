> Izvor: B92
> Datum: četvrtak 29.09.2011
> Rubrika: život_sex
> Naslov: Da li žmurite tokom seksa?
> Članak:

Seks je veoma intimna stvar, ali istovremeno može mnogo toga da otkrije o vama, a oči mogu da otkriju da li zaista uživate u seksu.

Način na koji se ponašamo tokom ovog čina govori o našoj percepciji seksa, stavovima, principima i ubeđenjima i pokazuje koliko se komotno osećamo po pitanju sopstvene seksualnosti. Zato bi pitanje "da li žmurite tokom seksa" trebalo da bude shvaćeno bukvalno, s obzirom na to da simboliše prihvatanje ideje same seksualnosti. Seks je veoma važan za bračnu zajednicu. Svi se nadaju zajedničkoj sreći do kraja života i dok se dele bankovni računi, hipoteka, otplata kredita, onaj zanimljiviji deo braka bi svakako trebalo da se odvija u krevetu. Često se dešava da parovi ne razgovaraju o seksu, da nisu iskreni ili im je neprijatno. Kao posledica se javlja nezadovoljstvo u spavaćoj sobi koje se odražava na ostale stvari i može dovesti do mnogo ozbiljnijeg konflikta. Zatvaranje očiju tokom seksualnog odnosa može da ukaže na razne probleme: Može da znači da se ne osećate prijatno po pitanju svoje seksualnosti ili seksualnog izražavanja. Takođe, na taj način se neke osobe isključuju od spoljnih uticaja i fokusiraju na osećaj i čula. Može da sugeriše da se trudimo da se koncentrišemo na "akciju". Neki ljudi imaju urođeni stid od seksualnog zadovoljstva ili sopstvenog tela. Ili, u najgorem slučaju, može da ukaže da ste potpuno isključeni iz situacije, prisutni samo telesno, a duhovno miljama daleko. U većini slučajeva su žene te kod kojih se registruje viši nivo nelagodnosti. To se naročito odnosi na one koje potiču iz konzervativnijih porodica. Društvo uglavnom nameće ženama krivicu za bilo koji seksualni incident ili neprikladnu situaciju koja uključuje muškarca. Kao da je nemoguće da istovremeno bude seksi i pristojna. Ovakvi stavovi mogu nametnuti emocionalno povlačenje, čak i u vezi ili braku, gde bi seksualnost trebalo slobodno slaviti. Nerešeni problemi među partnerima takođe mogu dovesti do "zatvaranja očiju". Nezavršene svađe, uvrede, emocionalno ili fizičko zlostavljanje ili finansijske nesuglasice su samo neki od razloga koji utiču na seksualnu povezanost. Ličnost, društvenost, religiozna uverenja i obrazovanje imaju jednak udeo u našem seksualnom ponašanju. Emocionalni i duhovni izazovi koje seks nosi sa sobom ponekad mogu zahtevati stručnu pomoć. Unapređenjem seksualnog života postavljaju se dobre osnove za iskreniji i otvoreniji odnos u vezi ili braku. Zato sledeći put kada tokom seksa zatvorite oči, neka to bude izraz istinskog uživanja. 
