> Izvor: B92
> Datum: petak 7.10.2011
> Rubrika: život_sex
> Naslov: Intimna ženska geografija
> Članak:

Mnoge žene strahuju da im vagina ne izgleda "kako treba" i sumnjaju da se njena elastičnost posle porođaja neće nikada povratiti. Međutim, većina takvih verovanja nema uporište u realnosti, pa se lekari svim silama trude da razuvere "neverne Tome".

Zamislite peškir uguran u usku čarapu i stisnut obema rukama. Čarapa je vagina. Peškir je mišićno tkivo zidova vagine, a ruke su mišići dna karlice koji okružuju vaginu. To mišićno tkivo je veoma elastično, poput onih u ustima. Recimo, kada razvučete uglove usana ka ušima, a zatim pustite, usta se odmah vraćaju u prvobitno stanje, jer je tkivo koje ih okružuje elastično. Ni posle sto ponavljanja elastičnost se neće izgubiti. Isto važi i za vaginu, samo sa dva izuzetka: kada miruju (svako stanje koje ne nosi seksualno uzbuđenje ili rađanje deteta), mišići vagine su skupljeni kao zatvorena harmonika. Anksioznost ih može učiniti još stisnutijim, pa zato neke devojke imaju problema prilikom ubacivanja tampona. Evolucija je udesila da kada se žena seksualno uzbudi, vaginalni mišići se opuste kako bi olakšali penetraciju. Ipak, opuštanje vagine koje je posledica uzbuđenja ne izaziva tako ekstreman efekat. Promena unutrašnjosti odgovara onoj kada stisnutu pesnicu opustite za prst ili dva. Ako je vagina suviše stegnuta tokom vođenja ljubavi, to uglavnom znači da žena nije zainteresovana za seks, ili se nije upustila u odgovarajuću predigru koja bi "zagrejala" vaginalnu muskulaturu. Većini žena za tako nešto potrebno je oko 30 minuta senzualnog ljubljenja, maženja i masaže, kako bi odnos tekao "glatko". Međutim, ako žena iskusi bol ili teškoću prilikom ubacivanja tampona, možda ima vaginismus, neobični spazam vaginalnih mišića. To stanje se mora lečiti, pa je najbolje da se što pre obratite lekaru. Vaginalna opuštenost Nakon opuštanja posle seksa, vaginalno mišićno tkivo prirodno se ponovo skuplja. Seks ne može trajno opustiti vaginu. Taj proces opuštanja i ponovnog stezanja događa se bez obzira na to koliko često žena ima seks. Vagina se rasteže tokom porođanja, a šest meseci kasnije se obično vraća u normalu ukoliko je porodilja mlada. Međutim, postoje i izuzeci. Naprimer, ako je žena imala male razmake između trudnoća, ili se porađala više puta. Takođe, mišići vagine slabe godinama, bez obzira da li se njihova vlasnica porađala ili ne. Danas većina žena prvo dete rodi posle tridesete, a neke čak i u četrdesetim. Zato se sve više njih žali na opuštenost vaginalnih mišića, što ne znači da je sve izgubljeno. Postoji nekoliko trikova koji vam mogu popraviti seksualni život: - Naprimer, vodite ljubav sa partnerom, tako što ćete vi biti gore i pokušati da sastavite butine. - Dobro rešenje nude i Kegelove vežbe koje podrazumevaju kontrakciju mišića kojima se kontroliše protok urina. Te vežbe zaista stežu vaginu, ali nemaju ništa sa vaginalnim mišićima - one zapravo ojačavaju mišiće dna karlice koji je okružuju. Godine i rađanje ih slabe, pa su Kegelove vežbe preporučljive svim ženama. Možete ih upražnjavati na bilo kom mestu. Počnite polako i posle nekoliko nedelja moći ćete da uradite i do deset serija od deset kontrakcija nekoliko puta dnevno. Posle nekoliko meseci osećaćete da se vagina suzila i imaćete mnogo intenzivnije orgazme. Ako vam Kegelove vežbe ni posle nekoliko meseci ne pruže željeno olakšanje, uključite i takozvane japanske kuglice. Stavite ih u vaginu a zatim hodajte pokušavajući da ih sprečite da ispadnu. - Poslednja opcija, ako ništa drugo ne donese poboljšanje, je elektrostimulacija mišića. U vaginu medicinska sestra ubacuje spravu sličnu tamponu i blagi električni impulsi stimulišu kontrakcije mišića. Tretmani se rade kod urologa i traju od 20 do 30 minuta, dva puta sedmično oko dva meseca. 
