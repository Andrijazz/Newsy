> Izvor: B92
> Datum: sreda 25.04.2012
> Rubrika: život_sex
> Naslov: Otkrivena famozna G tačka!
> Članak:

Doktor tvrdi da je uspeo da pronađe čuvenu G tačku, a razlog zašto ju je bilo teško otkriti leži u njenoj veličini koja iznosi 8.1 mm sa 3.6mm i 1.5 mm.

Jedan američki ginekolog tvrdi da je pronašao G-tačku - centar zadovoljstva koji se nalazi na prednjem spoljašnjem delu vagine - iako mnogi smatraju da je reč o nepostojećem, fantomskom delu ženske anatomije. U studiji danas objavljenoj u "Žurnalu seksualne medicine", Adam Ostrženski tvrdi da je potvrdio prisustvo G-tačke nakon što je iz leša 83-godišnje žene izvadio malenu "kesastu izbrazdanu strukturu". "Studija potvrdjuje anatomsko postojanje 'ge tačke', što bi moglo da dovede do boljeg razumevanja i poboljšanja ženske seksualne funkcije", rekao je Ostrženski koji radi na Institutu za ginekologiju u Sent Pitersburgu, na Floridi. Urednik žurnala Irvin Goldstajn rekao je da ovo otkriće "doprinosi sve većoj literaturi o seksualnoj anatomiji i fiziologiji žena". G-tačka, nazvana po nemačkom ginekologu Ernstu Grafenbergu koji je prvi pomenuo njeno postojanje 1950. godine, navodno je izuzetno osetljiv deo vagine koji, kada je stimulisan, omogućuje ženi da doživi snažan orgazam, prenosi AFP. Tačna lokacija G-tačke do skora je bila tema kontradiktornosti i špekulacija, a mnogi i dalje sumnjaju u njeno postojanje. Kritičari smatraju da ni poslednje "otkriće" ništa ne dokazuje i da G-tačka samo pruža uzbudjenje nekim ženama i da joj na važnosti daju samo proizvodjači seks proizvoda. "Reč je o jednom slučaju i disekciji tela jedne žene čija su seksualna iskustva za nas nepoznanica", navela je seks istraživač Debi Herbenik u kritici objavljenoj na onlajn magazinu "Dejli Bist". "Da li je uživala u vaginalnoj penetraciji? Da li je smatrala da je stimulacija G-tačke prijatna ili erotska ili siguran put do orgazma? Ne znamo", navodi Herbenik. Isti žurnal je 2008. godine objavio članak jednog italijanskog stručnjaka koji je ultrazvukom skenirao vagine devet žena koje su tvrdile da doživljavaju vaginalne orgazme i 11 koje nisu. Studija je zaključila da izvesna anatomska struktura postoji, ali da je imaju samo neke žene. Kritičari su tada rekli da nije jasno da li je navodna Ge tačka nova struktura ili samo produžetak klitorisa. Herbenik smatra da ni nova studija ne pruža odgovore na ova pitanja. "Ne znamo koliko žena (ako ijedna) ima sličnu strukturu. A sasvim sigurno ne znamo da li ta struktura ima bilo kakve veze sa G-tačkom, seksualnim zadovoljstvom, erotskim senzacijama ili orgazmom", navela je ona. "Nije da delovi tela dolaze unapred označeni pa da znamo čemu služe - a nazvavši ovu strukturu G-tačkom ne znači da je ona baš to", dodala je Herbenik. 
