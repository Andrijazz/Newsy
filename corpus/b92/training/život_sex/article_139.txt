> Izvor: B92
> Datum: sreda 1.08.2012
> Rubrika: život_sex
> Naslov: Kada se najviše gleda pornografija?
> Članak:

Prema rezultatima novog istraživanja, kojim je potvrđeno da je seks sezonski trend, ljudi mnogo češće pretražuju internet u potrazi za pornografskim sadržajem tokom zime i ranog leta.

Istraživači sa Univerziteta Vilanova u Pensilvaniji su proučavali korišćenje reči kao što su pornografija, xxx, seks i mnogih drugih specifičnih vulgarnih fraza na internetu. Rezultati su pokazali da se u poslednjih pet godina jasno mogu videti porasti i padovi u traženju određenih ključnih reči koje su povezane sa pornografskim sadržajem. Ciklus se ponavlja svakih šest meseci. Dobijeni rezultati se slažu sa pređašnjim istraživanjima koja su tvrdila da postoji sezonski trend za rođenja dece, seksualno prenosive infekcije, prodaju kondoma i abortuse. Još nije poznato zašto ljudi postaju seksualno aktivniji sredinom zime i početkom leta. Jedna teorija kaže da se to vreme podudara sa sezonama praznika u većini zemalja. Međutim, postoji i druga teorija, koja stanje posmatra sa biološkog aspekta. Prema toj teoriji, ljudi su unapred programirani da se razmnožavaju u određenim sezonama.
