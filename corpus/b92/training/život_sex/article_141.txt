> Izvor: B92
> Datum: utorak 31.07.2012
> Rubrika: život_sex
> Naslov: Magijske i alternativne uloge seksa
> Članak:

Za neke, seks je samo ostvarivanje jedne od prirodnih potreba, a za druge vođenje ljubavi. Međutim, ova "aktivnost" za pojedine ima brojne druge funkcije među kojima je čak i magijska.

Predstavljamo vam seks iz sedam različitih perspektiva, kako ga još niste posmatrali.

Brojni mistici i drugi mislioci kroz istoriju pripisivali su seksu magijske moči. Tako je pisac iz 19. veka Paskal Beverli Randolf verovao da parovi treba da koriste seksualni odnos kako bi ostvarili neke želje i čak izazvali vizije o budućnosti. Orgazam je, prema njegovom mišljenju, mogao da dovede do raznih mističnih iskustava, ali se odnos sa prostitutkama ni u kom slučaju nije smatrao relevantnim. Čak je i čuveni okultista i osnivač satanističke sekte Alister Krouli verovao u seksualnu magiju i pisao o tome kako izbacivanje ejakulata u posebnom obliku demonskog simbola može ostvariti komunikaciju sa "Nečastivim".

Kareza, praksa koju je izmislio ginekolog Elis Banker Stokam 1896. podrazumeva da ljudi namerno imaju seks bez orgazma. Cilj je ostvarivanje emocionalne povezanosti, ali i uspostavljanje hormonalnog balansa. Takođe, ovaj način vođenja ljubavi prema mišljenju pojedinih stručnjaka, može služiti kao meditativni posrednik za razmišljanje o budućnosti, prošlosti i sadašnjosti.

Muškarci Oneida zajednice u Njujorku su sredinom 19. veka vodili ljubav bez ejakulacije. Oni su verovali da na taj način mogu povećati zadovoljstvo žene, a tu tehniku vežbali su obično tako što su imali seks sa ženama koje su izašle iz menopauze. Oneide su takođe praktikovali "kompleksni brak" što znači da je svaki muškarac u zajednici bio oženjen svakom ženom i svi su imali odnose međusobno. Zajednica se raspala 1881. ali neki i dalje veruju u mušku kontinenciju kao dobar način za postizanje orgazma kod žene.

Tantrički seks ima korene u hinduističkim i budističkim disciplinama, a njegov cilj je duhovno ispunjenje. On ima za cilj prevazilaženje osećaja odvojenosti od Sebe i Drugog, kao i ponovno uspostavljanje jedinstva sa univerzumom. Savremeni stručnjaci za ovaj seks tvrde da takav način vođenja ljubavi vodi snažnijim orgazmima, boljem opštem zdravstvenom stanju i boljoj komunikaciji između partnera.

Tridesetih godina prošlog veka austrijski psihoanalitičar Vilhelm Rajh stvorio je teoriju o orgonu - primordijalnoj kosmičkoj energiji koja utiče na sve prirodne pojave - od boje neba do razvoja kancera. On je takođe ovu energiju vezivao za seks i tvrdio da je nagomilavanje energije usled nedostatka orgazma odgovorno za psihološke probleme koji dovode do svih psiho-socijalnih bolesti. Rajh je čak izumeo ogromne drvene kutije, takozvane "akumulatore orgonske energije" na kojima bi "oboleli" sedeli i tako se "lečili". Rajhova ideja je diskreditovana, ali neki njegovi sledbenici i dalje veruju u orgonsku energiju.

U svojoj doktorskoj disertaciji psiholog Patricija Tejlor definiše produženi orgazam kao "praksu progresivnog produžetka užitka usled stimulisanja genitalija koje se pozitivno odražava na fizičko, mentalno, emocionalno i spiritualno stanje čoveka". Ona je intervjuisala 44 osobe koje su kroz seks uspostavili komunikaciju sa "božanstvom" i "psihospiritualnim rođenjem i smrću". Neki stručnjaci za ovu tehniku tvrde da orgazmi mogu da traju satima.

Chuluaqui-Quodoushka (ili skraćeno "Q") predstavlja moćnu isceljujuću i revitalizirajuću energiju koju je spoznao terapeut Harli Regan. Do Q energije ljudi mogu doći upravo putem seksa i to posebnim tehnikama za koje je Regan tvrdio da potiču od učenja američkih Indijanaca. Iskusni "treneri" ove veštine tvrde da Q energija "oslobađa krivice, stida i omogućava uživanje u sadašnjosti", kao i da "korišćenjem sopstvene seksualne energije možete da definišete i manifestujete svet kakav želite".
