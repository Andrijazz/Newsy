> Izvor: B92
> Datum: petak 1.06.2012
> Rubrika: život_sex
> Naslov: Zašto žene gube želju za seksom
> Članak:

Novo istraživanje pokazuje ono što mnogi ljudi već znaju iz iskustva: tokom vremena žene gube interesovanje za seks, a muškarci ne.

Ovi rezultati imaju potencijal da pomognu parovima, tvrde istraživači. Znanje da ženska seksualna želja bledi tokom godina može ohrabriti oba partnera da budu realističniji kada je reč o seksualnim životima. Sara Marej i Robin Milhausen ispitivali su 170 žena i muškaraca koji su u vezama od jednog meseca do devet godina, da prijave nivo zadovoljstva vezom, seksom i seksualnom željom. Želja je merena indeksom Ženske seksualne funkcije na skali od 1.2 do 6.0. Ispitanici su generalno zadovoljni vezama i seksom, međutim žene su prijavile manje nivoe seksualne želje u zavisnosti od dužine veze u kojoj se nalaze, tako da su neke imale i samo 0.02 poena na Indeksu ženske seksualne funkcije. Evolucija želje Naučnici ne mogu da se slože po pitanju smanjenja želje za seksom tokom veze. "Neki istraživači smatraju da želja opada i kod muškaraca i kod žena," kaže Marej, autorka studije. Teoretičari evolucionističkih teorija misle da je muška želja stalno na nivou kako bi napravili što više naslednika, dok se ženska smanjuje jer se njihova pažnja usmerava na decu. Rezultati novog istraživanja pokazuju da je druga teorija tačnija, međutim potrebno je napraviti još analiza, kaže Marej. Muškarci stalno govore kako imaju veliku želju za seksom, a razlog tome je možda u nivoima hormona, odnosno testosteronu. Hormonalne promene koje se nesumnjivo dešavaju tokom veze, takođe utiču na seksualnu želju. Farmaceutske kompanije trenutno istražuju uticaj testosterona na žensku želju, ali su rezultati još uvek nedovoljno pouzdani. Hormoni su samo deo priče. Iako oni čine deo seksualne slagalice, fokusiranje samo na njih nas može navesti da propustimo neke važne faktore koji igraju ulogu u želji za seksom," kaže Marej. Održavanje strasti Rezultati istraživanja mogli bi da pomognu istraživačima da shvate zašto se žene koje idu na terapije najviše žale na nedostatak želje za seksom. Nova studija bi mogla da pomogne parovima i da bolje rešavaju seksualne probleme u vezi tokom vremena. U prvom delu studije, Marej otkriva da žene koje su imale realističnija očekivanja o seksu, imale su i veću želju za intimnošću u kasnijem periodu veze. "Mislim da osobe koje očekuju da zadrže visok nivo uzbuđenja i strasti koje se dešavaju na početku veze, sebi postavljaju nerealna očekivanja o onome što sledi i više se razočaraju kada do toga ne dođe," kaže ona. Parovi moraju da prihvate realnost da seksualna želja ne može biti ista tokom cele veze, i da to ne znači da njihov odnos puca već da je to normalno stanje. "Kada godinama imamo seks sa jednom osobom, moramo biti kreativni i otvoreni i da se trudimo da stvari učinimo uzbudljivijim. Seksualni život je važan deo svake veze i trud oko njega je važna komponenta svakog uspešnog odnosa." 
