> Izvor: B92
> Datum: petak 2.11.2012
> Rubrika: život_sex
> Naslov: Koliko smo zadovoljni seksom u braku?
> Članak:

Novo istraživanje o stanju britanskih brakova otkrilo je da čak polovina udatih žena nije zadovoljna količinom seksa sa svojim muževima. Kod muškaraca je ta brojka još veća: 70 posto muškaraca nije zadovoljno količinom intimnosti, a i jedni i drugi utehu traže u preljubi.

Anketa agencije One Poll koja je pokušala da utvrdi nivo seksualne sreće u Velikoj Britaniji pokazala je da je nešto više od 50 posto udatih žena nezadovoljno svojim seksualnim životom, a u nekim delovima zemlje nezadovoljstvo je veće, piše Mail Online. Tako u Velsu gotovo dve trećine bračnih parova (64 posto) nije zadovoljno učestalošću intimnih odnosa sa svojim partnerom. Istraživanje je takođe pokazalo da je broj nesrećnih muževa još veći: 70 posto oženjenih muškaraca izjavilo je da nije zadovoljno svojim seksualnim životom. Rouzi Frimen-Džouns, predstavnica stranice IllicitEncounters.com koja je naručila istraživanje, kaže da su rezultati porazni i da udate žene i muškarci nisu srećni količinom intimnosti u svom životu. "Vrlo je ozbiljno stanje ako više od polovine ispitanih žena u svim delovima zemlje kaže da je nezadovoljno svojim brakom zbog količine seksa". Istraživanje je takođe pokazalo da je to nezadovoljstvo u braku dovelo do sve većeg broja preljuba. Jedna od četiri oženjene osobe (25 posto) u Londonu priznala je da je imala seks van veze, a čak osam posto oženjenih partnera priznalo je da je imalo više od pet vanbračnih veza. 
