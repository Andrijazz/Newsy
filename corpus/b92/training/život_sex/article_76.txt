> Izvor: B92
> Datum: ponedeljak 8.07.2013
> Rubrika: život_sex
> Naslov: Najčešći problemi muškaraca u seksu su...
> Članak:

Prevremena ejakulacija pogađa od 20 do 30 posto muškaraca svih uzrasta, a sve češći problem je i odložena ejakulacija zbog česte masturbacije i porno sadržaja.

Najčešći simptom prevremene ejakulacije je nemogućnost odlaganja orgazma duže od dva minuta same penetracije, a taj problem pogađa od 20 do 30 posto muškaraca tokom njihova života. Iako se najčešće javlja u počecima seksualnog života, kao i kod iskustava s novim partnerom, kod nekih je problem dublji i trajniji. Na taj najčešći seksualni problem muškaraca utiče niz faktora, od psiholoških do fizioloških. Među najčešće uzročnike spadaju hormonalne promene, urološke smetnje, ali i anksioznost i trema pred partnerkom kao i nesposobnost opuštanja u seksu. Budući da je prevremena ejakulacija vrlo čest problem, muškarci ne bi trebalo da osećaju stid kod savetovanja sa lekarom. Primarna i sekundarna preuranjena ejakulacija Primarna preuranjena ejakulacija je vrlo retka, a obeležava je doživotno trajanje ako se ne leči, kao i izostanak doživljavanja orgazma za vreme same ejakulacije. Čak se i takvo stanje može lečiti ako mu se otkrije uzrok, a terapije su razne. Sekundarna ejakulacija je češće povremena, a iako muškarac doživljava orgazam, ne može ništa da uradi kako bi ga odložio. Hirurška intervencija rezervisana je za uklanjanje većih fizioloških problema i uroloških tegoba, a sve se češće propisuju i antidepresivi koji kao nuspojavu imaju odloženu ejakulaciju. Samo područje penisa može se premazati kremom koja deluje kao lokalni anestetik, a kako smanjuje osećaj tako odlaže i orgazam. Na sličan način deluje i prezervativ. Seksualna terapija najpouzdaniji je i najefikasniji lek za prevremenu ejakulaciju, a temelji se na upoznavanju pojedinca ili para sa posebnim tehnikama masturbacije i samog odnosa koji će doprineti opuštanju i ukloniti psihološke uzroke. Odložena ejakulacija Iako ovaj problem pogađa tek oko pet posto muškaraca, stručnjaci veruju kako je ovo sve češći seksualni problem muškaraca nastao kao rezultat preteranog gledanja pornografskih sadržaja, kao i preagresivne i česte masturbacije. Zbog toga dolazi do smanjenog osećaja uzbuđenja u "običnom" seksu sa partnerkom, a muškarac ne može da postigne orgazam tokom pet do deset minuta intenzivne penetracije. Kod nekih slučajeva potrebno je i više od sat vremena za postizanje orgazma, a uzroci su najčešće psihološki. Kao i kod preuranjene, kod odložene ejakulacije se razlikuju ona koja je primarna i opisuje nemogućnost postizanja orgazma bilo kojim nadražajem i ona znatno češća u kojoj muškarac može da doživi orgazam isključivo masturbacijom. Fizički uzroci odložene ejakulacije su poremećaj štitne žlezde, multipla skleroza i druga neurološka oboljenja, a od psihičkih su najčešće manjak samopouzdanja, traumatični događaji u seksualnom životu i zavisnost od pornografije. Terapije obuhvataju postupno uvođenje partnerke u odnos, apstinenciju od pornografskih sadržaja i pomoć psihologa.
