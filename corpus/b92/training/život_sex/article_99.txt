> Izvor: B92
> Datum: četvrtak 28.03.2013
> Rubrika: život_sex
> Naslov: Izlazak iz senke zavisnika od seksa
> Članak:

Kada potreba za seksom postane više od toga? Kako kod sebe i drugih prepoznati simptome? Kako je pornografija promenila našu kolektivnu svest o seksu? Kako ova zavisnost uništava život i porodicu?

Odgovor na ova pitanja daje američki seksolog Patrika Karns, utemeljivač koncepta zavisnosti od seksa, u svojoj knjizi "Izlazak iz senke zavisnika od seksa" koja je nedavno objavljena i na srpskom jeziku, u izdanju novosadskog Psihopolisa. Kerns je, polazeći od toga da sve prijatne aktivnosti mogu dobiti oblik zavisnosti prvi uvrstio među njih seks koji je sve aktuelenija vrsta zavisnosti. Knjigu je preveo Nebojša Pajić, a autor predgovora srpskog izdanja je Peter Topić, psihoterapeut, poznati slovenački stručnjak za ovu problematiku, koji je prvi na ovim prostorima i peti u Evpropi prošao trening u SAD i postao licencirani terapeut zavisnosti od seksa. "Kernsova knjiga je dragoceni izvor pomoći zavisniku koji je doneo odluku da promeni svoj život", piše u predgovoru Topić, osnivač i direktor "Instituta za zavisnosti i traume" u Ljubljani koji je nedavno, na temu zavisnosti od seksa, održao veoma uspešne radionice u Beogradu i Novom Sadu. U vreme kada mnogi ljudi zadovoljavaju svoje seksualne potrebe preko interneta gledanjem pornografskih sadržaja, ova vrsta zavisnosti se pojavljuje kao fenomen u individualnom, partnerskom i porodičnom životu, ali i psihoterapijskom radu. Glumci Čarli Šin i Dejvid Duhovni poznati su zavisnici od seksa, ali ovu dijagnozu i poremećaj imaju i brojni anonimni ljudi kojima ova vrsta zavisnosti uništava život. Autor knjige pomaže da prepoznamo raznovrsne zablude o seksualnosti, odnosima, ljubavi i zavisnosti, o tome šta razdvaja čoveka koji traži užitke u životu od onoga koji je zavisnik. Za većinu ljudi seksualnost je nešto lepo i normalno i teško mogu da zamisle da je to za nekoga zavisnost koja uništava njegov i život njegovih bližnjih. Seks za zavisnike postaje prioritet, bitniji od porodice, prijatelja, posla, jer dok je za druge seks samo seks, za zavisnike je postao droga uz pomoć koje odlaze u omamljenost. Na brojnim primerima iz prakse Karns odgovara na važna pitanja: Kada potreba za seksom postane više od toga? Kako kod sebe i drugih prepoznati simptome zavisnosti? Kako je pornografija promenila našu kolektivnu svest o seksu? Od čega zavisnost od seksa štiti osobu? Kako ova zavisnost uništava život i porodicu? Kako i kada obavestiti partnera o svojoj zavisnosti? 
