> Izvor: B92
> Datum: ponedeljak 22.08.2011
> Rubrika: život_sex
> Naslov: Naučite da budete seksi
> Članak:

Za privlačnost je važan erotski kapital, a njega čine seksepil, šarm, živost, društvene veštine, kao i seksualne osobine. Dobra je vest da se sve to može naučiti.

Sigurno ste već primetili da privlačni ljudi poseduju ne samo lepotu, nego i mnoštvo drugih kvaliteta poput inteligencije i šarma. Takvim ljudima najčešće sve ide od ruke i omiljeno su društvo gotovo svima na koje naiđu. Možda vam se to ne čini poštenim, ali definitivno je prednost roditi se s dobrim izgledom. Kako je pokazalo jedno istraživanje, lepša deca tokom odrastanja brže razvijaju harizmu, samopouzdanje i seksepil. Uz sve to, odrasli privlačni ljudi zarađuju i 20 posto više od ostalih, piše britanski Dejli Mejl. Lepota kao preduslov za uspeh Nekoliko je istraživanja utvrdilo da su lepi i privlačni ljudi uspešniji, imaju bolje seksualne živote, uverljiviji su i manje su skloni depresijama. Nepravda? Možda, ali dobra je vest da se privlačnost može naučiti! Svakako, učenje je proces koji zahteva vreme i predanost, pa pre nego se odvažite na taj korak, razmislite jeste li spremni na sve to. Možda nikad nećete imati simetrične crte lica i savršen ten, ali sve ostale komponente koje čine privlačnost neke osobe možete naučiti. U srcu istinske privlačnosti, kako kažu neki stručnjaci, nalazi se 'erotski kapital'. To je nešto poput ekonomskog kapitala i društvenog kapitala. Važnost erotskog kapitala Erotski kapital je spoj lepote, seksepila, živosti, šarma, socijalne veštine, seksualne sposobnosti, kao i talenta za lepo oblačenje. Drugim rečima, to je ključna mešavina fizičke i psihičke privlačnosti. Dobar primer za to je Madona. Poznata pevačica nije klasična lepotica i ima vrlo prosečan glas, ali se transformisala u sigurno najpoznatiju ženu na svetu - uspešnu i privlačnu. Madona nije jedini primer, to su učinile i mnoge druge poznate žene poput Dženifer Aniston, Meril Strip, Helen Miren i Mišel Obame. Iako se čini da pripadaju sasvim različitim grupama, ono što sve ove zvezde imaju zajedničko je harizma i uspeh koji nadilaze njihov, prosečan, izgled. Istina je da će prirodno lepi ljudi da naginju harizmi jer od malena slušaju kako su lepi, a prijatelji i članovi porodice s njima postupaju znatno nežnije. Deca koje se rađaju jako lepa češće će biti mažena, nutkana slatkišima, češće će im se priskakti u pomoć i lakše opraštati nestašluci. Sva ta pozitivna pažnja ima trajne posledice na osobine dece, kao što je ubrzavanje njihovog intelektualnog i socijalnog razvoja. Tako 75 posto vrlo lepe dece vrlo lako se prilagođava novim stvarima i situacijama i društveno su aktivna, u poređenju sa 25 posto dece manje lepog izgleda. 'To ima smisla, ako ste odrasli u toplom okruženju, naviknuti na ljubaznost i prijateljsko okruženje, lakše ćete privući pažnju, sprijateljiti se i dobiti što želite. Prema jednoj studiji, devojke koje su atraktivne u srednjoj školi ne samo da imaju veću verovatnoću da se udaju, već imaju i veću verovatnoću da im kućni prihod 15 godina kasnije bude veći. Gola istina je da privlačnost ima jednak učinak kao i nivo obrazovanosti i mesečnih primanja. Tako je delom zbog toga što je zapadni svet od poljoprivrede i proizvodnje prešao na radna mesta koja uključuju ljudski kontakt, a atraktivni ljudi su uverljiviji, šarmantni i imaju bolje socijalne veštine, pa time privlače klijente i kupce. Erotski kapital svake osobe jeste veština i način kako samog sebe predstavlja, zato je vrlo bitno naučiti šts obući i kako izgledati u svakoj prilici. Dakle, izvucite najbolje što možete od sebe. Drugim rečima, negujte svoj izgled, obratite pažnju na svoju kosu, nokte i kožu, pripazite na oblačenje. Možda još i važnije je vaš stav - samopouzdanje je preduslov svega. Postupajte sa sobom sa velikim poštovanjem, vežbajte društvene veštine, a nije naodmet ni da pročitate literaturu koja vas može naučiti tome. Uživajte u životu jer nema ništa privlačnije od toga.
