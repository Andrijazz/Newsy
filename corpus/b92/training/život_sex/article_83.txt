> Izvor: B92
> Datum: ponedeljak 24.06.2013
> Rubrika: život_sex
> Naslov: "Zavisnost od seksa mi je uništila život"
> Članak:

Seji Kolejd ima 35 godina, a sa samo 17 postala je zavisna od seksa.

Do svoje 19. godine je već spavala s četrdesetak različitih partnera, a tvrdi da je dosad bila s njih 370, prenosi The Sun: "Zavisnost od seksa potpuno je preuzela moj život", rekla je ona.

Baš kao i kad su u pitanju druge bolesti zavisnosti, ova ju je učinila sebičnom, depresivnom i sklonom samouništenju. "Bila je to snažna želja i strah od toga šta će se desiti ako do seksa ne dođe. Jednom kad bih to obavila, osetila bih veliko olakšanje, kao da mi je pao teret s leđa. Izgubila sam nevinost kad sam imala 13 godina sa svojim prvim dečkom. Bila sam u šoku kad sam ostala trudna. Rodila sam s 14. Bilo je to vrlo teško vreme za mene. Odselila sam se s detetom od kuće kad sam imala 16 godina. Osećala sam se veoma usamljeno", ispričala je. Kada je imala 17 godina, upoznala je 31-godišnjeg Pola i tad je počela da seksom zamenjuje osećaj samoće. Ali to nije bilo dovoljno. Počela je da obilazi klubove i barove i barem je jednom nedeljno varala Pola s potpunim strancima.

Ubrzo nakon toga ponovo je zatrudnela, a rekla je Polu da je dete njegovo, iako nije mogla sa sigurnošću znati. To ju je nateralo da pokuša da bude verna, ali pošto je shvatila da joj je seks potreban četiri do pet puta dnevno, prihvatila je da je to nemoguće. Samo šest meseci nakon toga ponovo je ostala u drugom stanju i odlučila da abortira. S Polom je raskinula kad je imala 19, a taj raskid ju je samo gurnuo još dublje. "Jedini lek za moju samoću je bio seks. Imala sam petoricu koju sam mogla nazvati kad poželim, ali se ipak dešavalo da 'pokupim' potpunog stranca. Lako sam ih pronalazila. To što sam bila dobra u krevetu činilo me vrednom". Do 22. godine dva puta se zarazila hlamidijom, a za narednih osam godina života kaže da su joj potpuno u magli. Ni sama ne zna kako je uspela da zadrži posao, a izbačena je iz stana kad je imala 29 godina. Tada je decu poslala da žive s njenom porodicom.

Nakon što je slučajno na televiziji videla dokumentarac o bolestima zavisnosti, shvatila je da joj treba pomoć. Tek u 31. godini života otišla je na prvi sastanak anonimnih zavisnika od seksa. "Tamo je bilo još šestoro ljudi i slušajući njihove priče osećala sam se bolje. Nisam odmah prestala da imam snažnu želju, ali se s vremenom smanjivala", objasnila je Seji. Od avgusta 2009. godine živi u celibatu. "Ne planiram da imam seks uskoro. Ako naiđe pravi muškarac i budem se osećala dovoljno stabilno, onda ću to uraditi. Deca ponovo žive sa mnom i više se ne osećam kao zavisnik". 
