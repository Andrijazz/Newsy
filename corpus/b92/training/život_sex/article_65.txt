> Izvor: B92
> Datum: petak 9.08.2013
> Rubrika: život_sex
> Naslov: Moguće je imati više od 10 orgazama dnevno
> Članak:

Orgazam mnoge žene veoma teško postižu, ali to nije slučaj s jednom od njih koja tvrdi da svakodnevno ima 11 "eksplozija zadovoljstva".

Glumica Karen Lori tvrdi da je do tako velikog broja orgazama dovodi takozvana orgazmička meditacija ili "Om-ing" zahvaljujući kojoj je navodno osetljivija i fizički i emotivno. Oming je jedna od tehnika meditacije koju zagovara centar OneTaste i njegova vlasnica i osnivač Nikol Dedone. Ona veruje da je koren orgazma u sposobnosti povezivanja između ljudi i to "hormonalnog, emocionalnog i spiritualnog" i insistira da se na njenim časovima polaznici fokusiraju na put do orgazma, a ne na sam cilj. Veruje se da jedna od 10 žena nikada ne dostigne vrhunac, ali Lori nije jedna od njih. Ova 51-godišnjakinja iz Long Biča sebe opisuje kao modela, "boginju ljubavi i trenera zabave", kao i glumicu koja se pojavljivala u mnogim TV serijama uključujući i "Dosije X". "Već sam se osećala spokojno, jer meditiram 20 godina, ali mi je oming otvorio vrata ka dubljim osećanjima i suptilnijim stvarima, kao i mom poštovanju prema muškarcima", kaže ona. Oming je 15-minutna vežba između dvoje ljudi od kojih oboje usmeravaju pažnju na tehnike i osećaje koji se stvaraju kada žena dostigne orgazam. U video snimku sa časa jedna polaznica po imenu Rejčel kaže da joj je u 25. godini rečeno da ne može dostići vrhunac, ali je tu dijagnozu demantovala kada je počela da pohađa časove meditacije. "Osećam trenutak kada struja protiče kroz mene i pomislim, tako se oseća jedna žena - treba da je bezbedna i opuštena pored drugog ljudskog bića", kaže ona. Kako Dedone kaže, ideja je slična budističkom tantričkom seksu, čiji je cilj da se proširi vrhunac i poput konvencijalne meditacije, oming utiče na iste delove ljudskog mozga. Iako je moguće praktikovati je samostalno, OneTaste organizuje grupno vežbanje. Dr Puja Lakšmin, istraživač Rutgers univerziteta veruje da je način na koji ljudi razmišljaju o ženskom orgazmu vrlo ograničen i da naučnici i dalje ne razumeju najbolje ono što se dešava u telu žene tokom orgazma. Iako Dedone razume da je ideja o omingu mnogima i dalje veoma čudna, ona kaže da je i joga pre 30 godina bila vrlo neobična aktivnost na Zapadu, a sada je gotovo sveprisutna. Ona je prvi centar za oming osnovala u San Francisku, a sada ima još 10 centara širom sveta.
