> Izvor: B92
> Datum: petak 17.02.2012
> Rubrika: život_sex
> Naslov: Ko ima bolji seks: samci ili venčani?
> Članak:

Odgovor na pitanje imaju li bolji seks samci ili bračni parovi uopšte nije lako dati iako se time već godinama bave mnoga istraživanja

Rašireno je verovanje da samci uživaju u boljem i češćem seksu od onih koji su u braku ili dugim vezama. Međutim, da li je to baš tako? Pokušajem odgovora na to pitanje bavio se dr Đuzepe Specano, kanadski psiholog kojem su područje specijalnosti veze i seks, a brojna dosadašnja istraživanja ukazuju na to da bračni parovi zapravo češće praktikuju seks nego samci i to je donekle odgovor na ovo pitanje. Najrazumniji pogled na tu problematiku je taj da ljudi koji češće imaju seks čine to zato što vole seks - bez obzira na to da li jesu ili nisu u braku. Dakle, verovanje da seksualni život umire s brakom zapravo je mit. Istraživanja daju određene smernice Život je kompleksan pa tako pojednostavnjeno posmatranje seksa ne daje potrebne odgovore. Iako nam istraživanja koja se sprovode na tu temu pružaju dobre smernice, ne daju nužno pravu sliku stanja, jer se, recimo, posmatra samo brak ili samo seks na jednu noć. Međutim, braku su slične dugotrajne veze, a one se ne uzimaju u obzir prilikom istraživanja. I na području samaca postoje brojne kategorije - od onih koji ne žele usputni seks do onih koji gotovo redovno praktikuju seks na jednu noć. Učestalost seksualnih odnosa varira Ako se posmatra samo seks u braku, onda dublja analiza pokazuje da i tu učestalost seksualnih odnosa varira. Vrlo je uobičajeno da se na početku braka seksualni odnosi upražnjavaju češće. Nakon što dođu deca, broj seksualnih odnosa zna da se proredi. Jednako tako razlike su vidljive i kod samaca. Ako se kod određene osobe dogodi razdoblje u kojem nije u mogućnosti da odlazi na različite događaje, manji je i broj seksualnih odnosa. U tim situacijama, samci ponekad imaju tzv. prijatelje za seks pa im to omogućava češće seksualne odnose. Dakle, ne može se kategorički reći da u seksu češće uživaju samci ili oni u braku i dugim vezama. Uprkos navedenim činjenicama i zapažanjima, na pitanje o tome ko ima bolji seks - samci ili bračni parovi, još nije u potpunosti odgovoreno. Zapravo, tačan odgovor je da to zavisi od brojnih faktora. Jesu li samci duže od dve godine u bilo kojoj vrsti veze? Šta je s bračnim parovima - da li su u braku tri meseca ili pet godina? To su samo neka od brojnih pitanja čiji odgovori bi mogli dovesti do rešavanja večne misterije o razlici u kvalitetu između samačkog i bračnog seksa. Ključna je faza veze Kako objašnjava dr Specano, naglasak treba staviti na fazu veze i njez uticaj na seksualni život pojedinca, odnosno para. Očekivano, seks je uvek intenzivniji na početku veze, a s godinama intenzitet opada. Osobe u braku imaju partnera, a samim time je i verovatnost za seks veća. Samcima je seks najčešće kao na početku veze, ali nemaju stalno pored sebe partnera pa to umanjuje šanse za seks. Zbog svega navedenog, ali i zbog svega onoga što nije ni spomenuto, jasno je da je odgovor na pitanje o tome ko ima više seksa, nemoguće dati. Na kraju, kao i uvek, sve je stvar pojedinca, odnosno para. Drugim rečima, ako bračni par doživljava seks kao važan element braka i voli seks, i njihovi seksualni odnosi biće česti. Nesumnjivo, njihov seksualni život biće bolji nego onaj koji imaju pojedini samci. Samci koji vole seks i upražnjavaju ga sa različitim partnerima, imaće bolji seksualni život od bračnog para kojem seks nije preterano važan pa ga samim time ni ne upražnjavaju često. 
