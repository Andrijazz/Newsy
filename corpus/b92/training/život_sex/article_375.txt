> Izvor: B92
> Datum: četvrtak 8.09.2011
> Rubrika: život_sex
> Naslov: Žene: Sve dobrobiti seksa
> Članak:

Seks je jedna od najvećih preokupacija čoveka - i sama pomisao na dodire i poljupce izaziva ubrzavanje otkucaja srca, blagu konfuziju i žmarce u telu. Međutim, sve do nedavno su stvarni procesi koji se u toku seksa odvijaju u organizmu bili nepoznati naučnicima.

Sada su američki istraživači otkrili šta se događa u ženskim glavama u toku orgazma. Naučnici sa Rutgers Univerziteta u Nju Džersiju, koristili su skenere kako bi pratili mozak žena u toku orgazma i otkrili koji delovi su aktivni prilikom stimulacije nekih erogenih tačaka. Otkrili su da oko 30 različitih delova mozga aktivno učestvuje u našem užitku, uključujući i one zadužene za emociju, dodir, zadovoljstvo, užitak i sećanja. Naučnici su otkrili da dva minuta pre orgazma, delovi mozga zaduženi za osećaj "nagrade" postaju izuzetno aktivni. Isto područje je zaduženo za osećaj prilikom uzimanja hrane i pića. Takođe, ustanovljeno je da seksualno uzbuđenje pravi napetost u ženskom nervnom sistemu, zahvaljujući kojoj osoba ne može da oseti bol - samo užitak. Tim se nada da će uspeti da na osnovu ovih otkrića mapira šta se događa i sa muškim mozgom u toku orgazma. Zašto ljubav boli? Ključni hormon koji se oslobađa tokom seksa je oksitocin, poznat i kao "hormon vezivanja". On smanjuje naš samoodbrambeni mehanizam i čini da ljudima verujemo više. Takođe, važan je za uspostavljanje dugoročnih veza i povećava nivo empatije. Žene proizvode više ovog hormona, iako nije poznato zašto, a to znači da će više nego njihovi partneri, priželjkivati milovanje i nežnost posle seksa. Ipak, problem je u tome što naš mozak ne može da prepozna da li je osoba za koju se vezujemo samo prolazna avantura ili "materijal za brak" - oksitocin se oslobađa i u jednom i u drugom slučaju. Kod muškaraca se s druge strane, taj hormon ne otpušta u tolikoj meri, pa osećaju samo čisto zadovoljstvo podstaknuto hormonom dopaminom. Budući da ta hemikalija izaziva zavisnost, nije nikakvo čudo što se kod muškaraca češće javlja zavisnost od seksa. Ljubljenje vodi ka boljem seksu Usne su prepune nervnih završetaka - ima ih 100 puta više nego u vrhovima prstiju. Kao rezultat, javlja se nekoliko mehanizama u mozgu, otpušta se hemikalija koja snižava stres i poboljšava raspoloženje. Ljubljenje povećava nivo hormona užitka i čini vas mnogo osetljivijim na "ono" što se događa posle. Zato dugo vođenje ljubavi može biti mnogo bolje od "seksa na brzaka", a taj nalet endorfina i dopamina je naročito važan ženama. Moć uma Mnoga istraživanja usmerena su na to šta se događa u našem organizmu. Međutim, kod mnogih ljudi, a naročito žena, razum igra ključnu ulogu u dostizanju orgazma. Dok muški mozak obično pokušava da se fokusira na fizičku stimulaciju u seksualnom kontaktu, ključ uzbuđenja kod žene je duboka relaksacija i odsustvo uznemirenosti. Skeneri pokazuju da tokom seksa određeni delovi ženskog mozga zaduženi za procesuiranje straha, anksioznosti i emocija, počinju sve više da se opuštaju, a dostižući vrhunac u orgazmu, sve ostale emocije se gase. Pilula "sreće" U limbičkoj regiji koja se nalazi veoma duboko u mozgu nalazi se centar za osećaj sreće. Isti deo aktivira se tokom seksa, uzimanjem droge, kockanjem - zapravo, prilikom svakog užitka. Bez sumnje, seks nema samo fizičke, nego i društvene pozitivne posledice. Endorfin koji se oslobađa tokom seksa može da pomogne u oslobađanju od depresije, a serotonin stvara osećaj zadovoljstva. Bolji san Ako se mučite da zaspite, bolje je da se "bacite" na vođenje ljubavi, nego da uzmete pilulu za uspavljivanje. Zapravo, seks donosi više koristi uveče, nego ujutru, jer je telu kasnije potrebno opuštanje. Seks na kraju dana može da ukloni negativne posledice stresa. Za muškarca, moćan orgazam je ekvivalent injekciji od 2-3 miligrama dijazepama (ili Valijuma), što je verovatno razlog zbog kog vaš dragi tako brzo utone u san. 
