> Izvor: B92
> Datum: subota 28.07.2012
> Rubrika: život_sex
> Naslov: Da li nam je seks postao obaveza?
> Članak:

U ova seksualno liberalna vremena, neočekivano je da su istraživanja pokazala da ljudi u 21. veku imaju manje seksualnih odnosa nego njihove bake i deke u vreme svoje mladosti. Da li je razlog sve veća užurbanost sveta u kom živimo, svakodnevna izloženost stresu i nedostatak vremena i energije za seksualne odnose? Ili je reč o malo dubljoj problematici?

Danas nas na svakom koraku bombarduju reklamama za razne proizvode. I većina tih proizvoda, bili to automobili, tehnika ili kozmetika, promovišu se aludirajući na seks. Sa svih strana izloženi smo seksualnim sadržajima koji prikazuju idealizovanu sliku seksualnosti i ljudskih tela. Sve to nameće velika očekivanja i povezuje seks s tremom i anksioznošću vezanom za neuspeh koji smanjuje seksualnu želju, piše portal Insideout.hr. Pad žudnje pod pritiskom idealizovanih modela Kad žena ili muškarac gledaju tela modela koji reklamiraju razne proizvode aludirajući na seksipil i seks i pogledaju sebe u ogledalo doživljavaju često veliko razočaranje i nelagodu. Osećaj da nisu dovoljno atraktivni i seksipilni da bi imali seksualne odnose ili ispunili partnerova očekivanja sputava ih u njihovoj seksualnosti i utiče na opadanje požude u odnosu. Javlja se strah od toga da ne budu dovoljo dobri svom partneru i da će ih zameniti nekim seksipilnijim i atraktivnijim. To se ponajpre događa osobama s niskim samopoštovanjem koje misle da vrede manje od drugih ljudi, ali i ne isključivo njima. Svi mi imamo svoje nesigurnosti i slabe tačke, nešto na našem telu s čime nismo zadovoljni, a izvor tih nezadovoljstava su uglavnom porešenja s idealiziovanim modelima iz medija. Podsetićemo se na činjenicu koju svi jako dobro znamo: modeli u medijima nisu stvarni ljudi već su tehnički obrađeni kako bi izgledali savršeno. Asimetrija i nesavršenstvo su deo prirode i čine nas međusobno različitima i jedinstvenima. Nemojmo to zaboraviti. Podsećajmo svoje partnere svaki dan na to. A ako imamo partnera koji nas ne podržava u našoj jedinstvenosti, vrlo verovatno nas nije vredan. Konstantno takmičenje sa statistikama Mnogo se piše o seksu i statistikama vezanim za seksualne odnose. Tako možete pronaći informaciju koliko često koji narodi imaju seksualne odnose, koliko dugo traju i u kojim pozama. Bez obzira na to da li su te brojke tačne ili ne, javlja se pritisak kod parova koji ne zadovoljavaju navedene proseke. Na taj način seksualni odnosi postaju neka vrsta takmičenja kako bi se dostigli postavljeni standardi. Događa se da ljudi zastrašeni i pod pritiskom odustanu od seksualnih odnosa u potpunosti. Seks im postane stres i nemaju više seksualne želje. Seksualni odnosi i sve što se uz njih veže intimna su stvar između partnera. Nema preporuka kada, kako, koliko često i koliko dugo treba imati seksualni odnos kako bi on bio dobar ili uspešan. Važno je odabrati ono što nam odgovara i ne porediti se s drugima. Seks ima mnogo dobrobiti za odnos poput zbližavanja s partnerom, povećanja intimnosti, zajedničkog zadovoljstva i slično. Međutim, seks nikako ne sme biti stresan ili nekakav test ili merilo ljubavi. Zato je važno s partnerom razgovarati o očekivanjima u seksu, seksualnoj želji, onome šta nam odgovara, a šta ne. 
