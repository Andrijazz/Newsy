> Izvor: B92
> Datum: sreda 16.05.2012
> Rubrika: život_sex
> Naslov: Da li ste zadovoljni seksualnim životom?
> Članak:

Magazini Yahoo! Shine i Fitness ispitali su više od 1.000 odraslih osoba kako bi otkrili najintimnije pojedinosti iz njihovog ljubavnog života.

Predstavljamo vam neke od dobijenih rezultata. Najbolja uvertira za vođenje ljubavi je večera uz bocu vina, a tako misli 24 odsto muškaraca i 26 odsto žena. Mlađi muškarci i žene (starosti između 18 i 34 godine) vole da im pre seksa partner pošalje izazovan SMS ili mejl i to 22 odsto njih, dok isto misli samo 12 odsto njihovih starijih kolega. Ipak, čak 50 odsto muškaraca i 43 odsto žena priznalo je da su ponekad imali "bezobrazne" telefonske razgovore, kako bi zagrejali partnera. Ako želite da se vaša draga oseća privlačnom, najbolje bi bilo da joj kažete da je volite, pokazalo je istraživanje. Naime, čak 42 odsto žena reklo je da im izjavljivanje ljubavi povećava libido. To je gotovo dvostruko više od onih žena koje vole kad im muškarac otvoreno kaže da su seksi. Da li ste se ikada pitali da li drugi ljudi imaju seks češće nego vi? Odgovor zavisi od toga da li ste u braku ili singl. Naime, parofi koji su u braku imaju seks u proseku 2,4 puta nedeljno, dok osobe koje su u vezama i žive same imaju seks 5,3 puta nedeljno. Zanimljivo je da čak 38 odsto ispitanika kaže da fantazira o partneru, pre nego o nekoj koleginici (19 odsto) ili prijateljevoj ženi (8 odsto). Ipak, isto toliko (38 odsto) mašta o seksu sa poznatom ličnošću. Kada je reč o trajanju seksa, žene procenjuju da im u proseku treba 39 minuta od predigre da postignu orgazam, dok muškarci smatraju da im je potrebno 45 minuta. Takođe, oni priželjkuju više vremena provedenog u krevetu, nego žene: 53 odsto muškaraca kaže da je zadovoljno trajanjem seksa, dok to misli čak 65 odsto žena. Značajno više muškaraca bi želelo da ima seks, ako bi im neko dao dodatni sat vremena dnevno - 46 odsto njih, a samo 24 odsto žena. Zapravo, više žena (26 odsto) bi želelo da taj sat iskoristi za nadoknađivanje sna. 
