> Izvor: B92
> Datum: sreda 6.11.2013
> Rubrika: život_sex
> Naslov: Šta sagoreva više kalorija – sport ili seks?
> Članak:

Tim stručnjaka za sportsku medicinu i seksologiju pratio je tokom jedne sedmice 21 par heteroseksualaca, starosti od 18 do 35 godina, koji su na sebi imali prikačen uređaj za merenje potrošnje energije.

Mladi parovi su tokom istraživanja, koje je sprovela grupa naučnika sa Univerziteta Kvebek u Montrealu (UQAM), morali da trče 30 minuta umerenim tempom kao i da imaju seksualni odnos. Studija, čiji su rezultati nedavno objavljeni u časopisu PLoS ONE, pokazuje da su muškarci tokom 30-minutnog trčanja trošili u proseku 276 kalorija (ili 9,2 kalorije u minuti), a žene 213. Tokom 25-minutnog seksualnog odnosa, gubitak kalorija je bio drastično manji: 101 kalorija (4,2 kalorije u minuti) kod muškaraca, a 69 kod žena. "Voditi ljubav umerenim intenzitetom zahteva više energije i napora nego hodanje brzinom od 4,8 kilometara na sat, ali ipak mnogo manje nego džogiranje", kazao je Entoni Karelis, jedan od autora studije. On je, međutim, naveo da ništa ne objašnjava razliku u potrošnji kalorija između muškaraca i žena. "Da li je posredi to što su muškarci generalno teži od žena?", upitao se on, dodajući da to još ostaje da se utvrdi. 
