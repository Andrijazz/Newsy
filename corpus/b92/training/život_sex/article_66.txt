> Izvor: B92
> Datum: četvrtak 8.08.2013
> Rubrika: život_sex
> Naslov: Istorija kondoma: Od krpe do ukusa jagode
> Članak:

Osim toga što su najbolja sredstva za sprečavanje trudnoće, oni nas štite od raznih seksualno prenosivih bolesti.

Kondomi nisu nov izum. Prvi dokazi o njihovom postojanju datiraju iz perioda od 11.000 godina pre nove ere. Od tada su mnogo evoluirali, a mi vam predstavljamo njihov put kroz vreme. 11000 godina pre nove ere: Prvi dokazi o postojanju kondoma nalaze se na zidovima pećine Grotte des Combarrelles u Francuskoj. Naučnici su utvrdili da se na slikama na zidovima nalaze najstariji kondomi. 1000 godina pre nove ere: Neki istoričari smatraju da su u drevnom Egiptu muškarci koristili krpe koje su obmotavali oko penisa tokom seksualnog odnosa kako bi bili zaštićeni od seksualno prenosivih bolesti. 15. vek: Kondomi koji su pokrivali samo gornji deo penisa korišteni su u Kini i Japanu. U Kini su bili pravljeni od jagnjećih creva ili nauljenog svilenog papira, dok su Japanci birali kornjačin oklop ili životinjske rogove. 16. vek: Italijanski fizičar i atomista Gabrijel Falopijus pisao je o užasima tada uglavnom smrtonosnog sifilisa u De Morbo Gallico. On je preporučivao nošenje zaštitne lanene tkanine natopljene u hemikalije i osušene, kako bi se sprečilo prenošenje bolesti. Falopijus je sproveo eksperiment na 1.100 učesnika kako bi ispitao efikasnost ranog kondoma. Niko od ispitanika nije dobio sifilis. 1605. godina: Katolički teolog Leonardus Lesius tvrdio je u delu De iustitia et iure da su kondomi nemoralni. 17. vek: Kondomi pravljeni od životinjskih iznutrica postali su javno dostupni. Zbog toga što su bili skupi, često su se upotrebljavali više puta.

1666. godina: Pad nataliteta, engleska Komisija za natalitet pripisala je taj trend "kondonina" - a to je bio prvi put da je ta reč objavljena. 18. vek: Engleski lekar Danijel Turner navodno je izjavio da kondomi podstiču muškarce na nebezbedan seks sa više različitih partnerki. Zapravo, mnogi lekari ovog vremena nisu preporučivali upotrebu kondoma iz moralnih razloga. Ipak, tržište ovog tipa kontracepcije se širilo, pa su kondomi mogli da se kupe čak i u pabovima i na pijacama. Početak 19. veka: Mnogi ljudi počeli su da se zalažu za kontrolu rađanja i time za kondome. 1839. godina: Čarls Gudjir napravio je gumene kondome. Mnoge kompanije su ubrzo učinile isto. 1889. godina: Irska je zabranila reklamiranje kondoma, iako su i dalje mogli da se proizvode i prodaju. Kraj 19. veka: Ljudi su počeli da koriste termin "guma" koji je označavao kondom. Ko bi rekao da ta reč ima tako dugu istoriju...

1912. godina: Hulius From, nemački hemičar, osmislio je novi način za pravljenje kondoma, kada je uronio staklene kalupe u rastvor sirove gume, što mu je omogućilo da na površini kondoma napravi teksturu. Njegovi proizvodi, Fromms Act, i danas su popularni u Nemačkoj. Dvadesete godine prošlog veka: Kompanije za proizvodnju kondoma počele su da se reklamiraju i prave interesantnija pakovanja i interesantnije nazive. Prodaja kondoma udvostručila se u svetu u ovoj deceniji. 1957. godina: Dureks je prvi put predstavio kondom sa lubrikantima. Osamdesete godine prošlog veka: Suočivši se sa užasnom epidemijom side, svet je počeo češće da koristi kondome. 1997. godina: Dureks je napravio prvi sajt kompanije za proizvodnju kondoma. 2013. godina: Danas su nam dostupni kondomi svih boja, ukusa, tekstura i materijala. Neizostavan je deo bezbednog seksualnog odnosa.
