> Izvor: B92
> Datum: utorak 26.03.2013
> Rubrika: život_sex
> Naslov: Kakvi muškarci plaćaju za seks?
> Članak:

Oženjen, belac, zarađuje više od sto dvadeset hiljada dolara godišnje i na prostituciju gleda kao na jedan od svojih hobija.

Ovako bi izgledao prosečan korisnik seksualnih usluga koji se ne libi da plati za seks, pokazuje novo istraživanje čiji su rezultati objavljeni 22. marta u časopisu "Journal of Offender Therapy and Comparative Criminology". Rezultati studije koju je sproveo američki Istraživački centar za nacionalno mišljenje pokazuju da je u trenutku ispitivanja svega četrnaest posto muškaraca platilo za seks u jednom trenutku svog života. Ispitivanje je sprovedeno 2010. godine i tek svaki stoti ispitanik priznao je da je te godine koristio usluge seksualnih radnica, što i dalje nije zanemarljiva brojka. Označeni kao "hobisti", oni koji na plaćanje seksualnih usluga gledaju kao na hobi, ovi muškarci radije kruže internetom tražeći zadovoljenje svojih potreba, nego što stupaju u kontakte sa prostitutkama preko makroa ili u javnim kućama. Uglavnom smatraju da prostituciju treba legalizovati i veoma su liberalni kada je seks u pitanju. Takođe tvrde da žene koje nude seksualne usluge uživaju u svom poslu, kao i da bi se oni bez problema venčali sa prostitukom. Kada je 1948. godine objavljena, u to vreme skandalozna, studija koja je pokazala da je 69 posto Amerikanaca bar jednom platilo za seks, svi su bili šokirani. Čini se da se situacija od tada značajno promenila, što pokazuje ne samo pomenuta već i ranije slične studije. Tako je istraživanje centra "Prostitution, Research & Education" iz 2011. godine poredilo sto jednu osobu koja plaća za seks i sto osoba koje to nikada nisu učinile. Rezultati su pokazali da ispitanici iz prve grupe često imaju kriminalnu prošlost, najčešće uključujući i silovanje. 
