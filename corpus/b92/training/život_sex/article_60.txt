> Izvor: B92
> Datum: ponedeljak 26.08.2013
> Rubrika: život_sex
> Naslov: Da li ćemo uživati u seksu sa robotima?
> Članak:

Upoznajte Roxxxy, robota za seks koji rešava probleme muškaraca koji imaju teškoće u pronalaženju partnerki od krvi i mesa.

Iako seksualna pomagala nisu ništa novo, ono što Roxxxy čini posebnom je veštačka inteligencija u kombinaciji sa ljudskim oblikom, objašnjava njen tvorac Daglas Hajns. Naravno, humanoidni roboti su predmet naučne fantastike već decenijama. Ipak, 2007. britanski šahista i stručnjak za veštačku inteligenciju Dejvid Levi rekao je u svojoj knjizi "Ljubav i seks sa robotima" da ćemo za pet godina imati odnose sa robotima, a za 40 biti u stanju i da se zaljubimo u njih. Njegov argument zasnovan je na poboljšanjima u robotskom inženjeringu i programiranju, kao i na rastućim prihodima porno industrije. Takvi roboti bili bi u "odličnoj službi" čovečanstvu, smatra on. Kada je reč o Roxxxy, ona je teška 27 kilograma, visoka 1,70 m, ima pokretne udove i realističnu kožu. Korisnik može da bira između različitih boja kose. Ona je delo inženjera elektrotehnike Daglasa Hajnsa, osnivača TC Systems and True Companion. On kaže da su roboti za seks nastali u njegovoj firmi nakon robota za zdravstvo, koji su dizajnirani da brinu o starim i pacijentima sa posebnim potrebama. "Bazirali smo se na komercijalnoj i vojnoj robotici, a sada tražimo priliku da tu tehnologiju primenimo na tržištu. Očigledno je da bismo lako mogli da se probijemo u zdravstvu, ali ono što će nam dati više prihoda je seks industrija", kaže on. Hajns dodaje da je njegov cilj proizvodnja robota koji nudi mnogo više od seksa - društvo. "Iskustvo sa stvarnim partnerom je obično mnogo više od seksa i mi težimo upravo tome", kaže on. Ipak, ma koliko dobro robot bio programiran, on je još mašina, pa se i Hajns slaže da još ne može da zameni pravog čoveka. "Ipak, polako se približavamo. Razlika između robotskog i humanoidnog se smanjuje, tako da se nalazimo u vrlo uzbudljivom dobu", kaže on. Roxxxy košta 9.000 dolara, a postoji i muška verzija - Rocky. Krajem ove godine kompanija planira da napravi napredniji model koji će biti pokretan i autonoman. U srcu našeg odnosa prema takvim mašinama je pitanje - šta znači biti čovek i vezati se za druge. Ipak, da li će roboti ikad biti više od fetiša ili ljubavi prema novinama? U istraživanju sprovedenom početkom ove godine, jedna od 11 osoba rekla je da bi želela da isproba seks sa robotom. Međutim, kritičari upozoravaju da ne bi trebalo prebrzo da prihvatamo robote poput Roxxxy. "Vreme je da razmotrimo ideju da je i robot bolji nego ništa", kaže Šeri Tarkl, psiholog i profesor Tehnološkog instituta u Masačusetsu. "Ako pokušavate da rešite problem brige i zajedništva sa robotom, nećete probati da rešite probleem sa ljudima s kojima je tako nešto neophodno, poput prijatelja, porodice, društva". Da li biste imali seks sa robotom?
