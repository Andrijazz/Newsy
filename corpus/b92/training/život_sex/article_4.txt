> Izvor: B92
> Datum: sreda 7.05.2014
> Rubrika: život_sex
> Naslov: "Požuda je važnija od ljubavi"
> Članak:

Jedan rabin iz Njujorka nudi američkim parovima nove savete za bolji seksualni život, tvrdeći da je požuda, a ne ljubav, ključ dugovečnog braka.

Rabin Šmuli Boteh, pisac i bivši kandidat za Kongres, napisao je knjigu pod nazivom "Košer požuda" koja se bavi ljubavnim vezama opisanim u Starom zavetu. On tvrdi da je upravo požuda bila ključna za opstanak brakova. "Svi poznati brakovi iz Biblije su veze zasnovane na požudi, a ne ljubavi", kaže ovaj 47-godišnjak. "Pogledajte naše očeve. Jakov sedam godina čeka na Rahilju, ali mu to deluje kao da čeka nekoliko dana. Prvo što Reveka uradi kad sretne Isaka je pokrivanje lica", kaže on. Rabin Boteh kaže da se američki brakovi stalno susreću s problemima, jer u njima nema intimnosti i požude. "Glavni razlog zbog kog žene napuštaju loše brakove je taj što se ne osećaju poželjno. Čak i u preljubama, muškarci ne vole tu drugu ženu - oni je fizički žele. Ako poredite ljubav i požudu, ljubav neće odneti prevagu", kaže on. Rabin savetuje da parovi uvek zadržavaju veo misterije, kako bi negovali uzbudljiv odnos, budući da previše informacija može uništiti požudu. Na primer, on im preporučuje da zatvaraju vrata kad idu u kupatilo. Takođe, savetuje da partneri ne hodaju po kući goli, jer će to "dovesti do gubitka interesovanja". "Požuda je vrhunac svetosti", dodaje on.
