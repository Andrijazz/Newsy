> Izvor: B92
> Datum: petak 28.10.2011
> Rubrika: život_sex
> Naslov: I žene muči prerani orgazam?
> Članak:

Kada čujemo neke vesti o preranom orgazmu, obično mislimo da se odnose na muškarce. Međutim, isti problem muči i žene i to gotovo u istoj meri.

Studija koju su sproveli naučnik Serafim Karvalho i njegove kolege iz bolnice Magalhes Lemos u Portugalu, pokazala je da i žene pate od tog oblika seksualne disfunkcije. Naime, u ispitivanju 510 Portugalki starosti između 18 i 45 godina, 40 odsto tvrdilo je da su doživljavale orgazam ranije nego što su želele. Oko 14 odsto imalo je redovno prerani orgazam, dok je oko 3,3 procenta zadovoljilo sve kriterijume za dijagnozu seksualne disfunkcije usled preranog orgazma. "Na jednom kraju spektra disfunkcionalnosti su žene koje imaju potpunu kontrolu nad orgazmom, a na drugom one koje je nemaju, zbog čega vrhunac doživljavaju veoma rano tokom seksa", objašnjavaju istraživači u izveštaju objavljenom u žurnalu "Sexologies". "Mislim da se osećam isto kao i muškarci koji imaju preranu ejakulaciju. Vrlo brzo dostignem vrhunac, zbog čega moj dečko nema šansu da postigne orgazam. Najgore je što posle toga ne mogu da nastavim sa seksom, raspoloženje mi se promeni i on ostane ", objašnjava jedna žena sa ovim problemom. 
