> Izvor: B92
> Datum: četvrtak 30.05.2013
> Rubrika: život_sex
> Naslov: Seks: Zašto svi lažu?
> Članak:

Profesor psihologije Teri Fišer sa Univerziteta Ohajo Stejt rešio je da sazna kako studenti lažu u vezi sa određenim ponašanjima - posebno kada je seks u pitanju.

U istraživanju su učestvovala 293 heteroseksualna studenta starosti između 18 i 25 godina koji su morali da ispune upitnik o tome kako se ponašaju u 124 specifične situacije. Jedna grupa priključena je na detektor laži dok su popunjavali upitnik, ali nije im rečeno da li je on bio upaljen ili ne. Ideja je bila da se studenti osećaju prisiljeno da daju tačan odgovor. Kada je u pitanju ponašanje koje nije povezano sa seksom, poput dizanja tegova, učesnici ankete priznavali su svoje postupke, pa čak iako to nije bilo primereno njihovom polu. Međutim, i muški i ženski učesnici bili su skloniji laganju kada su u pitanju bila ponašanja vezana za njihovo seksualno ponašanje. Žene koje su bile povezane sa detektorom laži izjavile su da su imale manje seksualnih partnera, da su kasnije izgubile nevinost i da su imale manje veza za jednu noć, dok su muškarci odgovarali suprotno. Osobe koje nisu bile povezane sa detektorom laži izjavile su da su imale više seksualnih partnera, da su bile mlađe kada su izgubile nevinost i da su imale znatno više veza za jednu noć. Istraživači tvrde da do ovoga dolazi zato što većina ljudi želi da svoja seksualna iskustva prezentuje na način koji odgovara polnim predrasudama. 
