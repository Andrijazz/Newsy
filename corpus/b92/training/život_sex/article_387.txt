> Izvor: B92
> Datum: četvrtak 18.08.2011
> Rubrika: život_sex
> Naslov: Usne “govore” o (an)orgazmiji?
> Članak:

Oblik ženinih usana može ukazivati na njenu sposobnost da doživi orgazam, pokazala su nedavna istraživanja.

Stjuart Brodi, profesor psihologije na Univerzitetu Zapadne Škotske postao je čuven u svojoj branši zbog niza istraživanja koja je sproveo na temu ljudske seksualnosti. Ovog puta, smatra da ima dokaze da žene sa izraženim središnjim čvorićem na gornjoj usni imaju češće vaginalne orgazme. Prema rezultatima ispitivanja u kom je učestvovalo 258 žena uglavnom iz Škotske, dame sa izraženijom središnjom linijom na gornjoj usni imaju veće šanse za postizanje vaginalnog orgazma. Pre nego što vas ova informacija obraduje, treba da razmotrite nekoliko kontroverzi koje okružuju ovakve tipove istraživanja. Pre svega, ne misle svi naučnici da postoji razlika između vaginalnog i klitorisnog orgazma. U Brodijevom istraživanju nije bilo nikakvog pomena o klitorisnom vrhuncu. Drugo: kada je Brodi upitan da li možda takvi rezultati znače da su žene sa izraženijom gornjom usnom seksepilnije, a time privlače i više ljubavnika, odgovorio je:" Istraživanje nije pokazalo povezanost između atraktivnosti žene i verovatnoće za postizanje orgazma. To će možda biti moje sledeće istraživanje". Ipak, ma koliko delovalo nepotkovano, ovo istraživanje možda ipak ima budućnost. Kako nagađa autor: "Anatomske studije su pokazale da ljudski fetus ima formiran oblik gornje usne već u 17. nedelji trudnoće. Imamo dokaz da postoji embrionalni neurološki proces koji formira izgled usana, koji bi verovatno povezao morfologiju i ponašanje i u nekim drugim kontekstima". Drugim rečima, verovatno sam izgled usne ne pravi razliku (ako razlika uopšte postoji), nego iste sile razvoja usne kod fetusa utiču i na nerve. "Moguće je da odsustvo izražene gornje usne možda ima nešto zajedničko sa neuropsihološkim anomalijama", smatra Brodi. Od tih suptilnih razlika bi mogla zavisiti mogućnost postizanja vaginalnog orgazma. Tačno je da naš razvojni put u prenatalnom periodu dramatično oblikuje i našu budućnost u seksualnom smislu. Možda je oblik usana samo jedan od tih znakova. 
