> Izvor: B92
> Datum: petak 30.09.2011
> Rubrika: život_sex
> Naslov: Da li se žene zaljubljuju zbog orgazma?
> Članak:

Nedavni izveštaji tvrde da su žene posle seksa, zbog lučenja oskitocina, maznije i privrženije svom muškarcu, ali stručnjaci se s tim ne slažu.

Ovih dana internet je preplavljen člankom na temu "Zašto se žene posle seksa zaljubljuju, a muškarci hoće još" u kome se navode rezultati istraživanja sa Ratgers Univerziteta prema kojima orgazam izaziva nalet oksitocina, poznatog i kao "droga za maženje", zbog čega se žene po pravilu zaljubljuju u svog partnera, dok kod muškaraca on izaziva osećaj sitosti i navodi ih da misle na spavanje ili picu. Međutim, profesor psihologije na pomenutom Univerzitetu, Bari Komisaruk, koji se navodi u članku, kaže da on nije došao do takvih zaključaka. "Tokom orgazma kod žena sam ustanovio aktiviranje regije u nucleus accumbensu pod dejstvom dopamina, i one koja proizvodi oksitocin u hipotalamusu. To znači da tokom orgazma ne merimo direktno nivo oksitocina ili dopamina, već merimo aktivnosti u delovima mozga koji reaguju na dopamin i onim koji proizvode i oslobađaju oksitocin", objasnio je Komisaruk. Kako se to odnosi na orgazam kod muškaraca? To su babe i žabe, neuporedivo je. Mi smo tek počeli da proučavamo reakcije kod muškaraca tokom orgazma. U poslednje vreme to su jedino još učinili naučnici u Holandiji pomoću PET skenera, što je drugačiji metod od rendgena koji koristimo mi. Oni tvrde da ima razlika u muškom i ženskom orgazmu, ali na osnovu našeg istraživanja, ja bih rekao da su sličnosti mnogo veće. Ali to nije poruka koju dobijamo preko medija. Oni obično tvrde da orgazmi kod žena izazivaju mnogo veću navalu oksitocina. Tačno je da žene u vreme orgazma imaju odjednom navalu oksitocina, dok se kod muškaraca to postepeno pojačava ali to je zasnovano na merenjima krvotoka. Moram ovde reći nešto vrlo važno: oksitocin je i hormon i neurotransmiter. To znači da ga hipofiza oslobađa u krvotok kao hormon ali se u isto vreme on oslobađa u mozgu kao neurotransmiter. Oksitocin otpušten u mozgu može da ima različite efekte i karakteristike od onog u krvotoku. Kad se otpusti u krvotok, oksitocin uglavnom izaziva kontrakcije u materici (koje služe da privuku seme i da izbace fetus tokom porođaja), i rad mlečnih žlezda. Ali ne znamo koliko je uticaj oslobađanja oksitocina u mozgu, koji utiče na ljudsko ponašanje. Oksitocin se često naziva "drogom maženja" ili "ljubavnim hormonom"... Kada je oksitocin ubrizgan direktno u mozak glodara, primećen je pojačan stimulans kod parova za maženjem i grljenjem. Međutim, nemamo dokaza za to kod ljudi. Stalno proveravam literaturu na tu temu jer me profesionalno zanima, ali nema dokaza da je oksitocin "ljubavna droga" za ljude. Morate biti vrlo pažljivi u pripisivanju bilo kakve romantične uloge ovom hormonu kod ljudi zasnovanom na istraživanjima na životinjama. I da još jednom razjasnimo: ne postoji nijedan dokaz koji će podržati ideju da oksitocin tera žene da nakon snošaja iskuse jača ljubavna osećanja od muškaraca? Zaista još uvek nema dokaza za to. Nekako je sve ovo raspirilo maštu javnosti, ali sve je zasnovano na glodarima. Moguće je, ne kažem da nije, ali nema eksperimentalno potvrđenih dokaza na ljudima koji bi to podržali. Ovi zaključci su vrlo značajni, da ne kažemo revolucionarni. Do sada su mnogi ovu zabludu koristili za dalje argumente protiv, recimo, usputnog seksa za koji se govorilo da više šteti ženama jer se one lakše emotivno vezuju od muškaraca. Dakle, sada znamo - svaki put kad pročitamo ili čujemo da se oksitocin dovodi u vezu sa ljubavlju, da je reč o neopreznom pojednostavljivanju. Ono što znamo jeste da se tokom orgazma oksitocin oslobađa u krv. Ima i dokaza da se to dešava i prilikom grljenja, što može biti reakcija na ljubavno ponašanje, pre nego uzrok tome. Moguće je, čak bih rekao da je vrlo verovatno, da orgazam i grljenje izazivaju ispuštanje oksitocina u različitim delovima mozga. Ali nema dokaza da oksitocin koji se ispušta u mozgu ima bilo kakve posledice na ljudsko ponašanje. Postoji jedna izreka, "Možda je logično, ali nije biološki", dakle sve ovo ima nekog intuitivnog smisla, ali dok ne dobijemo čvrste dokaze kojima ćemo potkrepiti ova nagađanja, ne smemo zvanično tvrditi da orgazam izaziva kod žena pojačani osećaj zaljubljenosti. 
