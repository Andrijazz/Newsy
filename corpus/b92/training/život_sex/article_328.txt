> Izvor: B92
> Datum: četvrtak 17.11.2011
> Rubrika: život_sex
> Naslov: Otkrivena tajna ženskog orgazma
> Članak:

Američki su naučnici uz pomoć neurooslikavanja kreirali prvi film koji pokazuje moždanu aktivnost tokom ženskog orgazma.

To zanimljivo dostignuće, koje bi u budućnosti moglo da pomogne ženama koje ne doživljavaju orgazam, predstavljeno je u Vašingtonu na sastanku američkog Društva za neurologiju. "Generalni cilj ovog istraživanja jeste razumevanje toga kako se od genitalne stimulacije razvija orgazam i koji su delovi mozga uključeni u njegovo stvaranje", izjavio je za Bari Komisaruk sa Rutgers univerziteta. Kao "pokusni kunić" u istraživanju je učestvovala Nen Vajz, 54-godišnja seksualna terapeutkinja. "To je sve deo moje doktorske disertacije, i ja sam pristala na to", izjavila je Nen Vajz. Dok je ona masturbirala, naučnici su uz pomoć funkcionalne magnetske rezonance (fMRI) pratili aktivnost njenog mozga. Potom su dobijene snimke 80 različitih delova mozga povezali u 5-minutni film koji pokazuje kako na genitalnu stimulaciju prvo reaguju senzorna područja na korteksu, a zatim se aktivnost širi na limbički sistem, koji je povezan s emocijama i dugotrajnom memorijom. Kako se vrhunac zadovoljstva bliži, aktiviraju se mali mozak i frontalni korteks. U trenutku orgazma najaktivniji je hipotalamus koji oslobađa oksitocin. Taj hormon povezan je sa osećajem zadovoljstva, ali i kontrakcijama mišića. Osim kod orgazma, oksitocin se luči i tokom porođaja i dojenja. Takođe, lučenje oksitocina smatra se važnim za emotivno vezivanje i uzajamnu vernost partnera. "Naš film je odličan sistem uz pomoć kojeg se mogu istraživati veze u mozgu. Ljudi koriste orgazam kao način za postizanje zadovoljstva. Ako naučimo kako se mogu aktivirati delovi mozga povezani s osećajem zadovoljstva, to bi moglo imati znantno šire primene", zaključio je Komisaruk. Ženski orgazam jedna je od najvećih zagonetki evolucije jer, za razliku, od muškog nema svrhu. Naime, kod muškaraca se orgazam razvio kao podsticaj za širenje ljudske vrste. Međutim, žene mogu i bez orgazma zatrudneti i tako ispuniti cilj širenja vrste. 
