> Izvor: B92
> Datum: sreda 30.01.2013
> Rubrika: život_sex
> Naslov: Bauk grupnog seksa kruži Crnom Gorom
> Članak:

Da li je grupni seks bolest ili pravo izbora, je pitanje za crnogorske psihologe koji se ustežu da javno govore o tabu temama.

Za većinu seksualnih tema crnogorska javnost je nagluva i nema. Osim nekoliko slavnih scena iz "Lepote poroka", o fenomenu svingerskih veza i odnosa u Crnoj Gori nema javnog traga, pišu Vijesti.me. Konzervativnom čitaocu sa podignutom obrvom verovatno će zvučati čudno ono što je novinarka "Vijesti" čula prije dvadesetak dana na sedeljci sa tri para svingera, u kući u predgrađu Podgorice. Najhrabriji da pokrene razgovor bio je domaćin, to jest vlasnik kuće u kojoj se on i njegova supruga sastaju sa jednim, nekad i dva para, bar jednom mesečno. Sredovečni domaćin sa diplomom ekonomskog fakulteta i njegova žena u braku su skoro dve decenije. Da ih privlači grupni seks shvatili su još dok su studirali u Beogradu. "Pre svega treba da znate da je to više od zabave, to je istraživanje onoga što smo u stvari, to jest naših najskrivenijih želja. Bez licemerja i laganja. Oboje smo imali te fantazije, ali dok smo se zabavljali nismo ih otkrivali jedno drugom. Tek kasnije smo priznali da smo oboje maštali o istom", priča suprug i domaćin. Nakon mnogo godina u braku, podgorički ekonomista se još seća ženine prve reakcije kada joj je otkrio tajnu želju. "Kuća se tresla od njenog besa! Nekoliko dana kasnije, na njenu inicijativu opet smo razgovarali o tome i došli do zaključka da ako već postoji želja, treba da probamo. Ona je priznala da je i sama o tome ponekad maštala". Prvi par s kojim su se upoznali, bio je iz jednog crnogorskog grada na severu. Zajedničke fantazije prvo su razmenili virtuelno, na erotskom sajtu "Smokva" na kojem je registrovano nekoliko desetina parova potpisanih kao da su iz Crne Gore. "Iznenađenje nam je bilo što je reč o severnjacima, iz male sredine, ali smo pristali da se vidimo sa njima. Od prvog trenutka su nam se dopali kao ljudi, odnosno sagovornici sličnih stavova našima, ne samo kada je reč o ovome što nas je povezalo. Družimo se dve godine, iako oni imaju mnogo bogatije iskustvo. Ponekad, s vremena na vreme, pozovemo i neke druge ljude, kao što je sada slučaj", priča domaćica sedjeljke, obučena izazovno u beloj košulji naglašenog dekoltea. Pored domaćina i para sa severa, u dnevnoj sobi je još i mlađi par, momak i devojka od oko 25 godina. Muškarac je oženjen, ali je u vezi sa devojkom već nekoliko meseci i prvi put su na sličnom "skupu".
