> Izvor: B92
> Datum: utorak 9.08.2011
> Rubrika: život_sex
> Naslov: 6 neobičnih pojačivača libida
> Članak:

Čak i ako vodite računa o tome da u vašoj vezi ili braku ne nedostaje strasti, može vam se desiti da s vremena na vreme izgubite inspiraciju za smišljanje aktivnosti koje podižu libido.

Predlažemo vam šest veoma neobičnih pojačivača libida, koji će zasigurno osnažiti fizičku povezanost između vas i vašeg partnera. 1. Uplašite se Ako imate mogućnosti, pokušajte da s partnerom isprobate neki od ekstremnih sportova, umesto da idete u lagane šetnje. Naime, nedavna studija je pokazala da se posle naleta adrenalina pojačava seksualna želja. "Kada radite nešto uzbudljivo, srce se ubrzava i nervni sistem aktivira na sličan način kao kada ste seksualno uzbuđeni", objašnjava Sindi Meston, vođa istraživanja. 2. Popijte čašu crnog vina Na romantičnoj večeri naručite čašu crnog vina. Žene koje su pile ovaj "napitak bogova" imale su viši nivo seksualne želje i vaginalne lubrikacije u poređenju s onima koje su prednost davale drugim vrstama alkohola u jednom istraživanju sprovedenom u Velikoj Britaniji. Istraživači smatraju da su uzrok ove pojave polifenoli, vrste antioksidanasa koji podstiču proširivanje krvnih sudova i time veći protok krvi u genitalno područje. Držite se samo jedne čaše, jer svaka sledeća može narušiti vaš libido. 3. Vežbajte Joga vas ne čini samo gipkim, nego povećava i vaš libido. Vežbanjem možete da se bolje upoznate sa svojim telom i postanete senzualniji. Joga takođe pomaže i mogućnost postizanja orgazma zbog bolje prokrvljenosti koju izaziva. 4. Držite se za ruke Ruka u ruci partnera je romantična, ali vas može učiniti i uzbuđenim. Povremeno dodirivanje izaziva lučenje oksitocina, hormona koji podstiče bliskost i uzbuđenje. Budite spontani, jer je dokazano da neočekivani dodiri bolje utiču na lučenje pomenutog hormona. 5. Crveno svima dobro stoji Muškarac u crvenoj košulji ili majici može i te kako da privuče ženu, pokazalo je istraživanje sa Univerziteta u Ročesteru. Crvena boja je simbol statusa i moći i zbog toga pravi izbor prilikom odabira garderobe za noć u kojoj planirate seks. 6. Pomirišite Iako pomisao na svlačionicu kojom se šire mirisi znoja izaziva odvratnost, istina je da ženama miris njihovog muškarca posle intenzivne fizičke aktivnosti deluje neodoljivo. Mirisanjem njegovog znoja povećaćete nivo kortizola, hormona stresa koji utiče i na seksualno uzbuđenje. Dobra ideja je da zajedno idete u teretanu, ili se prosto priljubite uz njega kada se vrati sa vežbanja. 
