> Izvor: B92
> Datum: utorak 10.04.2012
> Rubrika: život_sex
> Naslov: Ko treba da bude inicijator seksa?
> Članak:

Kada je veza još sveža i varnice strasti pršte na sve strane, ne postavlja se pitanje ko je glavni inicijator seksa. Ali kasnije...

Nekada je potrebno samo jedno odbijanje pa da ljudi počnu da vode evidenciju ko je kada inicirao seks. Pitanje koje se tada postavlja je: da li je to zaista važno? Za mnoge ljude, prvi korak ka intimnosti mnogo znači jer je dokaz partnerove ljubavi i vaše poželjnosti. Kada ta osoba ne inicira odnos, lako se možete osetiti neželjeno. Pošto vas to može dovesti u vrlo osetljivo stanje, možda odlučite da se suzdržite od bilo kakvog potenciranja vođenja ljubavi i pre nego što partner i shvati šta se dešava, nalazite se u seksualnom procepu. Nemojte primati k srcu ako vam se to nekad desi. Postoje mnogi razlozi zbog kojih jedan od partnera nije raspoložen za odnos: možda je imao težak dan na poslu, možda ima probleme u porodici, možda zaista pati zbog glavobolje. Uz to, ne zaboravite da su ljudi ponekad tek tako umorni i neraspoloženi. Ako želite da situacija bude u potpunosti razjašnjena, budite direktni i pitajte partnera šta ga muči. Najvažnije je da budete iskreni prema sebi i ne odustajete od vaših želja. Zato, ako vaš partner nekada izgleda nezainteresovano, to ne znači da ga ne treba motivisati. Možda vaša želja, raspali njegovu. Čak i ako te noći varnice ne budu letele, iskoristite priliku da isplanirate sledeći strasniji susret - možda baš sutradan ujutu? Imajte u vidu da to ne znači da vaš ljubavnik ne želi da bude s vama - samo ne može te večeri. Seks je primanje i davanje. Ako ste spremni da i sami povremeno preuzmete ulogu inicijatora, mnogo lepše ćete se osećati, bez obzira na to koliko dugo ste u vezi. 
