> Izvor: B92
> Datum: ponedeljak 30.09.2013
> Rubrika: život_sex
> Naslov: Kada vam je supruga "žena od plastike"
> Članak:

Dejvkat je kupio svoju sadašnju suprugu na sajtu Abyss Creations pre 13 godina. Štedeo je godinu i po kako bi sebi priuštio 6.000 dolara vrednu lutku koju je nazvao Sidore Kuroneko.

Dejvkat (pseudonim kojim se služi na internetu) dobio je informaciju o ovoj lutki od prijatelja koji je znao da je uvek voleo "veštačke žene". Odabrao je svoju suprugu do najsitnijih detalja, a ona mu je stigla kurirskom službom na kućnu adresu. "Zavoleo sam je na prvi pogled", rekao je on, a ostalo je, kako kaže, "istorija". Sidore neverovatno podseća na ljudsko biće. Njena veštačka koža napravljena je od silikona i neverovatno je mekana, a čak ima i veštački jezik. Iako se RealDolls lutke prodaju kao seksualne igračke, Dejvkat i ostali takozvani "tehnoseksualci" vide ih kao životne saputnice sa kojima su u pravoj vezi. On je rekao da je njegova veza sa Sidore "70 odsto seks, 30 odsto druženje", ali i da imaju značajnu emotivnu povezanost. Oboje nose venčane trake na kojima piše "Sintetička ljubav traje zauvek", a planiraju i ceremoniju za 15. godišnjicu veze. U decembru 2012. Dejvkat je kupio još jednu lutku - Ruskinju po imenu Elena - koja je Sidorina prijateljica i njegova ljubavnica. Obe lutke su biseksualke i prave društvo jedna drugoj dok je Dejvkat na poslu.

On je oduvek bio privučen lutkama i robotima koji podsećaju na prave žene. Ostvario je i nekoliko kvalitetnih veza sa pravim ženama, ali kako kaže, veza sa sintetičkim mu je delovala dublje i prirodnije. "Sintetičke imaju trajnost koju ne možete naći kod organskih žena od krvi i mesa, jer one menjaju ukus, ličnost i način života. Tehnoseksualac može promeniti svoju veštačku partnerku, ali ne na način na koji mu se to ne dopada", kaže on. "Ona vas nikad neće prevariti, slagati, osuđivati vas ili pokazati bilo koju karakteristiku koje organske žene čine tako nepredvidljivim". Dejvkat dodaje da ljudi koji su u braku uvek moraju da traže kompromise i uče se poštovanju. Žrtvovanje i kompromis opisuju uspešan brak. Zbog očiglednih razloga, to nije problem za njega i Sidore. On priznaje da je introvertan i da nikada nije bio "čovek za društvo". Voli da provodi vreme kući sam sa svojom ženom. "Volimo da gledamo filmove ili igramo video igre. Ona tvrdi da sam u njoj probudio unutrašnji foto model, pa se i fotografišemo". Međutim, nije sve tako glatko u vezi od plastike. Postoje i troškovi održavanja, jer je Sidore imala tri "tela" od kako ju je Dejvkat kupio 2000. godine. Ipak, ona su lako zamenljiva. "Ako telo propadne, uštedim nešto novca i kupim joj novo. Kao poklon za godišnjicu braka, učinio sam baš to", kaže on. Ovaj mašinista sebe smatra zagovornikom sintetičke ljubavi, a pojavio se i u epizodi emisije "Moja čudna zavisnost" (My Strange Addiction) na kanalu TLC i dokumentarcu "Guys and Dolls" BBC-a. Za ljude poput Dejvkata, nije lako živeti u spoljnom svetu. Osim što je teško iznositi lutku tešku 35 kg napolje, on strahuje i da bi ga neko mogao napasti u društvu njegove supruge ili ljubavnice. "Ne živim u iluzijama i znam da bi izlazak sa mojim lutkama izazvao mnogo komentara. Takođe, ne bih želeo da sebe i njih izlažem opasnosti. Ne verujem ljudima dovoljno, jer je istorija pokazala da mogu biti nasilni prema onome što ne razumeju", rekao je on. Zato okupljanje sa istomišljenicima za njega izgleda kao praznik. Njih šestorica se sastaju nekoliko puta godišnje na "Kongresima lutaka". "U kontaktu smo i putem interneta, ali je mnogo zabavnije kada se nađemo uživo", kaže on. "Jedan od mojih idola, Endi Vorhol, jednom je rekao:  samo sebe činimo srećnijim zbog naših jedinstvenih partnerki".
