> Izvor: B92
> Datum: subota 8.03.2014
> Rubrika: kultura
> Naslov: Nero: I Tito je bio moj obožavalac
> Članak:

Doajen italijanske i svetske kinematografije Fanko Nero izjavio je danas u Beogradu da voli da pomogne mladim autorima koji su entuzijasti, te je tako prihvatio ulogu u filmu srpskog reditelja Milana Todorovića "Mamula".

Ovaj film u žanru horora, trilera i fantazije biće premijerno prikazan 8. marta u "Sava centru" u programu "Fest predstavlja". Nero je na konferenciji za novinare ispričao da je Todorovića upoznao na Grosman festivalu (u Sloveniji) i da mu se svidela njegova ideja. "Poslao mi je scenario, malo smo ga prilagodili i krenuli u projekat. Već dvadesetak godina podržavam mlade autore. Volim entuzijaste i volim visoke ljude, a Milan je ispunio oba uslova", primetio je uz osmeh Nero. On je dodao da je bitno i to što je njegov drugi posao u životu, pored glume - pecanje, a lik na ostrvu Mamula je stari ribar, samo što ne peca ribe nego sirene. "Bio sam radoznao da vidim kakvu ću sirenu upecati", rekao je glumac poznat našoj javnosti po učešću u jugoslovenskim filmovima "Neretva" i "Banović Strahinja".

"'Neretva' je bila velika internacionalna koprodukcija sa fantastičnom ekipom - Orsonom Velsom, Julom Brinerom, Sergejem Bondarčukom... Bio je to veliki ratni spektakl, solidno urađen, ali ne, nije imao šanse za Oskara". "Znam da je Tito želeo taj film. Bio je moj obožavalac, slao je avion po mene u Rim da me dovede na Brione, da me fotografiše. Mislio je da je sjajan fotograf, a nije bilo baš tako, samo mu to nisam rekao", ispričao je Nero. Kako je dodao, imao je divan odnos i sa rediteljem filma "Banović Strahinja" Vatroslavom Mimicom, mada su mu sa snimanja ostala sećanja na strašnu hladnoću u Makedoniji. Nero je istakao kako je imao sreću da na početku karijere upozna Orsona Velsa koji mi je rekao: "Ili ćeš biti zvezda ili glumac!" "Izabrao sam ovo drugo. Zvezde, naročito u Americi, snime jedan do dva filma godišnje, uvek heroje, uvek sa istim izrazom. Za mene je to monotona karijera. Pravi glumac tumači mnoge potpuno različite karaktere. Ja sam jedini na svetu koji je igrao likove čak trdesetak različitih nacionalnosti i to u filmovima apsolutno svih žanrova. Za mene je to i čast i zadovoljstvo", rekao je Nero.

Gošća Festa je i jedna od glavnih glumica u "Mamuli" Natali Burn, bivša balerina koja je ostvarila više uloga u akcionim i fantazi filmovima. Burn je rekla da je Todorovića upoznala na festivalu u Kanu, na svoj rođendan, pa su u lepoj atmosferi sklopili dogovor i potpisali ga - na salveti. Ona igra američku turistkinju koja sa drugaricom (Kristina Klebe) dolazi na letovanje u Crnu Goru kod prijatelja (Slobodan Stefanović). Nakon nekoliko dana uživanja, družina odluči da poseti napušteno ostrvo Mamula, iako su upozoreni na čudna dešavanja i legende koje kruže o tom mestu. Sirenu igra Zorana Kostić Obradović, a u ekipi su i Dragan Mićanović, Miodrag Krstović, Sofija Rajović, Jelena Rakočević, Janko Cekić, Miki Perić. Todorović, koji je debitovao sa akcionim hororom "Zona mrtvih", izjavio je da još od studija voli takve filmove i da je to u svetu najgledaniji žanr. Koscenarista Beri Kiting izjavio je da su pošli od rediteljeve osnovne priče, da je Nero malo doradio svoj lik i da je pisanje scenarija proteklo glatko u timskom radu. Film je snimljen na engleskom jeziku, za samo 16 dana, sa skromnim budžetom od 240.000 evra, ali deluje kao inostrana produkcija, rekao je producent Marko Jocić. Kako je dodao, prošlog meseca na marketu Berlinala prošli su i bolje nego što su očekivali i već imaju agenta za svetsku prodaju.
