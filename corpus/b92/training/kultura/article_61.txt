> Izvor: B92
> Datum: utorak 7.01.2014
> Rubrika: kultura
> Naslov: Džejn Kempion na čelu žirija u Kanu
> Članak:

Rediteljka sa Novog Zelanda Džejn Kempion biće predsednica žirija 67. Međunarodnog filmskog festivala u Kanu od 14. do 25. maja, saopštili su danas organizatori te kulturne manifestacije.

"Velika mi je čast što sam izabrana da budem predsednica žirija. I moram da priznam da sam veoma nestrpljiva", rekla je 59-godišnja rediteljka, jedina žena koja je dobila Zlatnu palmu u Kanu, za film "Klavir". Dirtektor Kanskog festivala Žil Žakob je rekao da je Džejn Kempion "pravi majstor". Džejn Kempion predstavlja jedinstven slučaj u istoriji Kanskog festivala. Ona je osvojila dve Zlatne palme, prvu 1986. godine za kratkometražni film "Peel", dok je još bila nepoznata u svetu, i drugu 1993. godine za "Klavir". Ona je za taj film dobila i Oskara za najbolji scenario, dok je glumica Holi Hanter dobila nagradu za najbolju žensku interpretaciju u Kanu i Oskara za najbolju žensku ulogu. Džejn Kempion će postati prva rediteljka predsednica žirija Kanskog festivala. Pre nje su kao žene predsednice žirija bile glumice Izabel Iper, Izabela Ađani i Liv Ulman. Ona je rođena 30. aprila 1954. godine u Velingtonu od roditelja umetnika, majke glumice i oca upravnika pozorišta, koji je bio fasciniran Šekspirom. Završila je antropologiju i potom nastavila studije slikarstva u Engleskoj i Australiji. Počinje da radi na filmu 80-ih godina kada je završila u Australiji školu za filmsku televiziju i radio (Australian film television and radio school). Tada je izašao njen prvi kratometražni film "Peel" i 1986. godine osvaja prvu Zlatnu palmu. U svom prvom dugometrazznom filmu, "Klaviru", Džejn Kempion nameće svoj stil i nastoji da predstavi žene koje traže sopstveni identitet ili napredak. Njeni najpoznatiji filmovi su "Portrait of a lady" (1996) sa Nikol Kidman, "Holy Smoke" (1999) sa Kejt Vinslet, "In the Cut" (2003) sa Meg Rajan i "Bright Star" iz 2009. godine. "Moji filmovi predstavljaju reakciju na opsesiju društva za normalno i odbijanje svake neobičnosti", rekla je rediteljka, koja je navela da je obožavateljka Emili Bronte, Emili Dikinson i Virdžinije Vulf. Ona je 2009. godine rekla u Kanu da bi želela da ima više žena reditelja, "jer su one podarile život celom svetu". Rediteljka trenutno živi u Australiji i imala je veliki uspeh u TV mini-seriji "Top of the Lake" u američko-britansko-australijskoj produkciji. I u ovom slučaju glavnik junak je žena.
