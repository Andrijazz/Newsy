> Izvor: B92
> Datum: utorak 11.03.2014
> Rubrika: kultura
> Naslov: Svečano otvoren 15. Gitar art festival
> Članak:

Petnaesti međunarodni festival gitare, praznik gitarskog zvuka koja okuplja izvođače, profesore i đake, mlade gitariste i ljubitelje klasične gitare, svečano je otvoren večeras u velikoj sali Doma omladine Beograda.

Festival koji tradicionalno okuplja vrhunske gitariste i brojnu publiku, otvoren je bez svečanih govora ministara, političara ili nekih drugih zvaničnika. Sat pre svečanog koncerta na neformalnoj konferenciji za novinare obratili su se brojni učesnici 15.Gitar Art festivala. Neki od njih prvi put su na GAF, neki od početka kao Kosta Kociolis iz Grčke, jedan od najvećih gitarista današnjice, ugledni umetnik i pedagog koji je od pre nekoliko godina umetnički direktor GAF. Mnoge novine su uvedene od početka festivala 2000.godine ali jedno je ostalo isto, posebna prijateljska atmosfera i neverovatna posvećenost osnivača GAF Boška Radojkovića koji je uspeo da ostvari svoj san i san svih nas muzičara, ocena je eminentnih svetskih umetnika, učesnika ovogodišnjeg festivala. "Vrlo sam srećna što sam ponovo u Beogradu, radujem se jer je to prilika da se sretnem sa prijateljima kao što je Kociolis", kazala je brazilska umetnica Badi Asad koja je prvi put bila gost desetog izdanja Gitar Art festivala 2009. godine. U svetu poznata po kombinovanju tradicionalne brazilske muzike sa pop notama i neobičnoj gitari koja ima samo okvir bez rezonatora, brazilska pevačica, gitaristkinja i perkusionistkinja Asad zadovoljno je pokazala svoje čizme koje je tada kupila u Beogradu i koje neizmerno voli. Asad je večeras nastupila na svečanom koncertu otvaranja 15.GAF, predstavila se brojnoj publici i kolegama muzičarima interesantnim programom, autorskom muzikom u kojoj kombinuje tradicionalne brazilske melodije sa popom, džezom i vorld muzikom koja je istovremeno i kosmopolitska kao plod dugogodišnjeg života ove umetnice u inostranstvu. Na 15.GAF ponovo je došao proslavljeni italijanski gitarista Anjelo Deziderio, prvi put je bio 2004.godine. Kako je rekao, sada je četvrti put na GAF i veoma je zadovoljan jer je ovo veliki festival važan i za sve muzičare. "Posebno mi je drago što večeras sviram sa dva prijatelja, grčkim gitaristom kociolisom i hrvatskim Zoranom Dukićem', rekao je Deziderio. Dukić je prvi put na GAF bio 2001.godine i od tada redovno dolazi, kaže da ovaj festival raste i da je među najboljima na svetu. "Ja to znam jer gostujem na mnogim festivalima, takođe lepo je pratiti razvoj mladih gitarista na Takmičenju, siguran sam da je velika budućnost pred ovim festivalom i još mnogo puta po 15 godina", rekao je Dukić. Nakon kratke priče svetski gitaristi okupljeni u "Naxos Trio", grčki gitarista Kociolis, Deziderio iz Italije i hrvatski majstor gitare izveli su vrhunski mediteranski muzički dijalog sačinjen od dela najcenjenijih gitarskih kompozitora. Okruženi različitim gitarama, oko 80, koje su činile najlepši scenski dekor u pozadini scene DOB, majstori gitare prefinjenog senzibiliteta izveli su dela Manuela de Falje, Isaka Albeniza, Paula Belinatija, Astora Pjacole i Karla Domenikonija. Do 16. marta na 15.GAF koncerte će imati brojni ugledni svetski i srpski gitaristi, održaće se Takmičenje mladih gitarista u šest kategorija uz do sada najviše takmičara, samo u najstarijoj kategoriji gde je nagrada ručno pravljena gitara u vrednosti 7 500 evra, ima 28 takmičara. "Sveukupno ima 120 takmičara, to je impozantan broj ako imamo u vidu da su roditelji te dece platili kotizaciju, doputovali u Beograd sa njima ali nažalost tendencija u svetu je da se broj učesnika na takmičenjima smanjuje ne samo zbog para nego što klasična muzika prolazi težak period sazrevanja, u ovo vreme tehnologije i zabave dovodi se u pitanje ko je spreman da potroši par sati dnevno vežbajući neki instrument", izjavio je Tanjugu Radojković. Ove godine prvi put je pored solo gitare uvedena nova disciplina, takmičenje u kamernoj muzici koje će imati tri kategorije, za učenike osnovne, srednje škole i studente muzike. Na 14 koncerata ovogodišnjeg GAF do 16.marta nastupiće najugledniji srpski i svetski gitari, od šest festivalskih večeri čak pet održaće se u DOB, kulturnoj i obrazovnoj instituciji koja ove godine, nizom programa među kojima je i međunarodni festival gitare, slavi 50 godina rada. Publici u velikoj sali DOB predstaviće se brojni umetnici među kojima i Izabel Noronja, Johan Miler, Katona Tvins, Eliot Fisk i brojni drugi. U sali Amerikana DOB održavaće se ponoćni koncerti i zabave u okviru pratećeg programa a u holovima biće postavljene izložbe u okviru pratećeg programa "Guitar Visual Art'. Posebno mesto u programu ovogodišnjeg festivala ima dvostruki džez i flamenko koncert u velikoj sali Sava centra 15. marta kada će na istoj pozornici nastupiti sve popularniji španski flamenko gitarista Alberto Lopez sa svojim kvintetom i francusko-američka džez pevačica Sara Lazarus u pratnji čuvenog "džipsi džez" kvarteta koji predvodi Hono Vinterštajn. Tri festivalske večeri u DOB biće u duhu klasične gitare i umetnika kao što su Johanes Moler, Lukaš Kuropačevski, Duo Ivanović (12. mart), Jelica Mijanović, Edvardo Fernandez, Zoran Krajišnik, Aleksandar Tasić (13. mart), Katona Tvins, Eliot Fisk, Gabrijel Bjanko (14. mart). U nedelju 16. marta uz proglašenje pobednika takmičenja i dodelu nagrada, koncert će održati portugalska fado pevačica Izabele Noronje (Noronha).
