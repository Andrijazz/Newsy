> Izvor: B92
> Datum: sreda 15.01.2014
> Rubrika: kultura
> Naslov: Oskari ove godine "slave filmske heroje"
> Članak:

Na ovogodišnjoj 86. dodeli prestižnih nagrada "Oskar" američke Akademije filmskih umetnosti i nauke odaće se počast stvarnim herojima čije su priče prenesene na velika filmska platna, superherojima, ali i animiranim junacima, kao i filmadžijama koji su ih doneli u bioskope širom sveta.

Producentski tandem Krejg Zedan i Nil Meron u zajedničkom službenom saopštenju istakli su da žele da "ujedine šou sa zabavnom i emocionalnom komponentom". U skladu sa temom svečanosti, Akademija će predstaviti i izložbu "Oskari slave filmske heroje" (The Oscars Celebrates Movie Heroes), koja će se održati u galeriji "Grand Lobi" na Beverli Hilsu od 17. janura do 5. marta. Na njoj će biti izložene fotografije i plakati iz čak 70 filmova snimanih u poslednjih devet decenija, kao i video snimci sastavljeni od delova klasičnih i savremenih filmova. Između ostalih, izložbom će biti obuhvaćeni filmovi u kojim su u centru radnje stvarni junaci ("Gandi", "Silkwood"), superjunaci ("Supermen", "Mračni vitez"), animirani junaci ("Šrek", "The Incredibles"), akcioni heroji ("Sedam samuraja", "Gladijator"), književni junaci ("Ubiti pticu rugalicu", "Plodovi gneva"). Elen Dedženeris biće domaćica svečanosti dodele Oskara, koja će se održati 2. marta u "Dolbi teatru" u Holivudu. Čeril Bun Ajzaks i Kris Hemsvort objaviće nominacije za Oskare 16. januara.
