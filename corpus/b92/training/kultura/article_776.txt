> Izvor: B92
> Datum: utorak 11.03.2014
> Rubrika: kultura
> Naslov: Besplatno putovanje kroz antičku Grčku
> Članak:

"Uvod u istoriju antičke Grčke", predavanje čuvenog profesora Donalda Kejgana, sa titlovima na srpskom jeziku, biće predstavljeno 12. marta u 18 časova u Univerzitetskoj biblioteci "Svetozar Marković", kao deo obeležavanja Međunarodne nedelje slobodnog pristupa edukaciji.

Predavanja prof. Donalda Kejgana čine kurs "Uvod u istoriju antičke Grčke" Univerziteta Jejl, u SAD, koji je slobodno dostupan putem interneta. Univerzitetska biblioteka "Svetozar Marković", u saradnji sa Međunarodnim akademskim centrom i Klubom volontera Univerzitetske biblioteke, prevela je na srpski jezik 24 predavanja ovog kursa kako bi svim građanima Srbije omogućila efektivan pristup sadržajima nezavisno od poznavanja engleskog jezika.
Sajt Univerzitetske biblioteke sa prevodima nastavnih materijala dostupan je ovde: Znanje za sve. Kompletan program Nedelje slobodnog pristupa obrazovanju u organizaciji Univerzitetske biblioteke možete pogledati na ovom linku.
Sajt Univerzitetske biblioteke sa prevodima nastavnih materijala dostupan je ovde: Znanje za sve.
Kompletan program Nedelje slobodnog pristupa obrazovanju u organizaciji Univerzitetske biblioteke možete pogledati na ovom linku.
Zahvaljujući saradnji Univerzitetske biblioteke "Svetozar Marković" i partnerskih institucija, građani Beograda i Srbije će imati priliku da čuju jednog od najcenjenijih istoričara današnjice, profesora Donalda Kejgana, čija predavanja govore o drevnim izvorima zapadne civilizacije poteklim iz antičke Grčke i potrebi da se njihovim proučavanjem bolje razume današnjica i uoče mogućnosti da se ona poboljša. Tim povodom 12. marta biće prikazan snimak uvodnog predavanja profesora Kejgana sa titlom na srpskom jeziku, a prisutne će pozdraviti direktor Biblioteke prof. dr Aleksandar Jerkov, prof. dr Dalibor Soldatić, prorektor Univerziteta u Beogradu, Rajan Roulands, savetnik za odnose s javnošću Ambasade SAD u Beogradu, i Elizabet Čang, direktor Međunarodnog akademskog centra, Jasmina Nikolić, arhont otvorenog pristupa i profesor Filološkog fakulteta, a bibliotekari Univerzitetske biblioteke Adam Sofronijević i Vesna Vuksan predstaviće mogućnosti slobodnog pristupa obrazovanju putem interneta.

Otvoreni pristup (OA - Open Access) kao model pristupa znanju i naučnim rezultatima predstavlja celinu idejnog, aktivističkog i naučnog opredeljenja da se saznanja ostvarena u sferi nauke koja su nastala zahvaljujući novcu budžetskih korisnika učine besplatno dostupnim putem Interneta za sve. Ilustracija raširenosti ovakvog pristupa predstavlja opredeljenje Evropske komisije da svi rezultati naučnog istraživanja finansirani kroz program Horizont 2020 budu obavezno pohranjeni u modelu otvorenog pristupa. Univerzitet u Beogradu potpisnik je Berlinske deklaracije, jednog od osnovnih dokumenata koji definišu ciljeve i ideje pokreta za otvoreni pristup. Jedan segment aktivnosti vezanih za otvoreni pristup odnosi se i na sferu obrazovanja, tj. na kreiranje obrazovnih sadržaja dostupnih za sve putem Interneta. Ovo polje doživelo je procvat zahvaljujući konceptu otvorenih materijala OCW - Open Course Ware, koji predstavlja model besplatnog pristupa snimcima predavanja i određenim materijalima kurseva najboljih svetskih univerziteta. Lider na ovom polju, američki univerzitet MIT, do sada je omogućio pristup hiljadama snimaka svojih kurseva, a ovaj trend prate stotine drugih univerziteta u svetu.

Besplatno obrazovanje putem interneta pravi zamah doživelo je pojavom koncepta Masivnih onlajn otvorenih kurseva - MOOC (Massive Open Online Courses), koji predstavlja proširenje i zaokruženje koncepta OCW tako što su kompletni kursevi, predavanja, vežbe, seminarski radovi, laboratorijske vežbe, semestralni ispiti, završni ispiti, diplome, čak i složen fenomen kao što je studentska zajednica, sada dostupni besplatno putem Interneta. Masovnost broja polaznika ovih kurseva, koja je konceptu i dala ime, a koja se meri desetinama i stotinama hiljada, otvara temu demokratizacije obrazovanja, posebno u zemljama u razvoju, naročito imajući u vidu rastuće troškove obrazovanja u razvijenim zemljama, gde samo u SAD kumulativni dug studenata za obrazovanje danas prelazi jedan trilion dolara. Sa druge strane, ovaj fenomen otvara i pitanja vezana za konkurentnost lokalnih visokoškolskih ustanova, njihovu funkciju u budućnosti i dotiče jedan važan segment nacionalne suverenosti, ovoga puta u domenu obrazovanja. Iskustva koja u Srbiji postoje sa konceptom Masivnih onlajn otvorenih kurseva nisu velika i uglavnom se za sad odnose na inicijative pojedinaca. U okruženju univerziteti iz Hrvatske već su uzeli aktivnog učešća i danas je dostupno nekoliko ovakvih kurseva Univerziteta iz Rijeke. Univerzitetska biblioteka "Svetozar Marković" na nekoliko nivoa podržava ovaj novi obrazovni trend: od pojave kurseva zaposleni se aktivno uključuju u pohađanje, zatim organizuju se "oflajn" sastanci (meetups) u prostorijama Biblioteke za sve zainteresovane, a u okviru svojih vodiča kroz naučne oblasti Biblioteka nudi vodič u kom su predstavljeni neki od najpoznatijih sajtova koji nude mogućnost besplatnog onlajn obrazovanja.
