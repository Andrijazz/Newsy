> Izvor: B92
> Datum: ponedeljak 3.03.2014
> Rubrika: kultura
> Naslov: Nušićeve jednočinke u "Slaviji"
> Članak:

U pozorištu "Slavija", u sredu, 5. marta biće premijerno izvedena predstava "Kako vreme brzo prolazi", scenski kolaž jednočinki Branislava Nušića.

Priređivač Raško Jovanović svrstao je u niz komade "Pod oblacima, drama u jednom činu", "Miš, šala u jednom činu", "Kod advokata, jedna scena" i "Pod starost, crtica u jednom činu". Poznati teatrolog Jovanović je, povodom 150. godišnjice rođenja velikog srpskog komediografa Nušića, od ovih tekstova stvorio jedinstvenu celinu koja bi se mogla označiti kao "scene iz bračnog života". Uloge igraju Branko Đurić, Dragana Mrkić, Saša Joksimović i Vasilija Kokotović. Režija je poverena Marku Misirači, scenograf je Boris Maksimović, kostimograf Danica Rakočević, a kompozitor Branislav Pipović. Već 7. marta pozorište "Slavija" će imati još jednu premijeru - predstavu "Ljubavnici", po motivima teksta "Pidžama za šestoro" Marka Kamoletija, u režiji i adaptaciji Radeta Vukotića. U toj komediji igraju Katarina Marković, Bojana Ordinačev, Marko Živić, Srđan Karanović, Staša Radulović.
