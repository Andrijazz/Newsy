> Izvor: B92
> Datum:  
> Rubrika: kultura
> Naslov: Izložba Vuka Vučkovića na temu sadomazohizma
> Članak:

Izložba Vuka Vučkovića "Vreme je da se upoznamo (onakvi kakvi stvarno jesmo)" biće otvorena u subotu, 1. februara u Galeriji Zečević, najavljeno je iz te galerije.

Serijom maski izvedenih u tehnici erbraša na platnu i papiru, umetnik fotorealistički i tehnički perfektno realizuje motive sadomazohistične ikonografije. Na njegovim delima se mogu videti maske za neposlušne, kavez za glavu, Betmen, koža Sve to indukuje obrasce ponašanja koji uslovljavaju voljna stanja neprijatnosti, bola, poniženja, hipoksifilije ili mazohistički submisivne i potisnute nagone ka uzbuđenju i prijatnosti pre, tokom ili nakon aktivnosti koje uzrokuju telesno zarobljavanje, perceptivno uskraćivanje, fizičko i moralno narušavanje. Otkrivanjem teme koja zadire u sive zone moralnog postojanja društva kroz najintimnije seksualne i moralne frustracije, Vučković ironično predočava složenost i kompleksnost stanja čoveka kom su na raspolaganju infromacije i mogućnosti, ali on i dalje ostaje zatvoren i zarobljen u ideji društveno prihvatljivih normi koje nisu u stanju da odgovore na potrebe i razvoj savremenog kulturno-socijalnog identiteta. Radovi umetnika koji će biti prikazani na ovoj izložbi impliciraju potrebu za razmatranjem graničnih društevno nevidljivih, a samim tim i tolerisanih ekstrema ponašanja. U većini kultura od mučenja i patnje čine spektakl. Sadizam je češće prisutan kod frustriranih ljudi i klasa usled nezadovoljstva životom, a negovanjem materijalne sigurnosti i bliskosti među ljudima kao i kulture slobodnog vremena, jedno je od mogućnosti za suzbijanjem, smanjenjem i kontrolom agresije, navedeno je u saopštenju. Vučković je rođen 1986. godine u Pančevu. Diplomirao je slikarstvo na Fakultetu likovnih umetnosti 2010. godine. Doktorant je na doktorskim umetničkim studijama slikarstva na istom fakultetu. Dobitnik je više nagrada i priznanja za svoje stvaralaštvo, a izlagao je više puta na samostalnim i grupnim izložbama. Pored slikarstva bavi se gotovo svim vizuelnim umetnostima, a kao samostalni umetnik živi i radi u Pančevu. Izložba će biti otvorena do 14. februara.
