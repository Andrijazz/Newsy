> Izvor: B92
> Datum: petak 7.03.2014
> Rubrika: kultura
> Naslov: Dom omladine poziva sve anonimne pesnike
> Članak:

"Anonimni pesnici", nova besplatna radionica koju će voditi mentorka Ognjenka Lakićević, održavaće se u Domu omladine Beograda od aprila do juna ove godine.

Radionica je namenjena svim mladim ljudima zainteresovanim za pisanje poezije i promišljanje poezije, koji do sada nisu objavljivali svoje pesme. Održavaće se od 5. aprila do juna 2014. godine (ukupno deset termina) u Domu omladine Beograda, subotom od 16 do 18 časova. Dom omladine Beograda poziva mlade koji vole poeziju i žele da je pišu da se prijave i budu deo grupe koja će dva meseca u nepromenljivom sastavu zajedno raditi. Dobrodošli su i oni koji misle da ne umeju da pišu ili to nisu nikada probali, ali žele da se izraze kroz poeziju. Cilj radionice je da okupi zaljubljenike u poeziju, koji će se pod vođstvom mentora, ali i u razmeni mišljenja i pesničkih iskustava sa drugim polaznicima, kreativno razvijati i učiti tehnici pisanja pesama. Mentorka radionice je Ognjenka Lakićević. Diplomirala je na Filološkom fakultetu u Beogradu, gde je i rođena, objavila je dve zbirke poezije ("Ispod stepeništa", "Ulubljenja"), radi na trećoj, kao i na romanu koji će biti završen tokom 2014. godine. Pevačica je grupe Autopark i autorka većine tekstova pesama. Broj učesnika je ograničen, a radionica je namenjena svima uzrasta od 15 do 30 godina. Učešće u radionici je besplatno, ali su prijave obavezne putem mejla: radionice@domomladine.org. Rok za slanje prijava je 25. mart 2014. Pisane prijave treba da se sastoje od motivacionog pisma u kome će zainteresovani kandidat obrazložiti zašto se prijavljuje, odnosno zašto bi voleo da bude deo ove radionice. Takođe, potrebno je poslati i nekoliko svojih pesama. Ako kandidat do sada nije pisao, mora biti veoma ubedljiv u motivacionom pismu. Iz Doma omladine navode da će izabrati kandidate koji deluju najviše zainteresovano za rad i za koje smatraju da bi najviše dobili od ove radionice, a time i najviše pružili ostalim učesnicima kroz grupni rad.
