> Izvor: B92
> Datum: subota 22.02.2014
> Rubrika: kultura
> Naslov: Novi "Montevideo" videlo gotovo pola miliona ljudi
> Članak:

U susret broju od 500.000 ljudi koji su do sada u bioskopima gledali film "Montevideo, vidimo se!", sutra će u Sinepleksu u Delta sitiju biti organizovan susret glumaca sa publikom i dodela nagrada gledaocima, najavio je producent "Intermedija netvork".

Glumci iz filma Dragana Bjelogrlića družiće se sa posetiocima u nedelju uveče, od 18,30 do 20 sati, kada će biti izvučena glavna nagrada za 500.000. gledaoca. U Sinepleksu će danas i sutra posetioci svih projekcija "Montevidea" imati priliku da učestvuju u nagradnoj igri putem kupona koji će dobiti uz kupljene karte. Pored glavne nagrade biće dodeljeni i ostali pokloni najsrećenijim gledaocima. "Montevideo" je ovako veliki broj gledalaca dostigao za samo pet nedelja od premijere. Film o najvećem uspehu domaćeg fudbala na Prvom svetskom prvenstvu 1930. godine prikazuje se u bioskopima u Srbiji, Crnoj Gori, Republici Srpskoj i Makedoniji. U martu se očekuje i distribucija ovog filma u Hrvatskoj i Sloveniji.
