> Izvor: B92
> Datum: utorak 11.02.2014
> Rubrika: kultura
> Naslov: VB: Svaka treća porodica ima Queen - "Greatest Hits"
> Članak:

Slavna britanska grupa Queen ušla je u istoriju zvanične britanske muzičke liste kao prva koja je prodala šest miliona primeraka jednog albuma, i to kompilacije "Greatest Hits".

Prva "Greatest Hits" kolekcija grupe Queen (Kvin) na kojoj su, između ostalih, i pesme "Bohemian Rhapsody", "We Will Rock You" i "Antoher One Bites The Dust", već je nekoliko godina na prvom mestu najprodavanijih britanskih albuma. Svaka treća porodica u Velikoj Britaniji ima jedan primerak te kompilacije iz 1981. godine. Gitarista benda Brajan Mej rekao je da je ovo sjajna, "neverovatna vest" i zahvalio se svima koji su grupu podržavali svih ovih godina. Isto je učinio i bubnjar Rodžer Tejlor. Na drugom i trećem mestu najprodavanijih albuma u Britaniji su kolekcija "Gold" grupe Abba iz 1992. i klasik Bitlsa "Sgt Pepper's Lonely Hearts Club Band" iz 1967. godine sa po 5 miliona i sto hiljada prodatih primeraka.
