> Izvor: B92
> Datum: subota 11.01.2014
> Rubrika: kultura
> Naslov: Madona, Bouvi i Šer u Kinoteci
> Članak:

U Muzeju kinoteke danas počinje ciklus filmova muzičkih zvezda, a u glavnim ulogama su Madona, Dejvid Bouvi, Šer i Elvis Prisli.

Svakoga dana do 14. januara na programu popularnog bioskopa u Kosovskoj ulici biće po tri projekcije. Program otvaraju Madonini igrani filmovi "Očajnički tražeći Suzan" i "Evita", kao i dugometražni dokumentarac "U krevetu sa Madonom". Sutrašnji dan posvećen je Bouviju i filmovima "Lingvini incident", "Glad za krvlju" i "Čovek koji je došao na Zemlju". Šer je zastupljena sa filmovina "Opčinjena mesecom", "Veštice iz Istvika" i "Burleska". Na kraju, 14. januara, biće prikazani Prislijevi filmovi "Golicaj me", "Raj na havajski način" i dokumentarac "Poslednji šou Elvisa Prislija".
