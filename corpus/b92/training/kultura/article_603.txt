> Izvor: B92
> Datum: ponedeljak 24.02.2014
> Rubrika: kultura
> Naslov: Izložba "Vuk Karadžić - život i delo"
> Članak:

U petak, 28. februara navršava se 65 godina otkako je odlukom Vlade NR Srbije osnovan Muzej Vuka i Dositeja, kao samostalna ustanova. Imajući u vidu da se ove godine obeležava i 150. godišnjica smrti Vuka Karadžića Muzej će svoj "rođendan" obeležiti otvaranjem izložbe Vuk Karadžić - život i delo, autora Ljiljane Čubrić, muzejskog savetnika.

VUK KARADŽIĆ - ŽIVOT I DELO Petak, 28. februar, Muzej Vuka i Dositeja u 14h
VUK KARADŽIĆ - ŽIVOT I DELO Petak, 28. februar, Muzej Vuka i Dositeja u 14h
Ovom prilikom biće izloženi predmeti iz Vukove ostavine od kojih većina do sada nije izlagana, kao i dva manje poznata portreta. Izložba će biti otvorena do 01. juna 2014. tekuće godine. Vukov muzej, tačnije Vukova soba, postojao je i ranije u okviru nekadašnjeg Narodnog muzeja da bi ta postavka, 1949. godine, bila proširena postavkom o Dositeju Obradoviću kao Vukovom prethodniku u borbi za uvođenje narodnog jezika u književnost. Zaveštanjem kćeri Mine, Vukova ostavina stigla je u Beograd oktobra 1897. prilikom prenosa njegovih posmrtnih ostataka iz Beča u Beograd. Od Dositejevih ličnih stvari ništa nije sačuvano jer je zgrada Praviteljstvujuščeg sovjeta, u kojoj je živeo i umro marta 1811. izgorela 1813. godine, prilikom turskog bombardovanja Beograda. Zdanje u kojem se Muzej danas nalazi je tipičan primerak turske gradske stambene arhitekture. Ovde je u vreme Prvog srpskog ustanka, od 1809. do 1813. radila Velika škola, prva prosvetna ustanova u Srbiji namenjena višem obrazovanju svojih polaznika. Muzej je posvećen Dositeju Obradoviću kao jednom od idejnih tvoraca Škole i Vuku Karadžiću, jednom od prvih dvadesetak učenika. Zbog svog istorijskog i arhitektonskog značaja zgrada je proglašena kulturno-istorijskim spomenikom od izuzetnog značaja. Ova građevina je godinama bila u izuzetno lošem stanju, sklona padu. Zaposleni u Muzeju su se borili da se zgrada spase od daljeg propadanja ali se sve svodilo na povremene lokalne intervencije na najugroženijim mestima. Prvi put otkako zgrada postoji (podignuta je sredinom XVIII veka) 2011. i 2012. obavljena je potpuna rekonstrukcija, od temelja do krova. Muzej je ponovo otvoren za publiku 24. decembra 2012. Tom prilikom publici je predstavljena i nova osnovna muzejska postavka. Muzej je sada opremljen tako da je prvenstveno prilagođen najmlađima, s obzirom da najbrojniju publiku čine učenici i studenti.
