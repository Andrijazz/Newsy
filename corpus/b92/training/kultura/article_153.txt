> Izvor: B92
> Datum: utorak 14.01.2014
> Rubrika: kultura
> Naslov: Novosadsko pozorište slavi 40 godina rada
> Članak:

Novosadsko pozorište (Ujvideki szinhaz) proslaviće ove godine 40 godina postojanja nizom manifestacija i gostovanja, saopštili su danas predstavnici tog teatra.

Direktor Novosadskog pozorišta Valentin Vencel rekao je na konferenciji za novinare da će prva faza obeležavanja jubileja početi 20. januara u Novom Sadu, a da je program baziran na "izrazu zahvalnosti". "Pre svega želimo da izrazimo zahvalnost onim zajednicama i činiocima koji su omogućili da ovo poziršte postane i opstane", rekao je Vencel i dodao da su to grad Novi Sad, zajednica vojvođanskih Mađara, kao sama država Mađarska. Proslava jubileja počeće "mini festivalom" u Novosadskom pozorištu od 20. do 27. januara, a tokom nedelju dana programa gostovaće pozorišta iz Sente, Subotice, Beograda i Danske. U pratećem programu proslave biće prikazan dokumentarni film autora Zoltana Šifliša o ovom pozorištu, najavljena je izložba karikatura Pala Lephafta, a na dan pozorišta, 27. januara publika će imati priliku da prisustvuje gala večeri pod nazivom "Četrdeset". Umetnička direktorka Novosadskog pozorišta Kata Đarmati rekla je da je izbor predstava i gostovanja inspirisan željom da svaki program ima vezu sa ovim pozorištem, da bude multinacionalan i multikulturalan, ali i internacionalan. "Ako pogledate program, koji je dostupan na sajtu pozorišta, videćete da se u njemu mešaju i žanrovi i kulture i jezici. Za naše pozorište to je sasvim normalno", dodala je Kata Đarmati. Deo proslave biće održan u aprilu u Nacionalnom pozorištu u Budimpešti, dok će tokom juna slavlje biti zaključeno još jednom gala večeri u Novom Sadu. Sve predstave biće titlovane na mađarski, odnosno srpski jezik, a pozorište je navelo da su karte za određene predstave već rasprodate. Ulaznice koštaju 400 dinara.
