> Izvor: B92
> Datum:  
> Rubrika: kultura
> Naslov: Ova ostvarenja se takmiče za MTV filmske nagrade
> Članak:

Krimi komedija "Američka prevara" i priča o pohlepi "Vuk sa Vol strita" dobili su po osam nominacija za MTV filmske nagrade, više od distopijske sage "Igre gladi: Lov na vatru" i komedije "Upoznajte Milerove".

"Prevara" i "Vuk" su u nedelju uveče otišli kući praznih ruku sa dodele Oskara a sada su dobili priliku da se iskupe i na opuštenijoj ceremoniji dobiju bar neki od trofeja u vidu zlatne kofe sa kokicama u konkurenciji kao što su najbolji poljubac ili najbolja scena tuče. Ceremoniju uručenja nagrada koje dodeljuju obožavaoci vodiće komičar Konan O'Brajen u Nokija teatru u Los Anđelesu 13. aprila. Ejmi Adams, Dženifer Lorens i Bredli Kuper iz "Američke prevare" nominovani su u glumačkim kategorijama a Adams i Kristijan Bejl su nominovai i u kategoriji najbolji filmski par. Dobitnik Oskara za najbolji film "12 godina ropstva" zaradio je četiri nominacije dok je svemirski triler "Gravitacija" dobio samo jednu - Sandra Bulok za najbolju glumicu, iako je film osvojio sedam Oskara. Nominovani za najbolji film, jedinu kategoriju za koju će glasanje biti otvoreno i tokom ceremonije su: "12 godina ropstva", "Američka prevara", "Hobit: Šmaugova pustošenja", "Igre gladi: Lov na vatru" i "Vuk sa Vol strita", piše Rojters. Metju Mekonahi i Džared LEto, koji su dobili Oskare za svoje uloge u "Poslovni klub Dalas", nominovani su za najbolji filmski par ali i u kategoriji najbolje transformacije. Nagrade koje se dodeljuju hit filmovima koji mahom bivaju ignorisani na Oskarima i Zlatnim globusima predstavljaju uvod u letnju filmsku sezonu i publika će tom prilikom moći da vidi najave letnjih blokbastera. Ove godine među bizarnim kategorijama izdvajaju se: najbolje izvođenje bez košulje, najbolji "WTF" trenutak i najbolja "blic" rola. Tuča u kojoj je učestvovalo 15 glumaca u "Voditelju 2" nominovana je za najbolju tuču dok je neplanirani poljubac Lorensove i Adamsove u "Američkoj prevari" nominovan za najbolji poljubac. Nekadašnji dečački bend "Backstreet Boys" nominovan je u kategoriji najbolji muzički trenutak u satiri "Ovo je kraj" dok je vremešna komičarka Džoan Rivers zaradila nominaciju za najbolju kameo ulogu u "Ajron menu 3".
