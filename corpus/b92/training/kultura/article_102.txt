> Izvor: B92
> Datum: petak 10.01.2014
> Rubrika: kultura
> Naslov: Uručena nagrada “Dejan Medaković”
> Članak:

Književniku Aleksandru Gatalici je 10. januara u Gradskoj kući u Novom Sadu svečano uručena nagrada "Dejan Medaković", koju mu je izdavačka kuća "Prometej" dodelila za knjigu eseja "Pisac ne stanuje ovde", u izdanju Književne opštine Vršac.

Gatalici su nagradu, kao šestom laureatu tog godišnjeg književnog priznanja, zajednički uručili vlasnik "Prometeja" Zoran Kolundžija i Pavle Medaković, sin akademika Dejana Medakovića (1922-2008), istoričara umetnosti, memoariste, pesnika i hroničara, čija je mnogobrojna dela objavio taj novosadski izdavač u protekle 24 godine postojanja i rada. Obraćajući se mnogobrojnim gostima u Svečanoj sali Gradske kuće, Gatalica je istakao duhovnu vrednost te nagrade, naglasivši da je Medaković bio svestrani intelektualac, "nadasve duhovnik u osnovnom značenju te reči" koji je "pokazao generacijama kako se izlazi iz svoje fioke, iz svoje sredine i postaje građanin sveta". U čitavoj svojoj novijoj istoriji, posle kneza Mihajla, Srbija je iz sebe retko iznedrila ljude "dovoljno duhovite da se snađu u svakom društvu, dovoljno obrazovane da mogu da izazovu bilo kog svetskog stručnjaka i dovoljno šarmantne da budu ravnopravni građani u svakom gradu Evrope i sveta", kazao je Gatalica naglasivši da je Medaković bio jedan od takvih, "imao je osmeh, harizmu, znanje, interesovanje...". Pisac sad već čuvenog romana "Veliki rat" je u šali rekao da ga je "nešto s nagradama poteralo u poslednje vreme", jer se maltene svakog jutra budi sa po jednom nagradom, podsetivši da je prethodnog dana dobio priznanje "Hit libris" za najčitanijeg domaćeg pisca minule godine, kao i da je s liderske pozicije "najprodavanijeg autora" u Srbiji svrgnuo Haleda Hoseinija. O nagrađenom autoru i njegovoj knjizi govorio je predsednik stalnog žirija nagrade "Dejan Medaković" Draško Ređep, koji je uz ostalo ocenio da je velika sreća to što se u našoj književnosti pojavila ličnost koja je, posle Miloša Crnjanskog i njegovog "Romana o Londonu", napisala "najnaseljeniji roman". To znači, dodao je Ređep, roman sa licima koja postoje i koja su "iznikla iz mora naše burne prošlosti i sadašnjosti". Dosadašnji dobitnici nagrade "Dejan Medaković" su Momo Kapor, Miodrag B. Protić, Mirko Demić, Vasilije Krestić i Radivoj Stokanov.
