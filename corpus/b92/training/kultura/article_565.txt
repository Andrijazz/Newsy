> Izvor: B92
> Datum:  
> Rubrika: kultura
> Naslov: Saradnja Beograda i Kine - 15 novih prevoda knjiga
> Članak:

Državni sekretar Ministarstva kulture i informisanja Vlade Srbije Dejan Ristić i zamenik ministra Državne opšte uprave za štampu, publikacije, radio, film i televiziju Kine Vu Šu Lin potpisali su protokol o saradnji ovih institucija koji predviđa prevođenje i objavljivanje 15 književnih dela na kineski i srpski jezik u naredne dve do tri godine.

Ristić je, posle potpisivanja protokola, rekao da se tradicionalno dobri prijateljski odnosi Srbije i Kine unapređuju i u oblasti kulture i informisanja. "Verujemo da će današnje potpisivanje protokola o pružanju podrške prevođenju sa jednog na drugi jezik dati poseban podstrek boljem upoznavanju naših naroda i naših kultura," rekao je Ristić. On je naglasio rekao da su, osim dva državna izdavača, sve ostale izdavačke kuće u privatnom vlasništvu. Ministarstvo kulture i informisanja svake godine organizuje otkup knjiga za potrebe javnih biblioteka u Srbiji i za to je ove godine iz budžeta izdvojeno 120 miliona dinara, istakao je on. On je naglasio da Ministarstvo kulture godišnje organizuje nekoliko redovnih konkursa u oblasti izdavaštva, među kojima je najznačajniji konkurs za pružanje podrške prevođenju naše literature na strani jezik za šta je ove godine obezbeđeno 20 miliona dinara, pet puta više sredstava nego prošle godine. Ristić je istakao da će ove godine Srbija nastupiti na osam međunarodnih sajmova knjiga, a jedan od njih je u Kini. Lin je rekao da su Kina i Srbija tradicionalno prijateljske zemlje i naveo da je cilj njihove posete da se produbi saradnja u oblasti kulture i informisanja. "Kulturna razmena je najbolji način za uzajamno razumevanje dva naroda," ocenio je on i dodao da je potpisivanje protokola o prevođenju književnih dela na dva jezika "najbolji način da narodi Srbije i Kine upoznaju istoriju i sadašnjost dve zemlje." On je naveo da je poslednjih godina izdavaštvo u Kini doživelo veliki uspon i dodao da se u Kini godišnje izda 400.000 vrsta publikacija od kojih je 250.000 novih izdanja, izlazi i 980 vrsta časopisa, a 580 miliona stanovnika koristi Internet kao sredstvo informisanja. Prema njegovim rečima, Ministarstvo finansija Kine svake godine iz budžeta izdvoji 450 miliona juana za objavljivanje stručnih monografija, 60 miliona juana za izdavanje kineskih klasika i 54 miliona za prevođenje kineskih i svetskih književnih dela. Pomoćnik ministra kulture i informisanja u sektoru za Međunarodnu saradnju i evropske integracije Slavica Trifunović rekla je da je danas potpisani protokol deo programa međunarodne kulturne saradnje i naglasila da će na Međunarodnom sajmu knjiga u Beogradu, Kina biti počasni gost. Pomoćnik ministra kulture i informisanja u sektoru za informisanje Saša Mirković rekao je da u Srbiji ima oko 1.300 registrovanih medija, od kojih je 450 radio i televizijskih stanica. On je dodao da se od nadležnog Ministarstva očekuje da prati tehnološki razvoj, trendove i da "nadomesti nedostatke činjenicom da je u Srbiji poslednji medijski zakon donet pre 11 godina". Prema njegovim rečima nova regulativa koju priprema Ministarstvo kulture i informisanja, trebalo da se sačini zakonodavni okvir koji bi medijima i novinarima u Srbiji omogućio što bolje funkcionisanje. Mirković je podsetio da je pre nekoliko godina doneta Medijska strategija koja važi do 2016. godine i dodao da resorno Ministarstvo trenutno radi na tri vrlo bitna medijska zakona, a to su zakoni o javnom informisanju i medijima, o elektronskim medijima i o javnim medijskim servisima.
