> Izvor: B92
> Datum:  
> Rubrika: kultura
> Naslov: Haruki Murakami ponovo najčitaniji
> Članak:

Biblioteka grada Beograda kojoj pripada 13 opštinskih sa ukupno 74 objekta na području koje obuhvata više od milion i po žitelja prestonice, saopštila je danas da je na osnovu podataka prikupljenih iz svoje mreže najčitanija knjiga stranog autora protekle godine bilo trotomno delo japanskog autora Harukija Murakamja "1Q84" u izdanju "Geopoetike"

Na drugom mestu se našla "Laguna" sa romanom Dafni Kalotaj "Ruska zima" ali je ovaj izdavač na listi 10 najčitanijih knjiga imao još dva naslova - romane Haleda Hoseinija "A planine odjeknuše" kome je poripalo peto mesto i Žozea Saramaga "Smrt i njeni hirovi" na sedmom mestu. Treće mesto na listi najčitanijih knjiga zauzeo je roman Gijoma Musoa "Zato što te volim" koji je objavio "Alnari" pre nego se udružio sa drugim izdavačem "Mono i Manjana" i zajedno su formirali "Vulkan". Italijanski pisac Federiko Moča čije knjige je zapoceo da štampa "Okean" ali ih u poslednje vreme objavljuje "Čarobna knjiga" osvojio je četvrto mesto romanom "Ljubav 14" što pripada literaturi za tinejdžere kao i roman "Moj deka je bio trešnja" takođe italijanskog pisca Anđela Nanetija koji je zauzeo šesto mesto a štampao ga je "Kreativni centar". Na osmom mestu je još jedna knjiga iz produkcije "Geopoetike", engleskog pisca Džulijana Barnsa "Ovo liči na kraj". Deveto mesto je zauzeo roman Sajmona Beketa "Upisano u kosti" iz produkcije zrenjaninskog izdavača "Sezam Book" dok se na desetom mestu nalazi knjiga nobelovke Doris Lesing "Leto pre sumraka" još jednog izdavača iz Zrenjanina - "Agore". Ova lista je najdemokratskija slika šta se u bibliotekama, istina, beogradskog atara, najviše čita, jer nema dvostepeni način rangiranja koji je uveden u Narodnoj biblioteci Srbije prilikom pravljenja liste najčitanijih knjiga na tlu cele zemlje. Dvostepeni način rangiranja podrazumeva da stručni žiri odabere sa liste najčitanijih one naslove koje smatra "vredim" i potom te naslove prepuštaju bibliotekama da rangiraju.
