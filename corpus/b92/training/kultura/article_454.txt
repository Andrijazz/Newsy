> Izvor: B92
> Datum: nedelja 9.02.2014
> Rubrika: kultura
> Naslov: Belgija odala počast izumitelju saksofona
> Članak:

Adolf Saks, čiji je izum - saksofon, izvršio revoluciju džeza i bluza, konačno je dobio zasluženo priznanje u rodnoj Belgiji.

Muzej muzičkih instrumenata u Briselu priredio mu je veliku izložbu povodom 200. godišnjice njegovog rođenja. Rođen 1814. u Dinanu, južno od Brisela, mladi Adolf je bio sklon svakojakim nesrećama - preživeo je davljenje u reci, pad sa stepenica i ispijanje laka koji je njegov otac koristio u izradi muzičkih instrumenata. Svet muzike je imao sreće što je uspeo da prebrodi sve te nedaće jer bez saksofona ne bi bilo ni Džona Koltrejna, Sidnija Bešea, Čarlija Parkera i Stena Geca, a i Bil Klinton bi morao da sebi nađe drugi instrument. "Ni u svojim najluđim snovima, Adolf Saks nije mogao da zamisli kakvo će mesto njegov instrument jednog dana imati u svetu muzike", kazao je za AFP kustos izložbe Žeri Dimulen. Nakon što se preselio u Brisel, Saks je nastavio stopama svog oca, postavši cenjeni majstor muzičkih instrumenata. Posebno se zanimao za klarinet za koji je patentirao nekoliko poboljšanja. Godine 1842. došao je u Pariz gde je otvorio radionicu, a 1845. učestvovao je na takmičenju modernih instrumenata koje je organizovala francuska vojska. Pred masom od oko 20.000 ljudi, okupljenih na Marsovim poljima, gde će nekoliko decenija kasnije biti podignuta Ajfelova kula, Saksovi instrumenti su po kvalitetu nađačali instrumente svih ostalih konkurenata. Nakon ove pobede, Saks se nametnuo kao neprikosnoveni graditelj limenih duvačkih instrumenata koji su posebno bili cenjeni u vojnim orkestrima. Belgijski majstor je 1846. registrovao patent za "duvački instrument, saksofon". Novi instrument je polako krčio sebi put u svetu muzike. Tokom 1880-ih, uvršten je u operske orkestre. Zbog česte asocijacije sa "popularnom muzikom", muzičari su dugo izbegavali da sviraju na saksofonu. Sve će se promeniti sa dolaskom "ludih 1920-ih", kada će crni američki muzičari pokazati šta se sve na tom instrumentu može postići. Izložba "Sax200" posvećena je Saksu (1814-1894) i evoluciji njegovog čuvenog instrumenta u obliku slova "S". Posetioci mogu da vide oko 200 saksofona, uključujući najstariji model, bas saksofon iz 1846. i tenor saksofon u bojama američke zastava koji je predsednik Klinton dobio na poklon prilikom posete Belgiji 1994. Izložba je otvorena do januara 2015.
