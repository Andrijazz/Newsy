> Izvor: B92
> Datum: nedelja 16.02.2014
> Rubrika: kultura
> Naslov: BAFTA pobednici: "12 godina ropstva" i "Gravitacija"
> Članak:

Film "12 godina ropstva" proglašen je večeras za najbolji film, a njegov naslovni glumac Čivetel Edžiofor za najboljeg glumca na ceremoniji dodele nagrada Britanske akademije za film i televizijsku umetnost (BAFTA) za 2014. godinu, objavljeno je na sajtu BAFTA.

Edžiofor je nagradu posvetio reditelju Stivu Mekvinu, koji je ostao bez priznanja za najboljeg reditelja, zahvalivši mu što je na platno pretočio istinitu priču o slobodnom crncu, koji je u 19. veku na američkom Jugu otet i pretvoren u roba. On je rekao Makvinu: "Ovo je tvoje (nagrada). Zadržaću je - jer takav sam ja čovek - ali je tvoja". Alfonso Kuaron, reditelj "Gravitacije", koja je imala 11 nominacija, jednu više od "12 godina ropstva", proglašen je za najboljeg reditelja, a njegov film je pobedio u još pet kategorija, između ostalog i za izuzetan britanski film u 2014, originalnu filmsku muziku i kameru. Za najbolju glumicu proglašena je Kejt Blanšet za ulogu u filmu "Blue Jasmine". Ona je nagradu posvetila nedavno preminulom američkom glumcu Filipu Simoru Hofmanu. Ostvarenje "Američka prevara" koje je kao i "12 godina ropstva" imalo 10 nominacija, osvojilo je tri priznanja (jedno više od Makvinovog filma), između ostalog za najbolji originalni scenario i za najbolju sporednu glumicu - Dženifer Lorens. Za najboljeg sporednog glumca progla[en je Barhad Abdi za ulogu u filmu "Kapetan Filips". Reditelju Piteru Grinaveju pripala je nagrada za izuzetan britanski doprinos filmskoj umetnosti u 2014. Za najbolji film van engleskog govornog područja proglašen je "Velika lepota" Paola Sorentina. BAFTA za najbolji dokumentarni film dobio je "The Act of Killing" Džošue Openhajmera. Kako je i bilo najavljeno oskarovka Helen Miren primila je najveću počast Britanske filmske akademije - nagradu BAFTA Fellowship.

67. dodeli BAFTA nagrada prisustvovao je i vojvoda od Kembridža, princ Vilijam.. .
