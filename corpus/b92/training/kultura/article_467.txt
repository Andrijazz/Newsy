> Izvor: B92
> Datum: ponedeljak 10.02.2014
> Rubrika: kultura
> Naslov: Pablo Pikaso kakav još nije viđen
> Članak:

Nikad viđene fotografije iz života slavnog špaskog slikara Pabla Pikasa deo su izložbe koja se priprema u muzeju "Holburn" u engleskom gradu Batu, na kojoj će intimni prizori jednog od najpoznatijih umetnika 20. veka biti prikazani u 3D tehnici.

Pikaso okružen obožavateljima, u trenucima opuštanja sa porodicom i prijateljima, kako pozira u svom prenatrpanom studiju i ponosno nosi kaubojski šešir koji je dobio na poklon od Gerija Kupera... i sve to u 3D-u deo je izložbe koja se otvara 22. februara. Kako se navodi na internet stranicama muzeja, izložba "Stereoskopske fotografije Pikasa" prvi put će predstaviti javnosti manji deo izvanredne zbirke stereoskopskih fotografija Pikasa koje je tokom uskršnjeg vikenda 1957. slikao pionir 3D fotografije Robert Muzil. Pikaso je tada već bio najveći svetski živi umetnik, na čiji se poziv i Muzil pridružio gostima koje je okupio tog vikenda u svojem domu 'La Californie' nedaleko od Kana. Pikaso je želeo da vidi kako će njegovi radovi izgledati u 3D-u.

Muzil je iskoristio taj trenutak i fotografisao umetnikovu porodicu - suprugu Žaklin Roke, sina Paola i menažeriju ljubimaca: jazavičara Lumpa, boksera Jana i kozu Esmeraldu - ali i ostale goste, među kojima su bili Žan Kokto, španski nadrealista Haime Sabartes i Pikasov biograf Džon Ričardson. Ima i drugih fotografija umetnika, npr. na borbi bikova u Arlu i druge. Ideja o izložbi potekla je od Muzilove kćerke Elizabet Muzil Džovet, koja u svojoj arhivi čuva 100.000 fotografija iz zaostavštine svog ekscentričnog oca, izdavača i pronalazača koji je zajedno sa svojim ocem inženjerom u 40-tim godinama prošlog veka usavršio 3D fotoaparat.

Posetioci izložbe, otvorene do 1. juna, moći će da ih razgledaju uz pomoć posebnih naočara ili kroz posebne dvoglede. U projektu je učestvovao i gitarista slavne britanske rock grupe Queen Brajan Mej, predsednik londonskog Stereoskopskog društva, koji je napisao dve knjige o stereoskopskoj fotografiji.
