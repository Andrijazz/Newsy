> Izvor: B92
> Datum: utorak 4.03.2014
> Rubrika: kultura
> Naslov: Most od fotografija između BG i Njujorka
> Članak:

Izložba fotografija #TheBridge Gorana Veljića biće otvorena 10. marta u 20 časova, u Ustanovi kulture "Parobrod" u Beogradu.

Goran Veljić rođen je u Smederevskoj Palanci, bavio se prigodnom i političkom fotografijom celoga života. Odlazi u Njujork 2008. gde nastavlja da gradi karijeru fotografa. Veljić je i autor fotografija koje su obišle ceo svet, na kojima poznati holivudski glumac Alek Boldvin fizički nasrće na fotografa. Te fotografije su izazvale burne reakcije javnosti. O njemu su pisali: Njujork post, Dejli njuz, TV NBC, E! Entertejnment, Spleš njuzi mnogi drugi

Šta je umetničko i dokumentarno u "Wedding NYC 1 minute"? Naizgled običan događaj, a nešto sasvim neobično u NYC su svakodnevna venčanja koje nekada traju 1 minut. Veliki je minut u Njujorku. Intrigantna je etnologija koja se čita između redova naizgled prigodnih ceremonijalnih slikovnica i set pitanja koja nameće. Trenutak, odnosno "snapshot" su uhvaćeni-zabeleženi pogledi i emocije koje demistifikuju njihove aktere. Ljudi različitih socijalnih, nacionalnih, mentalnih struktura, jednom rečju meridijani i mostovi. "Ovaj projekat je zapravo story of my life još od momenta kada sam došavši ovde započeo novu karijeru fotografa u NYC City Hall marriage birou. Savremenik sociološke i antropološke promene simoblički prikazane kroz čin braka i prava jednakosti koji je ta promena donela. Sećam se tog prvog, a oblačnog dana, kada su sunčane naočare skrivale erupciju emocija i suza."

Zašto "Most"? Most, ne kao arhitektura kojoj se divimo, tona čelika i betona. Most kao socijalna spona između: ljudi, različitih kultura, tradicionalnog i konzervativnog, okeana. Zašto "NYC"? Zato što je najbolje mesto na svetu za novi i logičan početak, grad u kome je svaka inovacija i pozitivna inicijativa realna i ostvariva, iako je okruženje surova realnost. Ogromnu energiju ovog grada čini upravo taj svakodnevni priliv novih ljudi koji u svakodnevnoj borbi daju svojoj maksimum, ne bi li uspeli u svom poslu i izgradili sebi bolji životni ambijent. Život u Njujorku je kao i njegov čuveni maraton, ako ste učestovavali, pobedili ste bilo gde u svetu.

Zašto "The Bridge NYC - BG"? Igrom slučaja, ovi metropolisi na istoj su geografskoj širini, čak bi se kao geografski perimetri mogli karbonom preslikati. Pa ipak Njujork je realnom snagom, kao otvoreniji, prerastao u permanentni umetnički eksperiment i magnetni pol privlačenja sve većeg broja umetnika širom sveta, grad svakodnevnih rezultata. Vilijamsburg, deo Bruklina, je danas vodeći svetski komjuniti gde živi na hiljade stvaraoca. Art kolonije su odredile čak i cene nekretninama, stvorile novi životni standard, učinivši određene kvartove urbanim pikom. Beograd, kao antipod u polovima i silama inercije, najveći je neiskorišćeni regionalni umetnički akcelerator. Grad postrance, u permanentnoj depresiji kao posledici erozije izazvane krizom koja traje skoro četvrt veka. Opterećen i razastrt nerealnim planovima, nesposoban da prepozna i podrži spontane začetke svojih kulturnih autentičnosti.
