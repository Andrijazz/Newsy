> Izvor: B92
> Datum: sreda 12.02.2014
> Rubrika: kultura
> Naslov: Program obeležavanja Dana srpske satire 16. februara
> Članak:

Dan srpske satire biće prvi put obeležen ove godine nizom događaja u organizaciji Beogradskog aforističarskog kruga, Udruženja književnika Srbije i Srpskog književnog društva, najavio je BAK.

Dan srpske satire, ustanovljen povodom 16. februara, kada je 1873. godine rodjen najveći srpski satiričar Radoje Domanović, prethodnih godina obeležavao je BAK dodelom nagrada za najbolju knjigu aforizama. Ove godine Dan srpske satire BAK će obeležiti zajedno sa oba srpska udruženja književnika, UKS i SKD, program počinje sutra u podne kada će satiričari Aleksandar Baljak, Vitomir Teofilović, Aleksandar Čotrić i Bojan Ljubenović posetiti osnovnu školu "Radoje Domanović" na Novom Beogradu u kojoj će učenicima govoriti o piscu čije ime nosi njihova škola i kazivaće aforizme za decu i mlade. Nagrada Beogradskog aforističarskog kruga za najbolju knjigu aforizama u prošloj godini biće dodeljena u petak, 14. februara Milanu Todorovu, za knjigu "Pokori se i počni", u UKS. Istoga dana u Pirotu Čotrić će učenicima osnovnih škola predstaviti Antologiju srpskog aforizma za decu "Razdeljak" i knjigu humorističkih priča za decu "Ozbiljno smešna knjiga". Na dan rođenja Radoja Domanovića, 16. februara delegacija sastavljena od predstavnika BAK, UKS i SKD položiće cveće na bistu ovog pisca na Kalemegdanu, a savremeni satiričari održaće prigodno slovo o autoru "Stradije", "Dange", "Vođe" i drugih neprevaziđenih satiričnih pripovedaka.
