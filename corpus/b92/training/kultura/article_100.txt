> Izvor: B92
> Datum: petak 10.01.2014
> Rubrika: kultura
> Naslov: "Montevideo postaje globalna priča”
> Članak:

Film "Montevideo, vidimo se!" nastavlja pitku, blago stilizovanu i idealizovanu rekonstrukciju 30-ih godina 20. veka iz prvog dela "Montevideo, Bog te video", ali sa lokalnog ambijenta prelazi na globalni nivo, rekao je Dragan Bjelogrlić.

Dugo očekivana premijera zakazana je za 15. januar u "Sava centru", a film traje 141 minut, najavio je danas producent "Intermedia Network". Scenario Ranka Božića, Dimitrija Vojnova i Bjelogrlića govori o učešću naše fudbalske reprezentacije na Prvom zvaničnom svetskom prvenstvu u Montevideu 1930. godine. Inspirisana istinitim događajima, ovo je filmska priča o istorijskom uspehu domaćeg sporta i nastavak prvog filma o dešavanjima koja su prethodila Mundijalu. Prema sinopsisu, saga se nastavlja u glavnom gradu Urugvaja gde se, posle napornog tronedeljnog putovanja preko Atlantika, prva formirana reprezentacija Kraljevine Jugoslavije našla među učesnicama Prvog svetskog prvenstva. Tim iz male balkanske zemlje, kojem su svi davali minimalne šanse, žrebom je dobio za protivnika glavnog favorita - reprezentaciju Brazila. Predvođeni entuzijazmom, vizijom i idejom zajedništva Tirke, Moša, Milutinac, Jakša i ostali iz tima zahvaljujući talentu i istrajnosti ulaze na velika vrata sportske scene i ceo svet obilazi vest da je reprezentacija Jugoslavije osvojila treće mesto. "Intermedia Network" podseća da je prvi film doživeo veliku gledanost (više od 500.000 ljudi), ovenčan nagradama na domaćim i međunarodnim festivalima, prikazan među odabranim filmovima iz celog sveta na kineskoj državnoj televiziji. Sada u bioskope stiže drugi deo, sa plejadom domaćih glumaca, kojima se pridružuje i međunarodna ekipa. Uloge igraju Miloš Biković, Petar Strugar, Viktor Savić, Elena Martinez, Branko uza Stojiljković, Dragan Nikolić i Konča Hidalgo. Slavni holivudski glumac Asante, poznat po filmovima "Kraljevi mamba" i "Američki gangster", prihvatio je ulogu američkog fudbalskog menadžera.

Muziku je komponovao slovenački muzičar Magnifico, čije dve numere izvodi španska pevačica Luz Kasal, najpoznatija po pesmi u Almodovarom filmu "Visoke potpetice" i dobitnica Emija 2012. za životno delo. "Intermedia Network" dodaje da je film produkcijski raskošan. Sniman je na više lokacija u Srbiji, kao i u inostranstvu, na egzotičnim mestima na Tenerifama, glavnom trgu u Trstu i u Crnoj Gori. Producent je Dejan Petrović, direktor fotografije Goran Volarević, scenografi Goran Joksimović i Nemanja Petrović, montažeri Petar Marković, Svetolik Zajc i Dejan Urošević, kostimograf Dragica Laušević. Bjelogrlić je istakao da mu je rad na ovom filmu bio veliki rediteljski izazov. Posle uspeha prvog filma, u drugom sam kao cilj postavio da to bude samostalno delo koje će moći da se gleda bez predznanja o prvom, odnosno da gledanje "Montevideo, Bog te video" ne bude obaveza nove publike, već više dobrodošla dopuna utiska, objasnio je on. Ključni zahvati u pogledu izlaganja likova bili su vezani za njihovo što efikasnije uvođenje u priču, jer samo Prvenstvo donosi dosta uzbudljivih događaja na koje se priča mora fokusirati, a potom i na stvaranje melodramskih odnosa i konflikata među likovima koji kulminaciju, odnosno rešenje doživljavaju u toku sportskog nadmetanja, navodi se u rediteljskoj eksplikaciji. Poseban izazov bilo je smeštanje priče u Urugvaj. "Opredelio sam se da u svom filmu zarobim oduševljenje novim svetom koje su imali moji junaci, među njima je bilo nekih koji nikada pre ovog putovanja nisu videli ni more, a kamoli inostranstvo. U tom cilju sam se postarao da kroz snimanje na lokacijama u Španiji, Italiji i Crnoj Gori zarobim što više nesvakidašnje mediteranske i kolonijalne atmosfere, rekonstruišem lokalne rituale i poigram se sa dosadašnjim prikazima ovih mesta u književnosti i na filmu", istakao je Bjelogrlić.
