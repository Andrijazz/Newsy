> Izvor: B92
> Datum: utorak 18.02.2014
> Rubrika: kultura
> Naslov: Premijera filma "Lauš" 22. februara
> Članak:

Dokumentarno-igrani film "Lauš" rediteljke i scenaristkinje Branke Bešević Gajić biće premijerno prikazan 22. februara u "Sava centru", a od 27. februara na bioskopskom repertoaru, najavljeno je na konferenciji za novinare.

Film govori o uspešnoj i tragedijom prekinutoj karijeri izuzetnog glumca Žarka Lauševića (54) i o društvenom kontekstu u kojem je 1993. godine u samoodbrani ubio dvojicu mladića, a posle zatvorske kazne emigrirao u Ameriku. "Ne veličamo Žarka, niti mu sudimo. Ne zauzimamo stranu već na umetnički i dokumentaristički način prikazujemo jednu sudbinu i dajemo presek zlog vremena koje je doprinelo tragediji", izjavila je autorka, kojoj je ovaj film master rad na Fakultetu dramskih umetnosti. U filmu govore glumci Olivera Ježina, Ljiljana Blagojević, Svetislav Goncić, Marko Bačović, Branislav Lečić, Svetozar Cvetković, Slavko Štimac, Dragan Bjelogrlić, Slobodan Čustić, Irfan Mensur, Petar Božović, reditelji Miroslav Lekić, Darko Bajić, Dragomir Zupanc, Slavenko Saletović, filmski kritičar Dejan Dabić. Takođe govore advokati Toma Fila, Mihajlo Bakrač, Vladan Bojić, kao i premijer i ministar unutrašnjih poslova Ivica Dačić. Uključeni su i citati iz Lauševićeve autobiografske knjige "Godina prođe, dan nikada", kao i arhivski snimci iz JDP-a kada su demonstranti nasilno prekinuli predstavu "Sveti Sava", u kojoj je on igrao naslovnu ulogu. Narator je Bojan Krivokapić, glumac Andreja Maričić, Lauševićev kolega sa klase na FDU, dočarava psihološka stanja, patnju i kajanje kroz koje prolazi naslovni lik, a Laušević se, pored inserata iz njegovih starih filmova, pojavljuje u nekoliko kadrova iz sadašnjosti, bez teksta. Maričić je bio i montažer, direktor fotografije Matija Munjiza Petrović, autor muzike Hadži-Nenad Maričić. Producenti su "Fiks fokus" i "AFFA produkcija" iz Beograda. Maričić je rekao da su bili u kontaktu sa Lauševićem, koji nije hteo da utiče na sadržaj, ali je insistirao da to ne bude samo priča o njemu, već i o ljudima koji su u ovoj tragediji izgubili svoje sinove. Druga strana se pojavljuje u filmu, ali, nažalost, nismo uspeli da taj deo priče izvučemo do kraja, napomenuo je on. "To što se desilo bilo je strašno, primljeno sa nevericom, Žarko nije bio agresivan. Tragediju je izazvao sticaj okolnosti, vreme obeleženo ratovima, nacionalističkim ludilom, nasiljem ljudi našpanovanih na smrt, raspad, tenkove", rekao je Maričić. Glumac, reditelj i Lauševićev prijatelj Irfan Mensur izjavio je da ovaj težak film ipak vidi kao optimističan. "Ovaj film je nešto što treba da nas probudi, da kaže - ta vremena su prošla, nije sada mnogo bolje, ali jeste bolje, a Žare je živ čovek koji živi svoj talentovani život. Imao je strah od pojave u javnosti u vreme kada mu je izašla prva knjiga, a ja smatram da je ona uzburkala i obogatila našu književnu scenu", istakao je Mensur. Direktor "Fiks fokusa" Bata Petrović izjavio je da se ne smatra producentom, već starijim autorom koji pomaže mladim kolegama. "Film je snimljen bez budžeta, osim za finalnu postprodukciju zbog čega smo morali da se zadužimo, a inače su svi učesnici radili bez honorara", rekao je on. "Niko nije hteo da ga finansira, urađen je iz inata, iz etičkih razloga - da razotkrijemo istinu i činjenice, da suzbijemo priče čaršije koja voli da preuveličava i koja uživa u tuđoj nesreći", naglasio je Petrović.
