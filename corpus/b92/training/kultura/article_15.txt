> Izvor: B92
> Datum:  
> Rubrika: kultura
> Naslov: Preminuo glumac Džejms Averi
> Članak:

Američki glumac Džejms Averi, poznat po ulozi u serijalu "Princ sa Bel Era", umro je u 68. godini u Kaliforniji.

Publicista Averija, Sintija Snajder, izjavila je agenciji AP da je glumac preminuo u utorak usled komplikacija nastalih posle operacije na srcu. Averi je u seriji "Princ sa Bel Era" tumačio lik ujaka glavnog junaka Vila Smita, bogatog advokata Filipa Benksa. Averi je bio školovani glumac upečatljivog izgleda i glasa. Rođen je 27. novembra 1945. u Virdžiniji a odrastao u Atlantik Sitiju.

Pozajmljivao je svoj glas u više animiranih tv serija, među kojima su "Nindža kornjače" (liku Šredera) i "Ajron men". Šezdesetih godina prošlog veka služio je u Vijetnamu kada je počeo da piše TV scenarije i poeziju. Iza sebe je ostavio suprugu Barbaru i pastorka Kevina Votersa.
