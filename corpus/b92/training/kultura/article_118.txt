> Izvor: B92
> Datum: nedelja 12.01.2014
> Rubrika: kultura
> Naslov: Uži izbor za Politikinu nagradu
> Članak:

Izložbe Vesne Golubović, Žolta Kovača, Uroša Đurića, Čedomira Vasića i Vlastimira Mikića u užem su izboru za "Politikinu" nagradu za najbolju izložbu 2013. godine.

Vesna Golubović mogla bi da dobije nagradu za izložbu crteža "Od početka" u Galeriji "Haos" u Beogradu, Žolt Kovač za "Sjajne slike" u Likovnoj galeriji Kulturnog centra Beograda, a Uroš Đurić za multimedijalnu izložbu "Strategije ekscesa" u Muzeju savremene umetnosti Vojvodine u Novom Sadu, prenosi portal SEEcult. Čedomir Vasić u konkurenciji je multimedijalnom izložbom "San" u Galeriji "Srbija" u Nišu, a Vlasta Mikić izložbom slika "Sateni" u Galeriji "Ozon" u Beogradu, objavila je "Politika". Žiri "Politikine" nagrade suzio je izbor na pet izložbi sa prvobitnog spiska od deset, na kojem su bili i Radomir Damnjanović Damnjan, Tafil Musović, Olivera Parlić Karajanković, Katarina Alempijević i Vesna Pavlović. Žiri radi u sastavu: Jelena Krivokapić, Katarina Mitrović, Vesna Roganović, Jovan Despotović i Radonja Leposavić. "Politikinu" nagradu za najbolju izložbu 2012. dobila je Biljana Đurđević za izložbu slika i animacije "Tamna šuma" u Legatu Milice Zorić i Rodoljuba Čolakovića u Beogradu. Među dobitnicima proteklih godina su i Nikola Džafo (2011), Bojan Bem (2010), Marija Dragojlović i Dragoljub Raša Todosijević (2009), Anica Vučetić (2008), Predrag Nešković (2007), Bora Iljovski (2006), Vladimir Perić (2005), Aleksandar Rafajlović (2004), Goranka Matić (2003)... Među ranijim dobitnicima su i Dušan Otašević, Ljubica Cuca Sokić, Milovan DeStil Marković...
