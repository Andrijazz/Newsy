> Izvor: B92
> Datum: utorak 28.01.2014
> Rubrika: kultura
> Naslov: Časopis "Kultura" slavi 45. rođendan
> Članak:

Promocijom 140. broja Časopisa za teoriju i sociologiju kulture i kulturnu politiku "Kultura" na temu Kultura u tranzicji sutra u Zavodu za proučavanje kulturnog razvitka biće obeležen jubilej, 45 godina objavljivanja ovog časopisa.

Kako je najavljeno, najnoviji broj časopisa "Kultura" pokušava da odgovori na neka od pitanja kulture u tranziciji: koje su kontradikcije kulture u tranziciji i koliko smo daleko od uravnoteženog delovanja, zbog čega nema sazrevanja bez stupanja u dijalog sa ljudima suprotnog mišljenja, kako negovati preduzetnički duh u birokratskom svetu, šta je to kultura straha i da li je filozofija zaista prevaziđena. Na promociji će učestvovati Miloš Nemanjić, autor teksta, prof. dr Slobodan Antonić, urednik teme Kultura u tranziciji, prof. dr Aleksandar Prnjat, glavni urednik časopisa "Kultura" i Marina Lukić Cvetić, odgovorna urednica časopisa "Kultura" i v. d. direktora Zavoda za proučavanje kulturnog razvitka. Časopis za teoriju, sociologiju kulture i kulturnu politiku "Kultura" pokrenuo je 1968. godine Stevan Majstorović koji je uobličio nešto što je već odavno sazrelo u njemu, što je imalo intelektualnu predistoriju ali istovremeno i veliki društveni podsticaj, ocenio je dr Nemanjić u tekstu "Obeležio je 20. vek - 25 godina posle" u jubilarnom izdanju "Kulture". On ističe da su se u Majstoroviću ovaplotila najbolja i najprogresivnija društvena stremljenja, da je malo ljudi koji su za samo tridesetak godina tako celovito, bogato i raznovrsno zaokružili svoje delo i istovremeno doprineli razvitku novih ideja i pokretanju novih društvenih akcija u jugoslovenskoj zajednici. U novom broju časopisa "Kultura' objavljeni su članci sa naučne konferencije koju su Srpsko sociološko društvo i Zavod za proučavanje kulturnog razvitka organizovali u maju prošle godine na temu "Kultura u tranziciji: slučaj Srbije".
