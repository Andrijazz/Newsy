> Izvor: B92
> Datum: ponedeljak 10.02.2014
> Rubrika: kultura
> Naslov: Pošto kilo pozorišne predstave?
> Članak:

Upravnici pozorišta u Srbiji umorni su od objašnjavanja šta je to repertoarsko pozorište, umorni od ukazivanja na to da se ne mogu istim propisima uređivati rad parking servisa i rad pozorišta, rečeno je na sastanku direktora profesionalnih pozorišta u Srbiji, koji su se okupili danas u Etnografskom muzeju u Beogradu.
Povod za organizovanje sastanka bio je Zakon o budžetskom sistemu i Uredba o postupku za pribavljanje saglasnosti za novo zapošljavanje i dodatno radno angažovanje kod korisnika javnih sredstava. U međuvremenu, Ministarstvo kulture je postiglo dogovor da oblast scenskog i muzičkog stvaralaštva koja se finansira iz budžeta bude izuzeta iz primene propisa o ograničavanju zapošljavanja.
Povod za organizovanje sastanka bio je Zakon o budžetskom sistemu i Uredba o postupku za pribavljanje saglasnosti za novo zapošljavanje i dodatno radno angažovanje kod korisnika javnih sredstava. U međuvremenu, Ministarstvo kulture je postiglo dogovor da oblast scenskog i muzičkog stvaralaštva koja se finansira iz budžeta bude izuzeta iz primene propisa o ograničavanju zapošljavanja.
"Svi koji vole i posećuju pozorište znaju da to nije samo pojava tri-četiri glumca na sceni, već živa stvar koja pršti i vrvi, tu su dekorateri, rekviziteri, tehnika na stubovima, majstori za svetlo, tonci...", istakao je v.d. direktora pozorišta "Radović" Bojan Lazarov. On je podsetio da repertoarsko pozorište znači da se jedna predstava izvodi ovog meseca dva ili tri puta, pa zatim ponovo kroz mesec dana i zapitao kako po novim propisima angažovati ljude, pa prekinuti ugovore i onda opet po Uredbi tražiti saglasnost za angažovanje. A dok dozvola stigne, predstava može i da umre. "Mislim da je kultura ustavno bitna stvar i da o tome ne treba diskutovati. Kultura je odvajkada nešto što je subvencionisano, čemu treba pomoć mecena. Ako postoji jasna kulturna strategija, onda će i javnost imati jasnu sliku šta mi to radimo, a ne da se svodimo na banalne pijačarske okvire, da li su nam potrebna dva ili tri čoveka, da li je ovo kilo paradajza ili kilo predstave", naglasio je Lazarov. On je dodao da su pozorišta novim propisima dovedena u situaciju da na po pet kucanih strana objašnjavaju kako funkcionišu, jer su u obavezi da to dostave nadležnima uz zahtev o potrebi za angažovanje saradnika.

Upravnik Srpskog narodnog pozorišta Aleksandar Milosavljević rekao je da je rad pozorišta doveden u pitanje, jer već godinama država zbog krize i štednje onemogućava zapošljavanje, pa su usmereni na honorarce. Međutim, prema novim propisima, može se angažovati svega deset posto honoraraca u odnosu na broj zaposlenih. Milosavljević je naveo da u orkestru Srpskog narodnog pozorišta polovina nije stalno zaposlena, da je u Baletu zaposleno samo trideset ljudi, a svi ostali su na autorskim ugovorima, isto kao i reditelji, kostimografi, gostujući glumci. "Te autorske honorare pozorište je plaćalo iz svojih prihoda, sa blagajne, a ne iz budžeta, ali bi se po novom zakonu i to onemogućilo", dodao je on. V.d. diretkorka JDP-a Tamara Vučković kazala je da pozorišta po prirodi posla imaju neke dugoročne ugovore, a Uredba predviđa da može da se traži angažovanje najduže na četiri meseca. "Mi sa piscem nove drame sklapamo ugovor da se ona dve godine neće igrati nigde drugde. Sada bi to trebalo da raskinemo, pa da obnavljamo na četiri meseca", objasnila je ona.

"Pošto nas je država restriktivnom politikom u oblasti zapošljavanja naterala da se prebacimo na honorarce, sa sadašnjim propisom od deset posto JDP bi mogao da zadrži tek dve, tri predstave na svom repertoaru", rekla je ona, napominjući da to obuhvata i tehniku u pozorištu. "Nije reč samo u glumcima, već o infrastrukturi teatra. Tu su dekorateri, inspicijenti, sufleri koje plaćamo po ugovoru, a bez njih nema predstave". Upravnik Novosadskog pozorišta Valentin Vencel naglasio je da je ova priča daleko od bilo kakve stranačke politike. "Reč je o tome da zakoni iz finansijske i radne oblasti sputavaju ostvarenje kulturne politike, koja bi valjda trebalo da bude bitna na našem putu ka Evropskoj uniji", istakao je on. Upravnici više pozorišta iz unutrašnjosti podsetili su na prošlogodišnji slučaj sa Zakonom o javnim nabavkama, kada su posle zajedničkog "pritiska", pozorišta izuzeta posebnom odlukom Uprave o javnim nabavkama. Međutim, mnogi su imali brojne problema "na lokalu", jer su morali to u više navrata da dokazuju i pribavljaju tumačenja kada im je dolazila budžetska inspekcija. U zajedničkom saopštenju, usvojenom u prisustvu 31 od 33 direktora, naglašava se da je cilj skupa "da se skrene pažnja nadležnim organima i javnosti da se primenom ovakvih zakona ugrožava i onemogućava rad i stvaralaštvo u ustanovama kulture", jer ovi zakoni izjednačavaju pozorišta sa javnim preduzećima, ne uzimajući u obzir specifičnosti rada ustanova kulture.
