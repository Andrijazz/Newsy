> Izvor: B92
> Datum: utorak 4.02.2014
> Rubrika: kultura
> Naslov: Partibrejkers - "Sitna lova" (VIDEO)
> Članak:

Legendarni Partibrejkers objavili su "Sitnu lovu" kao prvi najavni singl/spot za novi album "Sirotinjsko carstvo", koji bi trebalo da se pojavi do leta. Spot je premijerno prikazan na regionalnom MTV-iju u ponedeljak 3. februara.

"Sitna lova" obiluje moćnim porukama, a najvažnija je, prema rečima frontmena Zorana Kostića-Caneta, "nađi nekog ko te voli i spasi svoj život goli." Pored "Sitne love" još četiri singla - "Svakog dana", "Ne mogu da kapiram", "Ljubav ne zaboravlja" i "Šta radiš" u produkciji Borisa Mladenovića iz sastava Jarboli - biće predstavljeni mnogobrojnoj i vernoj publici legendarnih rokera pre objavljivanja njihovog osmog studijskog albuma. Režiser Vladimir Tagić snimio je u toku jednog vikenda na ulicama Beograda spot "Sitna lova" u kome se pojavljuju grupa skejtera iz Bora i beogradski "klinci iz podzemlja". Za snimanje spota ekipu su činili skejter Stefan Đorđević, kamerman Branko Sujić, montažer Nataša Pantić, asistent kamere Nemanja Veselinović, scenograf Aljoša Spajić, asistent scenografa Marija Jocić, dekorateri Mile Nikolić i Pavle Petković, kostimograf Snežana Filipaš, asistenti kostimografa Vera Damjanović i Biljana Rakić, kao i organizatori Uroš Lazić, Goran Filipaš i Zoran Trklja.
