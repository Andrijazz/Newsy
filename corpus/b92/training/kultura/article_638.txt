> Izvor: B92
> Datum: sreda 26.02.2014
> Rubrika: kultura
> Naslov: Četvrt veka grupe Atheist Rap
> Članak:

Novosadska pank rok grupa Atheist Rap ove godine obeležava 25 godina postojanja i rada. Jubilej obeležavaju turnejom i novim albumom.

U tih 25 godina AR su izdali 5 studijskih albuma, best of album, koncertni DVD i monografiju benda. Godinama unazad su koncertno jedna od najaktivnijih autorskih muzičkih grupa na prostorima bivše Jugoslavije. Nastupali su na glavnim binama dva najveća muzička ex-YU festivala (Exit 2011. i INmusic 2013) i redovno su učesnici svih drugih značajnih festivala u regionu. Svakako posebno mesto u koncertnoj biografiji grupe zauzimaju nastupi u kultnom londonskom klubu Barfly i na najvećem britanskom pank festivalu Rebellion u Blekpulu 2011. godine. Binu su prethodnih godina delili sa nekim od najvećih svetskih pank bendova, koji su im bili uzori i uz koje su odrastali, kao što su: Nomeansno, Die Toten Hosen, PTTB, Buzzcocks, Cock Sparrer, The Exploited, Bad Religion, NOFX i Green Day kao i sa drugim velikim bendovima raznih muzičkih pravaca: Arcade Fire, Mando Diao, Arctic Monkeys

Četvrt veka postojanja i rada, članovi grupe Atheist Rap obeležiće od marta do novembra serijom koncerata po celom regionu. Prvi objavljeni datumi nastupa su: 07.03. Subotica - Clash club 14.03. Nova Pazova - Pub Two beers 15.03. Bačka Palanka - Pub Old Cellar 21.03. Zadar - Staro kazalište lutaka Jazine 22.03. Zagreb - KSET 28.03. Apatin - Rock bar Bermudski trougao 04.04. Kovačica - Jarmočisko Vojvodina pub 18.04. Aleksinac - Centar za kulturu 19.04. Niš - Sajmište 25.04. Knin - A3 klub 26.04. Split - Quasimodo club Paralelno sa koncertnim aktivnostima, Atheist Rap snima i novi studijski album koji će biti objavljen krajem ove godine. Neke od pesama su već u celosti gotove, a za jednu od njih, za pesmu "Drugo pakovanje" će spot premijerno biti prikazan već u ponedeljak 03. marta u 20,00 na regionalnom MTV kanalu.
