> Izvor: B92
> Datum: petak 21.02.2014
> Rubrika: kultura
> Naslov: Amira Medunjanin večeras u Sava centru
> Članak:

Pevačica sevdalinki i narodnih pesama sa prostora bivše Jugoslavije Amira Medunjanin održaće koncert večeras u 20:30h u Sava centru, gde beogradsku publiku očekuje "mnogo pozitivne energije, i mnogo lijepih, starih pjesama".

Uz pratnju džez pijaniste Bojana Zulfikarpašića, kontrabasiste Nenada Vasilića, perkusioniste Amara Češljara i gitariste Boška Jovića, Amira u Sava centru namerava izvesti repertoar u čijoj osnovi je poslednji CD album "Amulette" (2013). Pošto trenutno priprema novi album, Amira najavljuje da će koncert u Beogradu "biti pretpremijera te nove priče". "Nisam ni sama sigurna u kom pravcu će koncert ići. Kad se sa Bojanom radi, uvijek se desi neka super nova priča. Nijedan koncert nije isti, to je ljepota sviranja sa tom ekipom. Nikad ne znamo gdje će nas zajedno muzika odvesti", kaže Amira Medunjanin.

Pevačica iz Sarajeva, koju je londonski list Gardijan (Guardian) prozvao "bosanskom Billi Holidej", na dosadašnjih nekoliko albuma ponudila svoje nadahnuto viđenje pesama iz Bosne i Hercegovine, Srbije ili Makedonije kao što su "Ah šta ćemo ljubav kriti", "Kradem ti se u večeri", "Kaleš bre Anđo", "Mito bekrijo", "Marijo Deli Bela Kumrijo", "Kafu mi draga ispeci", "Zajdi, zajdi" i "Jano mori", "Što te nema"... "Sava centar je jedna od dvorana u bivšoj Jugoslaviji koja ima poseban status. Za mene je to veliki izazov", kaže Medunjanin. "Iskreno se nadam da ćemo se malo šaliti, puno smijati, puno pjevati, malo plakati, pa onda opet sve ispočetka. Dakle, očekujem da svi zajedno odmorimo dušu". Ulaznice za beogradski koncert Amirte Medunjanin mogu se za 900, 1.200, 1.500 i 1.800 dinara naći na blagajni Sava centra, u prodavnici "Jugoton" (Nušićeva 27), kao i preko mreža Eventim i Ticketline.
