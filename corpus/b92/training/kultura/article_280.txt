> Izvor: B92
> Datum: petak 24.01.2014
> Rubrika: kultura
> Naslov: Između obrazovanja i kulture: 45 minuta za alternative
> Članak:

U Artget galeriji Kulturnog centra Beograda (KCB) danas je održana konferencija "Između obrazovanja i kulture: 45 minuta za alternative" čiji su gosti bili srednjoškolci iz gradova širom Srbije.

Na tribini su učestvovali savetnik/koordinator za savremenu vizuelnu umetnost i mustimedije u Ministarstvu kulture Dimitrije Tadić, direktorka Kancelarije za saradnju sa civilnim društvom Vlade Srbije Ivana Ćirković i bivša sekretarka Sekretarijata za kulturu grada Beograda Katarina Živanović. Učesnici su se složili da kultura i obrazovanje treba da se prepliću i nadopunjuju, jer se time gradi nacionalni identitet. Najviše pažnje mladih ljudi izazvala je Živanovićeva koja je na njima razumljivom jeziku objasnila na koji način treba kultura da se razvija. Ona je istakla značaj komunikacije sa mladim ljudima, jer oni (mladi) imaju potpuno drugačija interesovanja i obaveze nego što je imala ona u njihovim godinama, a samim tim viđenja se veoma razlikuju. Živanovićeva je napomenula da je važno slušati mlade ljude i biti u kontaktu sa njima, jer je to jedan od načina kako se društvo može oplemeniti i razviti. Tadić je srednjoškolcima govorio o administrativnim pitanjima koje se tiču veza između građana i Ministarstva, kao i veze između Ministarstva i Vlade Srbije. On je govorio o kulturnoj politici, o intersektorskoj saradnji, kao i da treba da se "razbije" strah građana od institucija i muzeja. O pregovorima Srbije u članstvo u EU, o značaju sadašnjih srednjoškolaca za vreme kada Srbija postane ravnopravan član EU, o samoj Kancelariji i njihovom radu i značaju govorila je Ćirkovićeva. Dah Teatar i Grupa 484, u saradnji sa KCB organizovali su ovu konferenciju, a cilj ovog skupa je da kulturne i umetničcke inicijative koje deluju u zoni ljudskih prava i briga za najosetljivije čclanove društvene zajednice budu prepoznate u svom obrazovnom kapacitetu i dobiju širu mogućnost rada u školama. U uvodnoj reči prisutnima su se obratili umetnicka direktorka Dah Teatra Dijana Milošević, izvršni direktor Grupe 484 Vladimir Petronijević i direktorka KCB Mia David koji su izrazili zadovoljstvo zbog realizacije ovog projekta.
