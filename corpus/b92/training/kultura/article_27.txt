> Izvor: B92
> Datum: subota 4.01.2014
> Rubrika: kultura
> Naslov: "Ratovi zvezda" u izdanju Marvela od 2015.
> Članak:

Izdavačka kuća Marvel, jedno od najznačajnijih imena u svetu stripa, od 2015. godine počeće da objavljuje nove stripove i grafičke romane iz serijala "Ratovi zvezda".

Pravo na izdavanje stripova "Ratovi zvezda" (Star Wars) od 1991. godine posedovala je izdavačka kuća Dark Horse Comics, koja će poslednji strip iz ovog serijala sa svojim potpisom objaviti do kraja godine, prenosi američki časopis "Rolling Stone". "Izdavač Dark House Comics je objavljivao SW stripove više od dvadeset godina i zauvek ćemo mu biti zahvaljni na neverovatno velikom doprinosu i odličnoj saradnji koju smo ostvarili", napisao je u zvaničnom saopštenju Kerol Reder, direktorka studija Lucasfilm koji sada deluje pod okriljem Diznijeve imperije. S druge strane, u izdavačkoj kući Dark Horse Comics iznenađeni su ovakvom odlukom. "Ironično je to što je sve ovo objavljeno u trenutku kada Dark Horse završava svoju najuspešniju godinu ikada", napisao je izvršni direktor te kuće Majk Ričardson na zvaničnom blogu kompanije. "Ova 2014. godina biće poslednja u kojoj ćemo objavljivati nastavke SW serijala, i potrudićemo se da je učinimo što posebnijom. Znamo da naši fanovi ne očekuju ništa manje. Sila je još uvek uz nas." Zanimljivo je da je prvi strip inspirisanim junacima iz "Ratova zvezda" objavio upravo Marvel, i to 1977. Godine. Nakon toga pod istim izdavačkim imenom objavljeno je ukupno 107 novih izdanja tokom narednih devet godina. U knjizi "Kratak vodič kroz Ratove zvezda" (A Brief Guide to Star Wars) bivši urednik časopisa "Ratovi zvezda" Brajan Rob naveo je da je upravo Marvel svojim izdanjima označio "prekretnicu u SW univerzumu", inspirišući dalje objavljivanje romana, video-igara..
