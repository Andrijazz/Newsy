> Izvor: B92
> Datum: sreda 15.01.2014
> Rubrika: kultura
> Naslov: Nišvil traži zaštitu Skupštine
> Članak:

Džez festival Nišvil očekuje zaštitu Skupštine grada Niša i Vlade Srbije u vezi sa odlukom ministra Tasovca o poništavanju odluke kojom je prethodni ministar Bratislav Petković odobrio tri miliona za sufinansiranje Nišvila.

Saopštenje organiyatora Džez festivala Nišvil prenosimo u celosti: "Nišville je nedavno, pozivajući se na Zakon o dostupnosti informacija od javnog značaja, konačno došao u posed Odluke koju je potpisao Bratislav Petković i u kojoj između ostalog stoji da se festivalu dodeljuju sredstva u iznosu od tri miliona dinara jer je "reč o projektu koji je od izuzetnog značaja za nacionalnu kulturu i koji ispunjava kriterijume iz člana 5. Pravilnika o načinu, kriterijumima i merilima za izbor projekata u kulturi koji se finansiraju i sufinansiraju iz budžeta Republike Srbije i to: kvalitet, značaj i sadržajna inovativnost ponuđenog projekta, podsticanje raznolikosti kulturnih izraza, promovisanje kulture Republike Srbije u u svetu i njihova uključenost u međunarodne mreže i projekte...". S druge strane, u obrazloženju Odluke (od 10. decembra 2013. godine) o poništenju Petkovićeve Odluke, a koju je potpisao novi ministar Ivan Tasovac stoji nejasna formulacija da "predmetni projekat ne ispunjava kriterijume Pravilnika, budući da navedeni kriterijumi iz Pravilnika jesu formalno, ali ne i suštinski obrazloženi...", iz čega se izvodi zaključak da ne ispunjava ni tri od navedenih 14 kriterijuma iz Pravilnika!!! Direktor Nišville jazz festivala, Ivan Blagojević, kaže da ovo uvodi veoma nezgodan presedan kada je reč o odlukama najviših državnih institucija, i da po toj logici svaka nova "garnitura" može retroaktivno poništavati odluke prethodnika. -Treba imati u vidu, kaže Blagojević, da je posle reakcija i protesta skoro celokupne kulturne javnosti na činjenicu da Komisija Ministarstva nije dodelila Nišvilu ni dinar po redovnom konkursu, ministar Petković ispravio grešku svoje Komisije za muzičko stvaralaštvo, i posle dogovora, jula meseca, u Ministarstvu, kojem je prisustvovao i gradonačelnik Niša Zoran Perišić, dodelio Nišvilu tri miliona dinara.Na osnovu tog dogovora, Ministarstvo kulture i informisanja predstavljeno je kao pokrovitelj festivala u svim štampanim promo materijalima, kao i na video bimovima. Petković je taj dogovor i formalno ozvaničio, potpisavši odluku o sufinansiranju - doduše drugog dana trajanja festivala, što se može protumačiti i kao neka vrsta provere kako će proteći otvaranje. Pošto smo imali čvrste garancije, Nišvil je uveo neke nove segmente i napravio i dodatne troškove, koji sigurno ne bi bili napravljeni da nismo dobili obećanje Petkovića, uz gradonačelnika Perišića kao garanta. Poništavanjem odluke o sufinansiranju, mi smo kao organizatori dovedeni u zabludu koja za posledicu ima neizmirena dugovanja što direktno ugrožava opstanak festivala. Inače, dodaje Blagojević, po dogovoru sa Ministarstvom i Gradom Nišom, podneli smo Gradu svu potrebnu finansijsku dokumentaciju, što je zatim prosleđeno i Ministarstvu kulture. Direktor Nišvila očekuje da bi Skupština grada Niša na sledećoj sednici trebalo da donese zaključak kojim se od Ministarstva kulture i informisanja i Vlade Srbije traži da naloži Ministru Tasovcu da ispoštuje prvobitnu odluku o sufinansiranju, i da bi tim zaključkom niški odbornici zaštitili i integritet gradonačelnika koji je posredovao u dogovoru, a posle toga i obavestio javnost da će uz pomoć Grada Niša jazz festival ipak dobiti finansijsku podršku od Ministarstva kulture." Nišvil tuži Ministarstvo kulture?
