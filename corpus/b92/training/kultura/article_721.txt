> Izvor: B92
> Datum:  
> Rubrika: kultura
> Naslov: Franko Nero i Natali Burn stigli u Beograd
> Članak:

Jedna od glavnih glumica u srpskom horor filmu "Mamula" Natali Burn stigla je u Beograd da bi prisustvovala premijeri tog filma 8. marta u Sava centru, u okviru 42. Festa.

Premijeri će, kako je ranije najavljeno, prisustvovati i veteran italijanske kinematografije Franko Nero. Bivša balerina Natali Burn, iako tek na početku glumačke karijere, ostvarila je više uloga u akcionim i fantazi filmovima. Medju njima se ističu "BloodRayne 3", "Lost Warrior", "In the Name of the King 2", gde je igrala uz čuvenog Dolfa Lundgrena i "The Expendables", gde tumači lik supruge lika koji igra Mel Gibson. Posle premijere na Festu, reditelja Milana Todorovića biće na redovnom bioskopskom repertoaru od 10. aprila. Pored pomenutih gostiju, uloge tumače Kristina Klebe, Dragan Mićanović, Miodrag Krstović, Slobodan Stefanović, Sofija Rajović, Jelena Rakočević, Zorana Kostić Obradović, Janko Cekić, Miki Perić. Prema sinopsisu, dve američke turistkinje dolaze u Crnu Goru da posete starog prijatelja. Nakon nekoliko dana uživanja, družina odlučuje da poseti napušteno ostrvo Mamula, iako su upozoreni na čudna dešavanja i legende koje kruže o tom mestu. Tamo zatiču misterioznog ribara koji drži zatočenu prelepu devojku. U pokušaju da oslobode zarobljenicu shvataju da je ona zapravo sirena, koja ih svojom pesmom i izgledom opčinjava, ali se ubrzo pretvara u krvožednog monstruma koji im neće dozvoliti da živi napuste Mamulu.
