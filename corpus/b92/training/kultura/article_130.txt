> Izvor: B92
> Datum: ponedeljak 13.01.2014
> Rubrika: kultura
> Naslov: Goran Gocić: Stanje romantičarske groznice
> Članak:

Roman "Tai" Gorana Gocića u izdanju "Geopoetike" dobitnik je jubilarne 60. NIN-ove nagrade za roman godine, saopštio je predsednik žirija Vasa Pavković.

Roman "Tai" iz obimne prošlogodišnje produkcije, od 182 pristigla naslova, izdvojio se ozbiljnošću autorske problematizacije odnosa istočne i zapadne civilizacije, izjavio je Pavković. "Spoj egzotične intimne ljubavne priče i univerzalnog pogleda na ljudsku egzistenciju i njene izazove, tematizovan je u nagrađenom romanu na tragu najboljih primera iz svetske književnosti, roman je zasnovan na dubinskom pop-kulturnom iskustvu modernog doba i predstavlja koliko neočekivan toliko i dragocen doprinos savremenom srpskom romanu". -- Pročitajte i NIN-ova nagrada ide Goranu Gociću za "Tai" -- Prema rečima članice žirija Vladislava Gordić Petković, u šest decenija istorije NIN-ove nagrade, produkcija 2013. godine je bila najbrojnija. Romanopisci su pokazali da ih zaokuplja medijsko i tehnološko preoblikovanje stvarnosti, da su ljubav, smrt, rat i moć i dalje velike teme male srpske književnosti. "Iako nisam glasala za roman "Tai', drago mi je da ljubav dobila prioritet", kazala je Gordićeva.

Nagrađeni pisac Gocić izjavio je na proglašenju dobitnika NIN-ove nagrade da je veoma iznenađen, jer kada je pisao svoj prvi roman nije ništa očekivao, ali kako se izbor sužavao, očekivanja su rasla. "Roman sam pisao u stanju romantičarske groznice, imao sam staromodan pristup književnosti, ali on sam nije staromodan", rekao je Gocić. U izjavi Tanjugu on je rekao da je roman "Tai" pisao dve godine, studiozno, kao spasenje, jer je bio u krizi na svim nivoima. "Te dve godine malo šta drugo sam radio, ali to je za mene ipak brzo, jer pišem knjige po pet i deset godina, veoma sam spor, ovde sam bio munjevit za moje standarde ali pretpostavljam dosta spor za standarde pisaca u Srbiji", rekao je Gocić. Naslov njegovog romana na tajlandskom znači sloboda i ima više značenja koja se mogu otkriti jedino čitanjem romana, koji je ljubavni, epistolarni roman u pismima. "Radnja romana uglavnom je smeštena na Tajlandu, junak romana odlazi na putovanje koje će biti dosta dramatično za njega, preispituje se, srešće jednu ženu koja mu pomaže da se sabere i preživi", rekao je Gocić. Tema romana inspirisana je stvarnim događajem koji je bio malo drugačiji nego što je predstavljen u romanu, ali veliki deo priče dolazi iz stvarnosti i autobigrafski je. Gocić je ispričao da piše drugi roman koji se zove "Poslednja stanica Britanija" i odvija se uporedo u Srbiji i Velikoj Britaniji i tema su srpski emigranti na Zapadu. NIN-ova nagrada, koju je ove godine omogućila Pošta Srbije, biće uručena Gociću na svečanosti u Skupštini grada u petak, 17. januara u 17 časova.
