> Izvor: B92
> Datum:  
> Rubrika: kultura
> Naslov: Pikasova slika nađena u biblioteci u Bosanskoj Dubici?
> Članak:

U Narodnoj biblioteci u Kozarskoj/Bosanskoj Dubici tvrde da imaju delo španskog slikara i jednog od najpoznatijih umetnika 20. veka Pabla Pikasa, mada grafika koju su godinama u tajnosti čuvali nije potpisana.

Na umetničkom delu je samo datum, ali nadležni u biblioteci tvde da autentičnost grafike nije upitna, prenosi agencija Fena i dodaje da je Pikasovo delo poklon biblioteci u rodnom kraju od nekadašnjeg narodnog heroja Boška Šiljegovića koji je sliku dobio u Parizu 1964. kao učesnik komunističkog kongresa. Bivši direktor Centra za kulturu u Kozarskoj/Bosanskoj Dubici Stojan Banjac rekao je banjalučkoj Alternativnoj televiziji da je bio "prestrašen" kako da sačuvaju tu sliku. "Nismo u to vreme imali tehničke uslove da možemo da je sačuvamo. Jedino se mogla sačuvati ćutanjem", svedoči Banjac. Slika je u lokalnoj biblioteci od kraja 80-ih godina prošlog veka i čuva se u sefu. Načelnik opšine Kozarska/Bosanska Dubica Mile Zlojutro potvrdio je da će tražiti mogućnost da se slika, ukoliko se potvrdi autentčnost, na adekvatan način zaštiti i izloži. Grafika koja je izazvala interesovanje javnosti samo je deo bogatog Šiljegovićevog legata biblioteci u Kozarskoj/Bosanskoj Dubici, gde se nalazi i knjiga Henrija Kisindžera koju je američki diplomata svojevremeno potpisao i poklonio Šiljegoviću.
