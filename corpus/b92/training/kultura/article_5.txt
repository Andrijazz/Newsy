> Izvor: B92
> Datum: sreda 1.01.2014
> Rubrika: kultura
> Naslov: Beč: Mehta i Filharmonija za 2015.
> Članak:

Novogodišnjim koncertom Bečke filharmonije 2015.dirigovaće Zubin Mehta, saopštio je jedan od najpoznatijih orkestara u svetu.

Mehta, koji je počasni član Bečke filharmonije, time će se naći po peti put (1990, 1995, 1998. i 2007.) za dirigentskim pultom koncerta koji se prenosi uživo na sve kontinente sveta, i uvrstiće se među retke dirigente koji su do sada najčešće dirigovali Novogodišnjim koncertom u Beču. Orkestar je odao priznanje Mehti, novim pozivom, ne samo, kako se naglašava, jednom od vodećih dirigenata našeg doba, već i velikom humanisti. Saradnja orkestra i Mehte, koja je duga 52 godine, kako je istaknuto u Beču već je odavno postala "ljubavni odnos". Inače Mehta je rođen u Indiji 1936.godine, a studirao je u Beču na Muzičkoj Akademiji gde je učio kod Hansa Svarovskog, poznatog kao stvaraoca dirigenata u Austriji. On je najpre bio dirigent filharmonijskog orkestra u Los Anđelesu, kojem je pomogao da dosegne do svetske slave. Taj uspeh bio je impresionirajući i za njujoršku filharmoniju, koja je Mehti ponudila mesto muzičkog direktora, a taj posao je obavljao od 1978. do 1991. Zatim je bio generalni muzički direktor Bavarske državne opere. Mehta, koji se posvetio podsticanju mladih u Indiji, doživotni je muzički direktor Izraelske filharmonije i počasni dirigent mnogih daljih orkestara.
