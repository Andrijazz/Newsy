> Izvor: B92
> Datum: sreda 15.01.2014
> Rubrika: kultura
> Naslov: "Mali crni oblaci" Stivena Greja u "Meduzi"
> Članak:

Art/David Pujadó predstavlja izložbu "Little Black Clouds - Steven Gray (aka Grebo Gray)" koja će biti otvorena u utorak 21. januara u 20h u kafe-knjižari "Meduza" u Gospodar Jevremovoj 6. Izložba će trajati do 10. februara.

Stiven Grej je rođen kasnih šezdesetih u Engleskoj. Preselio se u Portsmut 1987. da bi bio bliže moru. Tu je studirao i dobio diplomu BA (Hons) iz oblasti lepih umetnosti. U poslednje vreme živi u Beogradu gde je njegov kreativni proces doživeo preporod koji je počeo sa fotoaparatom i stvaranjem slika koje su neka vrsta crtačkog bloka sveta. "Mali crni oblaci" (Little Black Clouds) nastali su nakon što je pronašao knjigu ispod snega i dobio poriv da ponovo počne da crta posle mnogo godina. Mali crni oblaci, zato što svi mi, u nekom trenutku, osećamo da imamo mali oblak nad sobom. Prvi oblaci ostavljani su na ulicama kako bi ih ljudi pronašli kao deo pokreta Free Art Friday, dok su drugi putovali širom sveta u nove domove. Ova izložba objedinjuje na jednom mestu sve skorije faze oblaka koji nastavljaju da se razvijaju i menjaju.
