> Izvor: B92
> Datum: subota 18.01.2014
> Rubrika: kultura
> Naslov: Premijera "Rudolfa Nurejeva" u Kinoteci
> Članak:

Kao uvod u ovogodišnji 11.Beogradski festival igre, koji će biti održan od 30.marta do 14.aprila, u Jugoslovenskoj kinoteci, od 22. do 26. januara održaće se manifestacija "Dani Beogradskog festivala igre u Jugoslovenskoj kinoteci" na kojoj će biti predstavljena najbolja filmska ostvarenja o svetu igre.

Dane Beogradskog festivala igre u Jugoslovenskoj kinoteci, otvoriće ekskluzivna premijera dokumentarnog filma Patriše Foj o životu jednog od najznačajnijih baletskih igrača 20.veka, Rudolfa Nurejeva (1938-1993). Prema oceni direktorke i osnivača BFi Aje Jung, iako je zauvek napustio svetsku pozornicu pre više od dve decenije, doprinos Nurejeva celokupnoj baletskoj umetnosti je toliko dragocen i nesaglediv, da su sve ozbiljne baletske sredine u prošloj godini pripremile bogat program i omaž ovom umetniku. Nurejev je već na početku karijere postao legenda. O njemu su snimljeni filmovi i objavljene brojne knjige u kojima se govori o neobičnom životu, umetniku kakav se jednom rađa, ali neretko i o osobi komplikovane naravi, istakla je Jung. Ona je najavila da je ulaz na projekciju dokumentarnog filma "Rudolf Nurejev", 22.januara u novoj zgradi Jugoslovenske kinoteke u Uzun Mirkovoj ulici slobodan, ali je broj mesta ograničen. "Zbog ogromnog interesovanja publike, projekciju ćemo ponoviti tokom februara u sali Kinoteke u Kosovskoj ulici", kazala je Jung. Nakon svečanog otvaranja, sve ostale projekcije u okviru "Dana Beogradskog festivala igre u Jugoslovenskoj kinoteci" biće u Jugoslovenskoj kinoteci u Kosovskoj ulici i koštaće 150 dinara. Tokom manifestacije ljubitelji igre i filma moći će da pogledaju neke od produkcija Holandskog plesnog teatra, švedskog Kulberg baleta, Baleta Velikog teatra iz Ženeve ili kanadske trupe Kidd Pivot, odnosno naslove poznatih koreografa koji su igrani na BFI protekle decenije. Publiku očekuju kultni filmski naslovi kao što su "Životna prekretnica"sa Širli Meklejn i baletskom zvezdom Mihailom Barišnjikovim, film "Bili Elijot" o dečaku koji se bori između velike ljubavi prema igri i predrasuda svoje porodice, zatim "Footloose" Herberta Rosa, "Moulen Rouge" sa Nikol Kidman u glavnoj ulozi.
