> Izvor: B92
> Datum: ponedeljak 20.01.2014
> Rubrika: kultura
> Naslov: Robert de Niro predstavio dokumentarac posvećen ocu
> Članak:

Otac holivudske zvezde Roberta de Nira, Robert de Niro stariji, bio je umetnik apstraktnog ekspresionizma, deo umetničke scene nastale nakon Drugog svetskog rata, koja je iznedrila talente poput Džeksona Polaka.

Svoj najveći uspeh doživeo je tokom 1940-ih i 1950-ih godina, da bi, sa pojavom pop arta 1960-ih godina, njegov rad izgubio interesovanje publike. Umro je 1993. u 71. godini. Njegov sin, Oskarovac Robert de Niro odlučio je da mu se oduži dokumentarcem "Remembering the Artist Robert De Niro Sr" (Sećanje na umetnika Roberta de Nira starijeg) koji je premijerno prikazan na Sandens festivalu, a u junu će biti emitovan na kanalu HBO. Slavni glumac je izložio i nekoliko očevih slika u jednoj od galerija u Park Sitiju, skijaškom centru u kojem se svake godine održava smotra nezavisnog filma. "Želeo sam da snimim dokumentarac o mom ocu za moju porodicu, moju decu, unike", objasnio je de Niro, prenosi Rojters. Upitan šta bi njegov otac rekao za taj film, de Niro je kazao da bi bio polaskan, ali da bi mu istovremeno bilo i neugodno, kao i da bi imao niz primedbi. Kaže da se trudio da prikaže očevu umetnost kroz njegova dela, kao što je to učinio u svom restoranu "Trajbeka gril" u Njujorku, gde je okačio nekoliko njegovih slika. "Bio sam ga zamolio da napravi jelovnik i on je to učinio. Taj jelovnik se još koristi u restoranu i koristiće se sve dok lokal bude postojao", kazao je glumac. Robert de Niro je došao u Park Siti povodom 30-godišnjice Sandens festivala. On je izrazio nadu da će i njegov festival, Trajbeka, koji je osnovao 2001, biti isto toliko uspešan. "Nadam se da ćemo na svojoj 30-godišnjici biti uspešni kao i Sandens nakon tri decenije", kazao je de Niro.
