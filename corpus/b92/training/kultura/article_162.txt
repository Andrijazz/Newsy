> Izvor: B92
> Datum: sreda 15.01.2014
> Rubrika: kultura
> Naslov: "Matorci 2" favorit za najgori film godine
> Članak:

Film "Matorci 2" o četvorici prijatelja iz detinjstva koji se ponovno sastaju, predvodi trku za "priznanje" za najgora holivudska filmska ostvarenja - Zlatnu malinu.

Drugi deo šašave komedije sa Adamom Sandlerom, Kevinom Džejmsom, Kris Rokom i Dejvidom Spejdom, dobila je osam nominacija, među kojima za najgori film, nastavak, glumačku ekipu i scenario. Zlatna malina se dodeljuje od 1980. kao svojevrsna parodija na Oskare. Među najnominovanijma su i kaubojac "Usamljeni rendžer" sa Džonijem Depom, naučnofantastična priča "Nakon zemlje" sa Vilom Smitom i njegovim sinom Džejdenom, kao i komedije "The Madea Christmas" i "Movie 43" sa Kejt Vinslet, Ričardom Girom, Hju Džekmenom i Hale Beri u glavnim ulogama. Adam Sandler, koji je i autor scenarija za film "Matorci 2", nominovan je za najgoreg glumca. Sandleru ovo nije prvi put da bude nominovan za Zlatnu malinu. Prošle godine bio je proglašen najgorim glumcem za ulogu u komediji "Tatin sin", a godinu dana ranije, film "Džek i Džil", u kojem glumi jednojajčane blizance, brata i sestru, ušao je u anale Zlatnih malina sa rekordnih 10 nagrada. Sporedni glumci u "Matorcima 2" Tejlor Lautner, Salma Hajek, kao i reditelj filma Denis Dugan, takođe su nominovani za Zlatnu malinu. Dodela Zlatnih malina održaće se 1. marta, noć pre Oskara. Dobitnici ove nezahvalne nagrade se obično ne pojave na svečanosti. Izuzeci su Hale Beri i Sandra Bulok koje su lično preuzele svoje zlatnim sprejem isprskane trofeje.
