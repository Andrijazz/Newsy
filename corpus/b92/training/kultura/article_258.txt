> Izvor: B92
> Datum: sreda 22.01.2014
> Rubrika: kultura
> Naslov: Novi Tarantinov scenario dospeo u javnost
> Članak:

Scenario za novi film reditelja KventinaTarantina, "The Hateful Eight", dospeo je u javnost nakon što ga je Tarantino dao na čitanje producentima i trojici glumaca, piše Deadline.

Reditelj je za to saznao kada je njegov dugogodišnji agent Majk Simpson krenuo da dobija pozive drugih agenata, koji su nudili svoje glumce za uloge u filmu. "U depresiji sam. Završio sam scenario, prvu verziju, i nisam mislio da snimam film do sledeće zime", rekao je Tarantino, koji pokušava da sazna ko je krivac za ovaj propust. "Dao sam ga producentu filma `Đangova osveta`, Redžiju Hadlinu, i on je dozvolio jednom agentu da dođe u njegovu kuću i pročita scenario. To je izdaja, ali ne razarajuća jer agent nije zadržao scenario. Dao sam ga trojici glumaca, Majklu Medsenu, Brusu Dernu i Tim Rotu. Onaj za koga znam da to nije uradio je Tim Rot. Neko od ove dvojice je dao svom agentu da pročita scenario, a on ga je prosledio svima u Holivudu. Ne znam kako ovi agenti rade, ali znam da ovo nije sledeći film koji ću snimati", izjavio je. Sumnja kako je scenario "procurio" iz agencije CAA, koja zastupa glumca Brusa Derna. Deadline je razgovarao sa pojedincima iz CAA koji tvrde kako agencija nema veze s tim, i kako je sam reditelj možda kriv za propust jer je pustio rukopis u opticaj bez vodenog žiga koji sprečava tajno deljenje scenarija. Na pitanje šta će uraditi sa scenariom, Tarantino kaže kako će ga verovatno objaviti u obliku knjige i razmisliti da ga možda snimi za 5 godina.
