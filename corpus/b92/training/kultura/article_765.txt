> Izvor: B92
> Datum: nedelja 9.03.2014
> Rubrika: kultura
> Naslov: Kanski pobednik večeras zatvara FEST
> Članak:

Prošlogodišnji pobednik festivala u Kanu, film "Plavo je najtoplija boja" francuskog autora Abdelatifa Kešiša biće večeras u 19 sati prikazan kao poslednji u glavnom progamu 42. Festa u "Sava centru".

"Plavo je najtoplija boja" važi za jedan od najkontroverznijih, ali i najboljih filmova 2013. godine. Miljenik kritičara, Kešiš je dočekan stojećim ovacijama na premijeri u Kanu, a posle Zlatne palme dobio je i niz drugih nagrada. Zlatna palma je prvi put u istoriji dodeljena reditelju i dvema glavnim glumicama - Lei Sejdu i Adel Eksarkopulos. Žiri kojim je predsedavao Stiven Spilberg insistirao je da glumice zajedno sa rediteljem ponesu tu čast. "Ovaj film je velika ljubavna priča koja je učinila da se svi osećamo privilegovano što smo u poziciji muve na zidu, što možemo da posmatramo kako se priča o snažnoj ljubavi i razornom rastanku razvija od početka. Reditelj nije ograničavao narativ i bili smo potpuno opčinjeni nastupima glavnih glumica, a posebno načinom na koji je reditelj posmatrao svoje likove i pustio ih da dišu", obrazložio je Spilberg.

Kešiš je ideju za film koji bi pratio život jedne učiteljice konačno uobličio kada je naišao na grafičku novelu Žili Maro "Plavo je najtoplija boja". Međutim, njegov film nije adaptacija novele. On je samo nadogradio ljubavnu priču na svoju priču o odrastanju jedne devojke, zbog čega je originalni naziv filma "Adelin život: Poglavlje 1 i 2". U želji da što vernije prikaže realan, necenzurisan život, na snimanju nije angažovao frizere i šminkere. Iskoristio je i mnogo nezvaničnog materijala, snimljenog dok glumci nisu znali da je kamera uključena.

Pre ovog filma ciklus "Fokus: Rusija" danas u "Sava centru" nudi film "Metro" Antona Megerdičeva (16.30h). Ovaj blokbaster, koji je prvi veliki ruski film u žanru katastrofe, biće repriziran (20h) u Domu sindikata. Sa budžetom od 13 miliona evra "Metro" je fascinantno tehnološko dostignuće i triler do sada neviđen u ruskoj kinematografiji. Najveći utisak koji ovaj film ostavlja je u domenu vizuelnog, scnografija, režija i specijalni efekti su na najvišem nivou, a mnogi ističu da je sa daleko manjim budžetom od tipičnog holivudskog filma tog tipa uspeo da postigne daleko više. Iako pozajmljuje klišee iz sličnih ostvarenja (kao što je Staloneova "Dnevna svetlost"), "Metro" je ipak specifičan ruski film. Scenario se ne bavi samo katastrofalnim urušavanjem tunela i sudbinom putnika, već i ličnim dramama preživelih. Takođe je kritika ekonomskog progresa u savremenoj Rusiji. Podzemni tuneli se bukvalno urušavaju pod teretom novih zgrada, a hitne službe ne mogu da dođu do mesta nesreće zbog gužve u saobraćaju.
