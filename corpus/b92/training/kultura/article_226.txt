> Izvor: B92
> Datum: ponedeljak 20.01.2014
> Rubrika: kultura
> Naslov: Kultura u Srbiji: Sadržaji a ne procedure
> Članak:

Učesnici tribine "Janusovo lice srpske kulture: Kultura u v. d. stanju" u organizaciji Foruma za kulturu Evropskog pokreta u Srbiji podsetili su danas na probleme koje nosi činenica da je veliki broj direktora u nacionalnim institucijama kulture u zemlji u vd statusu.

Oni su u galeriji ArtGet Kulturnog centra Beograda ponovili da se konkursi za rukovodeća mesta u tim institucijama poništavaju ili da im ističe rok, da se ponavljaju iz godine u godinu, a da zato najviše trpe građani i same institucije. Takođe, komentarisali su pitanja neadekvatnih kadrova u Upravnim odborima nacionalnih kuća, nedostatak kulturnog sadržaja, odsustvo primene Zakona o kulturi. Ukazali su da se previše insistira na proceduri i formi, a ne na kvalitetu, tretmanu koji kultura ima... Dejan Ilić iz izdavačke kuće "Fabrika knjiga" smatra da problemi na kulturnoj sceni nisu samo pitanje novca, što je mišljenje većine građana. On je kazao da se bez novca može rešiti više problema, kao što su pitanja popisivanja ljudskih i materijalnih resursa, razgovora o primeni zakona, pitanja saradnje između različitih ministarstava... On je podsetio da širom Srbije postoji puno mesta, odnosno kulturnih domova i sličnih prostora, koji se mogu ustupiti umetnicima i grupama koji bi iskoristili njihov kapacitet i ponudili nekakav program. Nasuprot njemu, doskorašnja Sekretarka za kulturu grada Beograda Katarina Živanović, ukazala je na činjenicu da je kultura deo ovog društva, da su građani Srbije glasali za vladajuću koaliciju i da su, samim tim, ti kadrovi predstavnici kulture i da to ne može da se ignoriše. Ona je dodala da se zaposleni u Ministarstvu i Sekretarijatu za kulturu bave procedurama, a ne sadržajima, a njeno iskustvo je da svi otpori na koji je naišla dok je bila na tom mestu, nisu od strane političara, već od strane ljudi iz struke. Ona je kazala da političari postavljaju pitanja "šta uraditi, kako uraditi" dok su ljudi iz struke dolazili sa "prečicom" za rešavanje određenog problema i to na veoma neorganizovan način. Na Živanovićevu se dovezao istoričar umetnosti Branislav Dimitrijević podsećajući se svog rada u Ministarstvu kulture i na to koliko je teško iz produkcije preći u državnu administraciju koja je, po njegovom mišljenju, neodgovorna. On je dao primer konkursa za prateće programe Bijenala arhitekture u Veneciji - na sajtu našeg Ministarstva kulture pisalo je da je konkurs u toku, a na sajtu Bijenala da je uveliko istekao. Ova tribina, na kojoj su govorili predsednica Foruma, rediteljka Anja Suša i članovi Ilić, Dimitrijević i Marijana Cvetković iz grupe "Stanica Servis za savremeni ples", je jedna u nizu koje Forum želi da pokrene. Iz Ministarstva kulture danas se niko nije odazvao pozivu da učestvuje na tribini.
