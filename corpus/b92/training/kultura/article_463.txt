> Izvor: B92
> Datum: ponedeljak 10.02.2014
> Rubrika: kultura
> Naslov: Kejt Blančet u filmu "Operacija: Čuvari nasleđa"
> Članak:

Film "Operacija: Čuvari nasleđa" inspirisan je stvarnom pričom o najvećem lovu na dragocenosti u istoriji, i nemogućoj misiji u koju se upustilo 7 direktora muzeja, istoričara umetnosti i kustosa.

U filmu igraju Džordž Kluni, Met Dejmon, Bil Marej, Džon Gudman, Žan Dižarden, Bob Balaban, Hju Bonevil i Kejt Blančet. Film "Operacija: Čuvari nasleđa" (distributerska kuća MCF Megakom film) biće u bioskopima širom zemlje od 13. februara. Umetnička dela zarobljena su iza neprijateljskih linija, a nacisti odlučni da unište sve što im je na putu jer Rajh propada. Kakve šanse za uspeh ima specijalni odred sačinjen od pojedinaca koji bolje poznaju Mikelanđela nego poluautomatske puške M-1? U trci protiv vremena ovi hrabri ljudi učiniće sve, rizikujući svoje živote, da zaštite i odbrane najveća umetnička dela čovečanstva. Pogledajte šta o svojoj ulozi i filmu uopšte kaže oskarovka Kejt Blančet, koja u filmu reditelja Džordža Klunija igra glavnu žensku ulogu:

"Umetnost ima različite forme, ali ipak predstavlja ono što je suština svih nas -- našu istoriju", kaže Džordž Kluni, koji se zato i zainteresovao za priču o ovim ljudima, pa je zajedno sa Grantom Heslovom napisao scenario koji je zasnovan na romanu autora Roberta M. Edsela. "Želeli smo da napravimo film koji je manje ciničan od prethodnih koje smo radili. Iako smatramo da su oni interesantni, ovoga puta smo se odlučili da prenesemo priču o dobrim ljudima i njihovoj pobedi protiv ultimativno lošeg čoveka -- Hitlera. A to je priča za koju ranije niko nije čuo", objašnjava Kluni.
