> Izvor: B92
> Datum: nedelja 23.02.2014
> Rubrika: kultura
> Naslov: Bitef uz "Principa" slavi rođendan
> Članak:

Bitef teatar obeležava 25 godina rada početkom marta videodens festivalom, gostovanjem slovenačke predstave "Alkestida" i premijerom "Princip: Mali mi je ovaj grob", po drami Biljane Srbljanović.

Za 1. i 2. mart najavljen je videodens festival "Refleksije", pod pokroviteljstvom Britanskog saveta, sa tri segmenta projekcija i dva okrugla stola, uz tribinu posvećenu terminologiji savremenog plesa. Festival će predstaviti publici ostvarenja eminentnih britanskih koreografa, poput Lojda Nisona iz kompanije DV8, Isabel Rokamore, Magali Šarijer, kao i radove novih, mladih autora. Mestno gledališče iz Ljubljane izvešće 3. marta "Alkestidu", koju je kao gost u Sloveniji režirao Boris Lješević, a nakon toga biće upriličen rođendanski koktel. Bitef teatar će promovisati i svoju publikaciju posvećenu 25. godišnjici i prikazati film Arsenija Jovanovića o građenju i adaptaciji zgrade teatra. Osnivanje Bitef teatra inicirala je direktorka festivala novih pozorišnih tendencija Bitef Mira Trailović, koja nažalost nije dočekala njegovo otvaranje 1989. godine. Skver ispred teatra danas nosi njeno ime. Predstava "Princip: Mali mi je ovaj grob", u režiji gosta iz Sarajeva Dina Mustafića, biće premijerno izvedena 12. marta, u koprodukciji fondacije Hartefakta, Bitef teatra, Kamernog teatra 55 iz Sarajeva i teatra "Ulises" sa Briona, u saradnji sa partnerima iz celog regiona. Uloge igraju Milan Marić, Svetozar Cvetković, Ermin Bravo, Marko Janketić i Amila Terzimehić. Dramaturzi su Božo Koprivica i Željka Udovičić, scenografiju potpisuje Dragutin Broz, kostim Darinka Mihajlović, scenski pokret Sonja Vukićević, a muziku Draško Adžić. Kako je najavljeno, drama obrađuje temu sarajevskog atentata i njegove implikacije na opšti i lični plan, stavljajući u fokus značaj borbe za slobodu, revolucije, mladosti. Autorka brani političke ideje i delovanja "Mlade Bosne", prikazujući Gavrila Principa kao žrtvu. "Princip je sam bio eksploatisan, on nije ni terorista ni heroj, on je zapravo poslednja žrtva svoje revolucije. U tom smislu je i sama revolucionarna ideja, kao razorna i opasna za političke establišmente, morala biti transformisana, da bi mogla da bude ugušena", izjavila je Srbljanović. Prema njenim rečima, "sa početkom ratova 90-ih, najednom smo se setili nacionalnog porekla Principovih roditelja, u predvečerje klanice insistiralo se na samom činu ubistva, a ne na ideji revolucije kojoj je ubistvo, na veliku žalost i samog Principa, bilo sredstvo". Uz ocenu da je "ideja jugoslovenstva u svojoj suštini bila revolucionarna i veoma napredna", ona ističe da se prepoznaje u Mladoj Bosni "pre svega, u političkim idejama i potrebi za aktivizmom". "Prepoznajem se i u naivnosti i tom plemenitom mladalačkom duhu. Ne zato šta sam sama mlada, već zato šta se osećam neodraslom. I dalje verujem da tajni tamburaški orkestar i školska skrivena udruženja mogu promeniti svet, to je ono šta me spaja sa tim naivnim mladićima i devojkama", poručuje autorka. Reditelj objašnjava da je taj dramski tekst prilika da se "scenski istrazi istorijski prelomni trenutak čovečanstva, kroz savremenu perspektivu balkanskog usuda koji nas privezuje za grobove i uspomene, stavlja u poziciju stalnog preispitivanja, situaciju nacionalne dužnosti i nužnosti suprostavljanja stvarnosti". Scenski okvir predstave je "klaonica kao metafora ljudske sudbine, strahova i presuda Mladobosancima koji se nisu mirili sa zatečenim svetom, želeli su da ga menjaju, sanjali su slobodu i slogu juznoslovenskih naroda". "Ostajemo verni epohi u prvom delu predstave, osluškujemo ritam njihovog srca koje veruje u pravednu utopiju, ali nosi sa sobom i dilemu, sigurnost i sumnju, mir i iskušenje, naposletku greh i kaznu za ucinjeno", najavio je reditelj. On ističe da ovo "nije niti politička niti istorijska drama, već savremena, angažovana prema našoj stvarnosti koju prepoznajemo". "Njen umetnički jezik mora da postavlja i pitanja etičke prirode koja se pamte i uznemiravaju", izjavio je je Mustafić.
