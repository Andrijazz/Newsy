> Izvor: B92
> Datum:  
> Rubrika: kultura
> Naslov: Vodimo vas na “Mikser tango festival”
> Članak:

Tradicionalne "Mikser milonga" večeri su iskoračile iz svog standardnog termina ponedeljkom uveče i evoluirale u "Mikser tango festival" koji se održava u Mikser House-u (Karađorđeva 46) od 14. do 16. februara 2014.

Tokom tri dana publika će moći da uživa u tango kulturi kroz različite segmente programa - od plesnih i koncertnih večeri, do seminara za učitelje tanga, prezentacija tango škola, i pratećeg programa koji obuhvata izložbu fotografija, video projekcije sa svetskih prvenstava, sajam odeće i obuće za tango, i još mnogo toga. U petak se odvija maskenbal sa temom "Dan zaljubljenih 3014. godine", a organizatori pozivaju posetioce da svojim maskama dočaraju kako bi mogao da izgleda zaljubljeni par za hiljadu godina. Veče će upotpuniti muzika za koju će se pobrinuti tango DJ - Ana Babić i nastup plesne škole "Danza del Arte", kao i dodela nagrada za najbolju mušku i žensku masku. Cena ulaznice za maskembal je 200 dinara i može se kupiti na ulazu u Mikser House.

Drugog dana festivala Miša Plavšić, prvi tango plesač u Srbiji, će održati seminar za učitelje tanga. Od 17 sati publiku očekuju prezentacije beogradskih tango škola "Cadena" i "Tango Studio", kroz koje će posetioci moći da se upoznaju sa radom iskusnih beogradskih tango plesača i učitelja. Večernji program je rezervisan za svečano otvaranje festivala (20 časova) uz nastupe kamernog orkestra Gudači sv. Đorđa, Bobana Bijelića, i Sonje Kalajić. Posetioci će od 21 i 30 biti u prilici i da čuju kako je zvučao beogradski tango tridesetih godina, nakon čega će uslediti milonga uz tradicionalno argentinsko jelo - empanade i vino. Cena ulaznice za večernji program je 500 dinara i može se kupiti na ulazu u Mikser House. U nedelju Miša Plavšić još jednom drži seminar za učitelje tanga, nakon čega se održavaju prezentacije tango škola "Magia" i "Natural", koje pored toga što podučavaju tango ples rade i na širenju bogate tango kulture.

Muzički program poslednje večeri obeležiće nastupi kvartreta Miloša Krstića, koji prvi put nastupa upravo na "Mikser tango festivalu", benda "Profesori", ansambla "Libercuatro" i kvinteta "Tanguango". Nakon koncertnog programa posetioce očekuje ples milonga uz argentinske emanade i vino. Cena ulaznice za koncertni program, koja važi i za milongu, je 500 dinara. "Mikser tango festival" je otvoren za posetioce od 21 do 1 čas prvog dana i od 11 do 2 časa drugog i trećeg dana. Prateći programi sva tri dana festivala biće izložba tango fotografija, video projekcije sa svetskih prvenstava, kao i sajam odeće i obuće za tango. B92 i Mikser poklanjaju vam 3x2 karte za večernje programe "Mikser tango festivala". Prijavite se na karte@b92.net, ostavite ime i prezime, broj kontakt telefona i napomenu za koje veče želite karte, a u subjektu poruke obavezno upišite MIKSER TANGO FESTIVAL.
