> Izvor: B92
> Datum: ponedeljak 27.01.2014
> Rubrika: kultura
> Naslov: Titova biblioteka proglašena kulturnim dobrom
> Članak:

Muzej istorije Jugoslavije u svom fondu zbirki baštini i Biblioteku Josipa Broza Tita. Ona je nastala u periodu od 1940. do 1980. godine prikupljanjem knjiga koje je Tito lično posedovao, onih koje je dobijao na poklon, od autora dela, državnika, delegacija, i onih publikacija koje su nabavljane za potrebe predsednika.

Narodna biblioteka Srbije je 26.12.2013. donela odluku da se Bibliotečka celina Josipa Broza Tita proglasi za kulturno dobro od velikog značaja. Ovaj status stekla je zbog svoje kulturne, naučne i istorijske vrednosti. Brojna vredna dela i značajan neknjižni fond koji se nalazi u Biblioteci čine deo ne samo jugoslovenske, već i svetske baštine. Ova bogata Biblioteka ima 11.162 naslova i oko 15.000 knjiga. Fond Biblioteke je tematski vrlo raznovrstan i obuhvata dela iz oblasti istorije, umetnosti, književnosti, beletristike, filozofije, religije, politike. Biblioteka poseduje i stare i retke knjige, enciklopedije, rečnike, leksikone itd.

Naročito su dragocene knjige sa posvetama i potpisima značajnih svetskih i domaćih ličnosti kao što su Vinston Čerčil, Džavaharlal Nehru, Indira Gandi, Seku Ture, Jaser Arafat, Milovan Đilas, Moša Pijade, Dobrica Ćosić i dr. U biblioteci se nalazi 1747 knjiga sa posvetom. Dragoceni su i primerci knjiga sa pratećim pismima, prilozima, pečatima vlasništva i sl. Neke od njih imaju Titov potpis, pečat vlasništva Biblioteka J.B.Tita u Užičkoj 15 i Biblioteka maršala J.B.Tita, a izvestan broj poseduje Ex libris koji je po Titovoj želji 1956. godine izradio Đorđe Andrejević Kun. Poseban deo fonda čine knjige sa specijalnom tehničkom i umetničkom opremom, malog tiraža. Među njima su dela iranskog šaha Muhameda Reze Pahlavija čije su korice rađene u pozlaćenom reljefu sa likom šaha. Ovakvi primerci su dostavljeni samo nekolicini šefova država. U biblioteci se čuvaju dela pisana na jezicima svih jugoslovenskih naroda. Brojna su i dela pisana na: bugarskom, ruskom, češkom, poljskom, engleskom, nemačkom, francuskom, španskom, portugalskom, danskom, norveškom, persijskom, arapskom, kineskom, japanskom, hindu, burmanskom.

Od starih i retkih izdanja mogu se istaći Knjiga gravira čuvenog tipografa Tomasena (Simon Thomassin) iz 1694. godine u kojoj je predstavljena dekoracija Versaja, Ruski slovar iz 1789, Danica ilirska iz 1842. (urednik Ljudevit Gaj), Druga čitanka za osnovne srpske škole iz 1869, dela Voltera objavljena 1877-1885, Starmali 1888/89- (urednik Jovan Jovanović Zmaj), celokupna dela Svetozara Markovića objavljena 1891-1912, Ustav Kraljevine Jugoslavije iz 1931. Posebno mesto u biblioteci Josipa Broza zauzima marksistička literatura. Pored prvog izdanja Marksovog Kapitala iz 1867. godine tu se nalaze celokupna dela Marksa, Engelsa i Lenjina. U biblioteci je zastupljena i politička literatura: Blagoja Parovića, Edvarda Kardelja, Moše Pijade, Veljka Vlahovića, Mihe Marinka, Milentija Popovića, Svetozara Vukmanovića i dr.

Vojna literatura zauzima takođe značajno mesto. Tu su, pored klasičnih dela iz vojnih nauka i knjige o NOB-u, razni vojni udžbenici i priručnici, tehnička vojna literatura, predratna vojna dela u izdanju Gece Kona, kao i posleratna izdanja. U biblioteci Josipa Broza Tita, pored monografskih, su i periodične publikacije. Ukoričeni su kompleti časopisa Otadžbina, Rukovet, Lovac, Službeni list od 1954. do 1979, kao i 19 originalnih brojeva Borbe. Čuvaju se i reprinti izdanja radničkih listova: Proletera, Dimitrovca, Glasa javnosti, Slobodne Vojvodine, Dela i dr. Biblioteka je, kao i ostala građa MIJ, dostupna je istraživačima iz različitih disciplina, zainteresovanim za širok spektar tema vezanih za život Josipa Broza Tita i istoriju Jugoslavije.
