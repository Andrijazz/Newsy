> Izvor: B92
> Datum:  
> Rubrika: kultura
> Naslov: Upoznajte pisca Čarlija Čaplina
> Članak:

Jedini roman koji je napisao slavni holivudski glumac i reditelj Čarli Čaplin, "Footlights", nedavno je objavljen u Italiji. Ovo je prvi put da je Čaplinova porodica dozvolila objavljivanje jednog rada koji nije izdat tokom umetnikovog života.

Objavljivanje romana omogućili su Kinoteka u Bolonji, zadužena za restauraciju Čaplinovih filmova, i umetnikov biograf Dejvid Robinson. Napisan 1948. godine, priča romana "Footlights" poklapa se sa pričom iz Čaplinovog klasika "Svetla pozornice" iz 1952. u kojem ostareli, zaboravljeni klovn Kalvero nalazi novi smisao života kada upoznaje mladu plesačicu. "Svetla pozornice" je po mnogo čemu autobiografski film jer omogućava Čaplinu da se sa dozom gorčine osvrne na vlastiti život, na zalasku umetničke karijere. Roman "Footlights" je, prema onima koji su učestvovali u njegovom izdanju, još mračniji. Kalverov strah od publike je daleko prisutniji u knjizi nego u filmu. Treba reći da je roman napisan u jednom teškom periodu za Čaplina kada je bio optuživan za antiameričke aktivnosti i komunističke sklonost, te odatle njegovo razočarenje. Oba dela, film i knjiga, označavaju Čaplinovo opraštanje od čuvenog komičnog protagoniste kog je tumačio u mnogim kultnim nemim ostvarenjima. Objavljivanje romana na neki način zatvara krug budući da se ove nedelje obeležava 100-godišnjica od prvog pojavljivanja na velikom platnu simpatičnog čovečuljka prepoznatljivih brkova, u crnim vrećastim pantalonama, prevelikim cipelama i malim polucilidrom. Čarli Čaplin je, naime, svog alter ega predstavio publici u filmu "Kid Auto Races at Venice" koji je prikazan 7. februara 1914. Za one koji bi želeli da provere da li je Čaplin bio isto toliko dobar romanopisac koliko i sineasta, knjiga je dostupna na sajtu Kinoteke Bolonje po ceni od 34 evra. Kako prenosi AFP, knjiga, izdata samo na engleskom jeziku, ilustrovana je dosad neobjavljenim dokumentima i fotografijama iz Čaplinove arhive, kao i slikama pozorišnog sveta u kojem se umetnik kretao u svojoj mladosti.
