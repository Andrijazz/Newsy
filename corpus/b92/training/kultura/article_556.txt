> Izvor: B92
> Datum:  
> Rubrika: kultura
> Naslov: "Pozorišni bonton" za rođendan BDP
> Članak:

Beogradsko dramsko pozorište (BDP) obeležilo je večeras 67. "rođendan" dodelom tradicionalnih nagrada, kao i posebnim programom za publiku pod nazivom "Pozorišni bonton".

Gran pri "Tatjana Lukjanova" uručen je dr Ljiljani Mrkić Popović, a nagrada za umetnički doprinos u 2013. godini ansamblu predstave "Trpele" na svečanosti na velikoj sceni "Rade Marković". Dr Mrkić Popović je dugogodišnji saradnik BDP-a, lektor u velikom broju predstava, od kojih se trenutno 11 nalazi na repertoaru. Njen doprinos negovanju i očuvanju lepog, izražajnog govora je neprocenjiv, istaknuto je u obrazloženju Upravnog odbora BDP-a. Ansambl predstave "Trpele", autora Milene Depolo i Bobana Skerlića, čine Ivana Nikolić, Paulina Manov, Danica Ristovski, Jadranka Selec, Milena Pavlović-Čučilović, Nataša Marković, Slađana Vlajović i Milica Zarić. Glumice su se uz potpuno razumevanje prepustile izazovima potresne teme zlostavljanih žena i "svaka je svoj lik odigrala dokumentarno, posvećeno, precizno, promišljeno, opčinjavajuće iskreno i potresno, sa odmerenom notom humornog olakšavanja", navodi se u obrazloženju. U okviru proslave prikazan je kratki film o BDP-u, a zatim je izvedena predstava sa aktuelnog repertoara "Smrt trgovačkog putnika". Povodom Dana BDP-a prethodno je održana "škola bontona". Publika je bila u prilici da obiđe celo zdanje teatra, "zaviri" u proces nastajanja predstave i upozna se sa pozorišnim bontonom koji podseća na ponašanje i poštovanje ne samo glumaca na sceni već i gledalaca međusobno, kao i svih učesnika u stvaranju pozorišne magije. BDP je osnovan 1947. godine odlukom Narodnog odbora grada Beograda, a prvo ime bilo mu je Gradsko pozorište. Za Dan BDP-a određen je 20. februar jer je tog datuma 1948. izvedena prva premijera - "Mladost otaca", drama Borisa Gorbatova u režiji Petra S. Petrovića, a u ansamblu su bili Milivoj Popović Mavid, Tatjana Lukjanova, Jovan Nikolić, Predrag Tasovac i drugi.
