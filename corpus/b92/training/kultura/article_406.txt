> Izvor: B92
> Datum: utorak 4.02.2014
> Rubrika: kultura
> Naslov: Drugi "Dan bubnjara" 13. februara u Ateljeu 212
> Članak:

Drugi "Dan bubnjara", manifestacija koju je prošle godine pokrenuo poznati srpski muzičar Dragoljub Đuričić, biće održana u beogradskom pozorištu "Atelje 212" 13.februara, uz učešće najpoznatijih bubnjara iz zemlje i regiona.

Na ovogodišnjem spektalu "Dan bubnjara", pored poznatih bubnjara, nastupiće glumci Bogdan Diklić i Katarina Žutić, muzičari Đule Van Gog, Miroslav Tovirac (basisata Ramba) i Dragan Ivanović (basista Van Goga). U ovom neobičnom muzičkom spektaklu oni će nastupiti sa poznatim bubnjarima: Dadom Marinkovićem (Parni Valjak), Garom Tavitijan (Leb i Sol) sa njegovim sinom Garom juniorom, Firćiem, Urošom Šećerovom, Lavom Bratušom, Srđanom Dunkićem, Čedom Macurom (Bajaga), Vickom Milatovićem (Riblja Čorba) i Vladimirom Furdujom (Korni grupa). Praznik bubnjara, manifestaciju koja promoviše bubanj kao jedinstveno sredstvo moderne komunikacije i muzičkog izraza, pokrenuo je jedan od najpoznatijih bubnjara sa naših prostora Đuričić. Prema njegovim rečima, niz godina razvijao je ideju o jedinstvenom prazniku svih bubnjara, sa ciljem da, kako je rekao "jedan dan u godini na ulicama Beograda, svaki ćošak dobuje u jedinstvenom ritmu, ritmu bubnjeva". "Prošle godine, koncertom u 'Ateljeu 212', na kome sam okupio pedeset bubnjara iz zemlje i regiona, započeo sam realizaciju ove ideje, sa ciljem da postane manifestacija tradicionalnog karaktera", rekao je Đuričić. On je najavio kvalitetan program na drugom "Danu bubnjara", a jedno od iznenađenja koncerta je nastup umetnika drugih vokacija, koji će se oprobati kao bubnjari. "Ne smemo zanemariti pored vrhunskih umetnika sa prošlogodišnje smotre, nastupe dama koje veoma vešto barataju bubnjarskim palicama, kao i mlade talente, koji su svoju karijeru započeli sa svega nekoliko godina života", napominje Đuričić čiji je perskusionistički nastup sa sinom Đurađem obeležio proslogodišnji "Dan bubnjara". Karte za ovogodišnji spektakl prodaju se na biletarnici "Ateljea 212" po ceni od 800, 1.000 i 1.200 dinara.
