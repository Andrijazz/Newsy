> Izvor: B92
> Datum:  
> Rubrika: kultura
> Naslov: Danojliću nagrada "Izviiskra Njegoševa"
> Članak:

Pesnik, pripovedač, esejista i prevodilac Milovan Danojlić dobitnik je književne nagrade "Izviiskra Njegoševa" za celokupan književni rad.

Odluku o laureatu doneo je žiri čiji je predsednik prof. dr Jovan Delić, a članovi dr Ivan Negrišorac, dr Ranko Popović, dr Dragan Hamović i Milutin Mićović. Delić je na svečanosti u Narodnom pozorištu rekao da je Danojlić počeo kao pesnik i da nije prestajao pisati stihove, ali da je čistu poeziju ispisivao i na stranicama proze, a pesničko iskustvo tačno i istančano izlagao u esejima i člancima. "I po obimu svog književnog opusa, i po njegovoj žanrovskoj raznovrsnosti i razuđenosti, i po osećaju jezika, i po maternjoj melodiji, i po usmerenosti na svetsku književnost i njene vrhove, i po svojoj samosvesti i sposobnosti da razume i drugog i sebe, Danojlić se izdvojio među mali broj velikih savremenih srpskih pisaca koji čine čast srpskoj književnosti i čuvaju joj značaj i značenje u ovim vremenima", dodao je on. Hamović je istakao da u Danojlićevom delu vlada stalna napetost između protivnih, premda dopunjujućih poriva, za odlaskom iz prostora rođenja i povratka u probitni ram, u kojem je svoj mali život nakratko bio usaglašen sa bezgraničnim trajanjem. Na svečanosti u Narodnom pozorištu među brojnim zvanicama bili su akademik Matija Bećković, predsednik Demokratske partije Srbije Vojislav Koštunica, bivši ministar kulture Bratislav Petković, književnik Rajko Petrov Nogo i drugi. Nagrada "Izviiskra Njegoševa" je osnovana 2007. godine. Dodeljuje se bijenalno za najbolju objavljenu knjigu, ukupna sabrana ili izabrana dela nekog pisca, kao i za ukupno životno delo objavljeno na srpskom jeziku. Dosadašnji laureati su književnici Miodrag Pavlović, Rajko Petrov Nogo i mitropolit crnogorsko-primorski Amfilohije Radović.
