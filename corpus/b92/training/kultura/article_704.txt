> Izvor: B92
> Datum: utorak 4.03.2014
> Rubrika: kultura
> Naslov: "Samoodrživi sistem apsurda" u Galeriji 12 HUB
> Članak:

Izložba "Samoodrživi sistem apsurda - eko-tehnološko-bio-socijalno stanište" autora Stevana Kojića biće otvorena u petak 7. marta u 19h u Galeriji 12 HUB u Karađorđevoj 59. Izložba će biti otvorena do 21. marta.

Pre četiri godine umetnik je započeo istraživanje odnosa pojedinac-društvo-tehnologija-priroda u okviru laboratorije "Samoodrživih sistema apsurda" koja je bila sastavljena od nekoliko međusobno povezanih i uzajamno zavisnih "bio-tehnoloških" segmenata. To su u početku bile jednostavne strukture u kojima su biljke uticale na elektroniku i obrnuto bez bilo kakvog određenog, utilitarnog cilja. Vremenom su se te strukture umnožavale i njihovi odnosi su se komplikovali ali je rezultat uvek ostajao krajnje beskoristan. Daljim usložnjavanjem i razvojem, testiranjima sistema u kućnim uslovima umetnika, dobijeno je invazivno stanište koje se širi na elemente svakodnevnog života. U parazitskoj simbiozi predmeta iz svakodnevnog okruženja umetnika (krevet, automobil, kada), elektronskog otpada i živih organizama nastaje svojevrsno alternativno bio-socijalno stanište sa potencijalom daljeg širenja i transformacije. Stevan Kojić (1973, Kikinda) je diplomirao i magistrirao na vajarskom odseku Fakulteta likovnih umetnosti u Beogradu. Vanredni je profesor na katedri za Nove likovne medije Akademije umetnosti u Novom Sadu i na Akademiji likovnih umjetnosti u Trebinju. Njegova osnovna interesovanja se kreću u polju istraživanja relacija između umetnosti, društva, nauke i tehnologije kroz odnose: analogno/digitalno, biologija/tehnologija, ekologija/ekonomija, low-tech/hi-tech, otvoreni/zatvoreni sistemi, vreme/prostor, virtualno/realno i dr.
