> Izvor: B92
> Datum: utorak 11.02.2014
> Rubrika: kultura
> Naslov: Magazin Liceulice #19 konačno na ulicama
> Članak:

Ovaj "zimski san", pauza između dva broja magazina Liceulice, potrajao je nešto duže. Nažalost, naše zajedničke snove (i zimske i sve druge) ugrožavaju egzistencijalna strepnja i nesanica. Ne samo da kasnimo s ovim brojem već smo prinuđeni i da mu smanjimo broj strana.

Dve posledice - jedan isti uzrok: nedostatak sredstava. Tokom 2013. suočili smo se s mnogim izazovima, a najveći je naravno, kao i obično, nedostatak novca. Izneverili su nas neki donatori, neki stari partneri, neki novi partneri i javna uprava  u celini. Jedino su kvalitet magazina i misija našeg programa ostali nepromenjeni: pouzdani i posvećeni izgradnji boljeg društva za sve. Srećom, niste nas izneverili vi koji nas kupujete na ulicama. Hvala vam. Uz vašu pomoć, uz pomoć malobrojnih partnera koji su nam ostali verni i široke mreže saradnika i volontera postigli smo da budemo još uspešniji u svojoj misiji: Liceulice je u protekloj godini obezbedilo podršku i posao za više od stotinu ekonomski i socijalno marginalizovanih ljudi, ukupnu zaradu od milion i po dinara za one koji inače najteže dolaze do posla i zarade. Takođe, Liceulice uspešno nastavlja da afirmiše, kao jedinstvena i sve uticajnijnija medijska platforma, aktivizam, solidarnost, filantropiju, univerzalne vrednosti građanskog društva. I eto, svemu uprkos, pred vama je po devetnaesti put magazin Liceulice. U ovom broju imate priliku da upoznate Aleksandra Kalabića, našeg prodavca iz Novog Sada. Pročitaćete jedinstvenu priču mladića iz škole "Milan Petrović" koji ima svoju radio-emisiju i piše pesme, i otkrićete nesvakidašnje razloge zbog kojih se Aca priključio timu naših kolportera. U okviru novootvorene debate o ulozi aktivizma u procesima društvenih promena objavljujemo intervju s Ivanom Ćirković, direktorkom Kancelarije za saradnju s civilnim društvom. Ivana govori o značaju i smislu civilnog društva, o tome koja je uloga Kancelarije, koji poslovi na izgradnji civilnog društva predstoje svima nama i kako ih najefikasnije obaviti. Tu su, kao i uvek, nove priče i reportaže s margine, kao i niz tekstova o svežim idejama, aktivističkim naporima i pozitivnim promenama u regionu i širom sveta. Na okupu su svi naši redovni autori, poput Dragane Nikoletić, Dejana Kožula, Svetlane Slapšak, Kaje Damnjanović, Ljubisava Panića, i mnogo novih saradnika. Magazin Liceulice trenutno se prodaje u Beogradu, Zaječaru, Novom Sadu i Pirotu. Projekat Liceulice možete podržati i pretplatom, slanjem imejla na adresu redakcija@liceulice.org, ili se o pretplati informišite u samom magazinu. Beograđani nas mogu naći svakodnevno na ulicama u centru grada (Plato, Dom omladine, Kalemegdan, Hram Svetog Save, Skadarlija), kao i u sledećim objektima: TC Ušće - DIVAC HOD Štand, Home centar, Supermarket, KC Grad.
