> Izvor: B92
> Datum: sreda 5.02.2014
> Rubrika: kultura
> Naslov: ARTTERROR: Profil video produkcije
> Članak:

Projekcija radova Milice Lapčević i Vladimira Šojata, uz razgovor Vladimira Bjeličića sa autorima, biće održana 18. februara u Maloj sali Studentskog kulturnog centra u Beogradu, sa početkom u 20 časova.

Krajem osamdesetih godina prošlog veka, na beogradskoj sceni pojavljuje se umetnički par ARTTEROR koji čine vizuelna umetnica Milica Lapčević i filmski i video montažer Vladimir Šojat. Utemeljujući svoje delovanje po principu nezavisne, otvorene platforme sklone multidisciplinarnosti, umrežavanju i eksperimentu, ARTTEROR se ukazao kao osveženje.

Od 1990. Milica Lapčević nastupa i izlaže pod pseudonimom Lilie Ewgraphovitch, dok Šojat nastupa pod umetničkim imenom Maximilian von Dada, što se nikako ne odražava na njihov zajednički rad. Ovom prilikom biće prikazana selekcija filmskih i video radova ARTTEROR-a, nastalih u prethodne dve i po decenije, propraćena razgovorom sa autorima.
