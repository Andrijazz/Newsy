> Izvor: B92
> Datum: petak 21.02.2014
> Rubrika: kultura
> Naslov: Zvezda afro-američke muzike na Nišvilu
> Članak:

Američka pevačica nigerijskog porekla Ijoka Okoavo (Iyeoka Okoawo) nastupiće na ovogodišnjem Nišvilu, poslednjeg dana festivala 17. avgusta, najavili su organizatori.

Ova pevačica, koju mnogi proglašavaju naslednicom Ejmi Vajnhaus i sledbenicom Nine Simon, Šade i Laurin Hil, osim što je za postigla uspeh svojim albumima, nagrađivana je kao pesnikinja, a cenjena je i kao aktivistkinja za ljudska prava i originalni predavač vokalne tehnike i improvizacije. Ijoka je rođena u Bostonu, gde su njeni roditelji, oboje rođeni u Nigeriji, doktorirali na čuvenom Bostonskom univerzitetu. Njeno ime na maternjem "esan" jeziku znači "želim da budem poštovana", što obeležava njen umetnički put. Karijeru je započela u grupi "The Rock by Funk Tribe" u kojoj su njeni stihovi već tada pronašli put do publike kroz muzičku fuziju džeza, bluza, fanka i gospela. Prvi solo album "Black and Blues" iz 2004. godine, baziran je na njenoj istoimenoj poemi, kao i "Hum The Baš Line" iz 2007, a naredne godine objavlila je živi album snimljen na Havajima. Godine 2008. dobila je još jedno priznanje kada je pozvana da učestvuje na kompilaciji "In the Name of Love: Africa Celebrates U2" - albumu obrada pesama sastava U2 na kojem su se pojavili skoro svi značajni afrički muzičari. Nakon odluke da donekle transformiše kako zvuk, tako i autorski pristup, stvarajući pesme u tradicionalnijoj formi, 2010. godine objavljuje treći studijski album "Say Yes" sa kojeg se kao veliki hitovi izdvajaju "Simply Falling" i "The Yellow Brick Road Song" koja je predstavljena u HBO seriji "How To Make It In America" i koja je posle toga korišćena kao glavna muzička tema popularne serije "Fairly Legal".
