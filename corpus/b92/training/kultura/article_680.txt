> Izvor: B92
> Datum: nedelja 2.03.2014
> Rubrika: kultura
> Naslov: "Priroda univerzuma" u Grafičkom kolektivu
> Članak:

Izložba kanadske umetnice Žo An Lanvil pod nazivom "Priroda univerzuma" biće otvorena sutra u Galeriji Grafički kolektiv u kojoj se umetnica bavi pitanjima staništa i utočišta.

Ona pruža prostor za skrivanje kako bismo izbegli da prisustvujemo uništavanju životne sredine i ljudskog potencijala koji je sa njom neraskidivo povezan. Da bi prikazala narušavanje ekološke ravnoteže, ona transformiše objekte iz prirode, koji evociraju pećine, vulkane, gnezda ili naše navike i ponašanje u svakodnevnom prostoru. Menjajući njihov izgled, ona referira i na promenu njihove uloge, jednostavne forme postaju artificijalni predmeti koji treba da ukažu na važnost očuvanja prirode. Grafike, crteži i objekti tri su različita medija kroz koja ova umetnica predstavlja skloništa i haos, koji ozbiljno ugrožavaju zakone prirode i humanih odnosa. Lanvil duže od tri decenije aktivno učestvuje na internacionalnoj likovnoj sceni - izlaže, sarađuje sa umetnicima, dobija nagrade i priznanja. Koosnivač je Ateljea Pres papje i Međunarodnog bijenala savremene grafike Troa-Rivjer. U njenom dugogodišnjem radu prisutna je društvena angažovanost u borbi za ljudska i ženska prava i zaštitu životne sredine. Lanvil (Kanada - Kvebek) je održala više od 30 samostalnih izložbi u Kanadi i u desetak zemalja širom sveta. Učestvovala je na brojnim bijenalima grafike i grupnim izložbama na pet kontinenata. Dobitnik je nekoliko nagrada u Kanadi i inostranstvu, uključujući i Gran pri za grafiku na Međunarodnom bijenalu Bharat Bhavan u Bopalu, Indija, nagradu Salona u Parizu, nagradu Međunarodnog Bijenala grafike po pozivu Rekshem (Wrexham), Velika Britanija, i drugim. Radovi joj se nalaze u brojnim javnim i privatnim kolekcijama. Postavka će pred beogradskom publikom biti do 15. marta.
