> Izvor: B92
> Datum: ponedeljak 3.02.2014
> Rubrika: kultura
> Naslov: Promocija "Izgubljenog" albuma Belgradeyard-a
> Članak:

Beogradski elektro-akustični instrumentalni sastav Belgradeyard (2003-2008) odlučio je da sa publikom podeli nikada objavljeni album "Lost" kao besplatni download, uz prigodni "download release party" u klubu Dragstor, u petak 7. februara od 23h.
Članovi grupe će najaviti album party i ekskluzivno predstaviti deo albuma u emisiji Pop Mašina na Radiju B92, u sredu 5. februara od 20 časova.
Članovi grupe će najaviti album party i ekskluzivno predstaviti deo albuma u emisiji Pop Mašina na Radiju B92, u sredu 5. februara od 20 časova.
Grupa Belgradeyard nastala je kao jedan od projekata kolektiva Belgradeyard Sound System,prvobitno radio emisije na Radiju B92, a zatim DJ kolektiva i promoterske organizacije koja je 2002. godine inicirala Dis-patch Festival. Zajedničko za ove inicijative bila je popularizacija savremenih i marginalizovanih muzičkih pravaca, a zvuk benda Belgradeyard upravo je predstavljao originalnu mešavinu uticaja iz žanrova koji su dominirali radio emisijama i DJ setovima "BGYSS" - od post-panka, hip-hopa i klupske elektronike, do free jazza, afro uticaja, elektro-akustične i avangardne muzike. Ovaj inicijalno producentski poduhvat potpisuje nekoliko singlova i živih snimaka objavljenih za etikete Klangkrieg (Nemačka), Cosmic Sounds, Ninja Tune (VB), Earsugar (Irska) i rx:tx (Slovenija). Oformljena je i koncertna postava benda, koja je kroz kombinaciju elektronskih i akustičnih instrumenata i video manipulacija ubrzo predstavljala energičan audio-vizuelni performans na manjim i većim binama širom Evrope. Članovi grupe u periodu od 2003. do 2008. godine bili su Goran Simonoski (elektronika), Ivan Antić (kontrabas), Jamal Al Kiswani (saksofon), Relja Bobić (elektronika) i Andreja Mirić (video), dok im se tokom poslednje godine zajedničkog sviranja pridružila i pijanistkinja Sonja Lončar. Neki od članova benda i danas sarađuju sa više zanimljivih aktivnih muzičkih postava, među kojima su horovi Svetonazori i Horkestar, bendovi Kralj Čačka, Svi na pod i Brickwall Brigade, kao i kolektiv Belgrade Noise.

Prvi studijski materijal nastao je 2001, godine, dok je prvi živi nastup održan na RingRing festivalu dve godine kasnije. Tokom 6 godina aktivnog sviranja uživo, Belgradeyard su održali 60-ak nastupa širom Evrope, od koncerata u skvotovima ili seoskim kulturnim centrima, preko legendarnog hamburškog broda MS Stubnitz, sve do značajnih festivala Clubtransmediale (Berlin), Wien Modern (Beč), Transeuropa (Rim), Avanto (Helsinki), No Jazz Festival (Zagreb), Musikprotokol (Grac), Numusic (Stavanger), Izzven Jazz (Maribor) i Trondheim Jazz Festival. Nastupili su i u Institute of Contemporary Arts u Londonu, kao i pozorišnim salama i klubovima u Trstu, Lajpcigu, Sofiji, Ljubljani, Atini, Bolzanu, Cerknu, Oslu Tokom nekoliko evropskih turneja, imali su prilike da dele binu sa muzičarima kao što su Four Tet i Steve Reid, Wolf Eyes, Chicago Underground Trio, Tarwater, Radian, Dictaphone i Murcof. Prestali su sa radom krajem 2008. godine, nakon što je priča o ovoj grupi zaokružena na isti način na koji je i počela - koncertom na festivalu RingRing.

U petak 7. februara, na Facebook stranici Dis-patch Kolektiva (koji je zvanični izdavač albuma), biće objavljena web adresa sa koje će moći da se besplatno preuzme album naslovljen "Lost", koji čini 8 pesama u ukupnom trajanju od 38 minuta. Pored same muzike, album zaokružuje i enigmatični dizajn Emira Šehanovića, vizuelnog umetnika iz Tuzle. Ovih 8 pesama ne obuhvataju čitav skup "zaboravljenih" snimaka ovog muzičkog projekta, pa se tokom narednih meseci mogu očekivati i završeni ali nikada objavljeni Yeah My Ass EP (sa remiksima koje potpisuju Caribou i Xploding Plastix), kao i još jedan skup živih snimaka koji će na najbolji način dočarati energiju pune postave Belgradeyard-a. Na dan objavljivanja albuma, u petak 7.2. upriličen je i zvanični "download release party" u klubu Dragstor (Bulevar Vojvode Bojivića 4), kada će Belgradeyard Sound System DJ tim ponovo biti na okupu, uz specijalne goste Jana Nemečeka i 33-10-3402 (Nenad Marković) koji će se predstaviti svoje kroz live nastupe, kao i završni DJ set George Michael Jackson-a. Cena ulaznice je 150 RSD pre ponoći, i 300 RSD posle ponoći.
