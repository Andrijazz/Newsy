> Izvor: B92
> Datum: ponedeljak 10.02.2014
> Rubrika: kultura
> Naslov: Akustični koncert Kristala u UK Parobrod
> Članak:

Nastupom beogradskog benda "Kristali" 22. februara u Ustanovi kulture "Parobrod", nastavlja se sezona kreativnih akustičnih nastupa poznatih muzičkih sastava, na kojima se bendovi predstavljaju u svojim neobičnim izdanjima.

"Kristali" će po prvi put izvesti pesme u novim aranžmanima, posebno spremljenim za nastup u Parobrodu, najavljeno je iz te ustanove kulture. Ovom prilikom pesme "Menjam se", "Ustani kreni", "Sasvim sama", ljubitelji grupe moći će da čuju u akustičnoj varijanti. Kako sam bend najavljuje posetioce očekuje potpuno nov šou i "šetnja" kroz 20 godina njihove karijere. Novi koncept akustičnih koncerata, koji će se u Parobrodu održavati u kontinuitetu sve do maja 2014. godine, poseban akcenat stavlja na umetničku stranu muzike i na njenu ekspresiju, navodi se u saoštenju. Početak koncerta zakazan je za 20.30 sati, a cena karata, koje je se mogu kupiti u UK "Parobrod" iznosi 500 dinara, a broj ulaznica je ograničen.
