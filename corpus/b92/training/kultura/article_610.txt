> Izvor: B92
> Datum: utorak 25.02.2014
> Rubrika: kultura
> Naslov: Gde dobitnici čuvaju svoje Oskare?
> Članak:

Najvredniji predmet u Holivudu je 34 centimetra visoka zlatna statua Oskara tako da nije iznenađenje što je dobitnici čuvaju na raznim, bezbednim, mestima.

Ema Tompson, dvostruka dobitnica Oskara za "Hauardov kraj" i "Razum i osećajnost", svoje nagrade čuva u kupatilu u svom londonskom domu. "Ono je prepuno mojih najdragocenijih stvari", rekla je Tompson Rojtersu. "Ne želim da ispadnem nepristojna. Meni je kupatilo važno mesto koje koriste svi moji gosti i lepo je što mogu da odu tamo i vide Oskare". Kejt Blanšet, glavni favorit za ovogodišnjeg Oskara za ulogu u filmu "Nesrećna Jasmin", mora da plati kako bi videla svoj Oskar koji je dobila za "Avijatičara". "Moj Oskar je u filmskom muzeju ACMI (Australijski centar za pokretne slike) u Melburnu", rekla je Blančet. "Moram da platim kartu kako bih ga povremeno videla".

Dobitnici 2809 Oskara do sada su uglavom birali "običnija" mesta poput dnevne sobe (Šarliz Teron koja je Oskara dobila za "Čudovište") ili kancelarije (Džordž Kluni za "Argo" i "Sirijana"). Dženifer Hadson je, pak, napravila zid nagrada i svog Oskara za "Devojke iz snova" smestila na centralnu poziciju. "To je zapravo skriveni zid. Ne znate da je to zid. Nalazi se u mojoj futurističkoj kancelariji", objasnila je ona. Sandra Bulok koja je Oskara dobila za "The Blind Side" svog zlatnog čovečuljka poverila je sinu Luisu. "Samo on zna gde se nalazi", rekla je ona.
