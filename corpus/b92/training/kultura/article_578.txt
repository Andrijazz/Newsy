> Izvor: B92
> Datum: petak 21.02.2014
> Rubrika: kultura
> Naslov: Beogradski bariton David Bižić debitovao u Njujorku
> Članak:

Bariton iz Beograda, David Bižić, koji već više od jedne decenije uživa u uspešnoj operskoj karijeri po celom svetu, sjajno je debitovao i u najvećoj operskoj kući sveta, Metropolitan Operi u Njujorku.

David je pevao ulogu Alberta u operi "Werther" francuskog kompozitora Žila Masnea, po noveli "Patnje mladog Vertera" Getea. Metropolitan Opera je pripremila ovu značajnu novu produkciju opere ne bi li prikazala u najboljem svetlu dve velike operske zvezde, tenora Jonasa Kaufmana, i mezzo-soprana Sophie Koch. Ovaj par pevača je već izveo "Werther-a" u Francuskoj 2010. godine i sada su ponovo zajedno igrali uloge Vertera i Šarlote na njujorskoj sceni, u režiji Ričarda Ajra. Produkcija opere, čija premijera je bila 18. februara je relativno tradicionalna, mada su veliku ulogu igrale vrlo lepe video projekcije. Muzička vrednost je na vrlo visokom nivou, svi članovi postave su odlični, a dirigent Alain Altinoglu je uspešno vodi orkestar opere u sviranju punom strasti i bogatstva zvuka. Pored Jonasa Kaufmana i Sophie Koch, ulogu Šarlotine sestre je igrala mlada Lisette Oropesa, koja se već nekoliko sezona prikazuje kao zvezda u usponu. Iako je veoma mlada, Metropolitan Opera joj daje sve bolje šanse da se na sceni pokaže u sve većim ulogama. Bariton David Bižić igra ulogu Alberta, muža Šarlotinog. On se i na probama i na premijeri pokazao kao pevač sa moćnim glasom, sposoban da izvede suptilne fraze francuskog stila, siguran, dostojanstven i samouveren na sceni, fleksibilan, opušten i zanimljiv kao glumac. Takođe, dugogodišnji rad na operskim scenama u Francuskoj mu je dao dodatni sjaj sto se tiče pevanja na francuskom jeziku. Debi Davida Bižića je pozitivno ocenjen u američkim medijima od strane kritičara, gde ga je New York Times nazvao 'gromkim', Wall Street Journal je pohvalio njegov osećaj za dramu, a New York Classical Review je opisao njegovo izvođenje kao 'plemenito', i 'puno pažnje'. David Bižić ce učestvovati u ovoj predstavi u još šest izvođenja, zaključno sa 15. martom. Poslednja predstava će biti prikazana širom sveta u bioskopima visoke definicije i moći će da se gleda i u Srbiji.
