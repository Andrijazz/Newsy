> Izvor: B92
> Datum:  
> Rubrika: kultura
> Naslov: "Spasavanje g. Benksa" od danas u bioskopima
> Članak:

Najnoviji Diznijev film "Spasavanje g. Benksa", jedan od favorita ove filmske sezone i dobitnik nekoliko nagrada od četvrtka, 16. januara, stiže na redovne bioskopske repertoare u Srbiji.

Film "Spasavanje g. Benksa" je već osvojio 9 značajnih nagrada na uglednim filmskim festivalima, a do sada je nominovan čak 37 puta u raznim kategorijama na predstojećim festivalima. Nominovan i za BAFTA nagrade u više kategorija: - Najbolji britanski film - Glavna ženska uloga (Ema Tompson) - Najbolji debitantski film (Keli Marsel) - Originalna muzika (Tomas Njumen) - Dizajner kostima (Danijel Orlandi) Dvostruka dobitnica Oskara glumica Ema Tompson i njen kolega, takođe dvostruki oskarovac, Tom Henks, tumače glavne uloge u ovom filmu, koji je inspirisan neverovatnom, neispričanom pričom o tome kako je Diznijev klasik "Meri Popins" dospeo na veliko platno. Kad su Volta Diznija ćerke preklinjale da snimi film po njihovoj omiljenoj knjizi spisateljice, P.L. Travers "Meri Popins", on im je dao obećanje da će to učiniti - obećanje za koje nije mogao ni da pretpostavi da će mu trebati 20 godina da ga ispuni. U svom poduhvatu da dobije prava, Volt se suprotstavlja mrzovoljnoj, beskompromisnoj spisateljici koja nema nikakvu nameru da se odvoji od svoje voljene, magične dadilje i da dozvoli da je holivudska mašinerija oblikuje po svojoj volji. Ali kad knjizi opadne prodaja i novac prestane da pristiže, Traversova će nevoljno pristati da ode u Los Anđeles kako bi saslušala Diznijeve planove za adaptaciju. Za te dve kratke nedelje 1961. godine, Volt Dizni će pokušati sve. Naoružan maštovitim vizuelnim konceptom i veselim pesmama talentovane braće Šerman, Volt će predstaviti sav svoj arsenal P.L. Travers, ali mrzovoljna autorka ostaće ravnodušna. Bespomoćno će gledati kako Traversova postaje sve odlučnija u svojoj odluci da ne preda prava. Tek kad bude zašla u sopstveno detinjstvo, Volt će otkriti istinu o duhovima koji je opsedaju i zajedno će osloboditi Meri Popins da bi na kraju snimili jedan od najdirljivijih filmova u istoriji kinematografije.
