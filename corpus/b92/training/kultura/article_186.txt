> Izvor: B92
> Datum:  
> Rubrika: kultura
> Naslov: Nova podela u "Letećem Holanđaninu"
> Članak:

U operi Riharda Vagnera "Leteći Holanđanin" u režiji Dejana Miladinovića, koja je na Velikoj sceni Narodnog pozorišta premijerno izvedena krajem prošle godine, u subotu, 18. januara prvi put će nastupiti novi solisti.

Janko Sinadinović nastupiće u ulozi Erika, Tanja Andrijić u ulozi Sente, Mihailo Šljivić kao Daland, najavio je nacionalni teatar. Kao i na premijeri u "Letećem Holanđaninu" u ulozi Holanđanina nastupiće Miodrag D.Jovanović a u ulozi Meri Tamara Nikezić a Mornara Nenad Čiča. Opera je u nacionalnom teatru obnovljena povodom dva veka od Vagnerovog rođenja i devet decenija od prve premijere "Letećeg Holanđanina" na sceni Narodnog pozorišta koja je bila 6.novembra 1923.godine. Nova postavka Vagnerove romantične opere premijerno je izvedena 23.decembra na Velikoj sceni Narodnog pozorišta pod dirigentskom palicom Dejana Savića, koji će dirigovati i u subotu,18.januara. Glavnu rolu pevao je Jovanović, a ostali solisti su bili Ana Rupčić Petrović, Nenad Jakovljević, Dejan Maksimović, Dubravka Filipović i Nenad Čiča.
