> Izvor: B92
> Datum: utorak 25.02.2014
> Rubrika: kultura
> Naslov: Džozef Gordon-Levit će hodati po žici
> Članak:

Američki glumac Džozef Gordon-Levit glumiće u filmu "To Walk the Clouds" (Hod po oblacima) o Francuzu Filipu Petiju koji je 1974. godine ilegalno prešao na sajli razapetoj između dve kule bliznakinje u Njujorku, koje se u to vreme bile dve najviše zgrade na svetu.

Film će biti adaptacija dokumentarca "Čovek na žici" koji je 2009. godine osvojio Oskara i nagradu BAFTA. cenario i režija povereni su Robertu Zemekisu. Govoreći o svom angažmanu u filmu, koji će biti snimljen u 3D verziji, 33-godišnji glumac je rekao da mu je velika čast što će raditi sa Zemekisom. Gordon-Levit, nekadašnja dete-zvezda, najpoznatiji je po ulogama u filmovima ''50/50'', "Uspon mračnog viteza", "Linkoln" i "Početak" i seriji "Treci kamen od Sunca". Filip Peti je 7. avgusta 1974. godine proveo skoro čitav sat plešući na žici razapetoj na visini od preko 400 metara iznad tla. Njegov podvig je nazvan "umetničkim zločinom veka". Francuski umetnik performansa je hodao i po žici postavljenoj između tornjeva Bogorodične crkve u Parizu i kula čuvenog mosta preko luke u Sidneju.
