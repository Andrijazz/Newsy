> Izvor: B92
> Datum: petak 7.03.2014
> Rubrika: kultura
> Naslov: Šta bi bilo kada bi Simpsonovi postali Francuzi?
> Članak:

U jednoj od epizoda 25. sezone animirane serije "Simpsonovi", popularni junaci nakratko menjaju nacionalnost i postaju Francuzi.

Za svaku epizodu "Simpsonovih", autori serije prave posebnu sekvencu od nekoliko sekundi koja se pojavljuje na kraju odjavne špice. Uvek drugačija, ona Matu Greningu i scenaristima pruža priliku da u serijal unesu trunku originalnosti. Tako ni 12. epizoda aktuelne sezone, koja će u SAD biti emitovana 9. marta, nije izmakla ovom pravilu, te Simsonovi na trenutak postaju Francuzi. Kako bi transformacija bila što uverljivija, Grening i njegova ekipa zatražili su pomoć od francuskog reditelja Silvena Šomea koji je upotrebio poznate klišee o Francuzima. Homer Simpson je zamenio pivo i picu za puževe (žive) koje krcka kao da su lešnici, a Mardž govori francuski kao prava Francuskinja. Lisa je omiljeni saksofon zamenila harmonikom, dok se Bart zabavlja kljukajući gusku. Dekor, takođe, podseća na Francusku, a posebnu notu daje portret Fransoa Olanda koji diskretno visi na zidu iznad troseda.
