> Izvor: B92
> Datum: utorak 4.02.2014
> Rubrika: kultura
> Naslov: Promocija romana "Sva Teslina deca" Gorana Skrobonje
> Članak:

Danas (utorak 4. februar) u 19 časova, u Multimedijalnoj sali Ustanove kulture Palilula biće održano predstavljanje novog romana Gorana Skrobonje "Sva Teslina deca". O knjizi će, pored autora, govoriti pisci Oto Oltvanji i Pavle Zelić, a moderator će biti Dragoljub Igrošanac.

"Sva Teslina deca" je roman koji donosi alternativno-istorijsku priču sa elementima trilera i avanturističko-detektivske fikcije. Radnja romana dešava se dve godine pre događaja opisanih u romanu "Čovek koji je ubio Teslu". Nikola Tesla je jedini kadar da objasni slučajno naučno otkriće Maksa Planka, koje bi moglo da promeni sudbinu čitavog univerzuma. Međutim, susret dvojice naučnika nije u interesu velikih sila, čije će agenture pokušati atentat na Planka pre nego što dođe u priliku da u Beogradu razgovara sa Teslom. Jedina osoba koja je u stanju da ukloni sve opasnosti i omogući susret dvojice naučnika je srpska špijunka Anka Cukić. -- Pročitajte i Čovek koji je ubio Teslu -- Promocija romana "Sva Teslina deca" biće multimedijalnog karaktera, pa će posetioci imati priliku da pogledaju sve grafičke priloge (ilustracije slavnog strip crtača Igora Kordeja i foto-kolaže profesora Rastka Ćirića), koji krase stranice novog Skrobonjinog romana. Predstavljanje romana "Sva Teslina deca" još jedno je u nizu književnih večeri kojima se najavljuje Festival fantastične književnosti "Art-Anima". Festival će se održati od 15. do 17. maja 2014. godine u prostorijama UK Palilula u organizaciji sajta za promociju fantastične književnosti "Art-Anima", pokreta za popularizaciju nauke, kulture i naprednih tehnologija "Punkt" i Ustanove kulture Palilula.
