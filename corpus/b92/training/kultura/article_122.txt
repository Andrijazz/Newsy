> Izvor: B92
> Datum: nedelja 12.01.2014
> Rubrika: kultura
> Naslov: 2Cellos na jesen ponovo u Beogradu
> Članak:

Duo 2Cellos, koji čine mladi hrvatski čelisti Luka Šulić i Stjepan Hauser, ponovo će nastupati u Beogradu krajem 2014. godine, a kako su najavili, taj koncert biće organizovan verovatno na jesen.
Uoči beogradskog nastupa pred sam kraj 2012. godine, Šulić i Hauser govorili su za naš portal o svojim počecima, osvajanju sveta, velikim turnejama... Intervju "Violončelo može baš sve" možete pročtati OVDE.
Uoči beogradskog nastupa pred sam kraj 2012. godine, Šulić i Hauser govorili su za naš portal o svojim počecima, osvajanju sveta, velikim turnejama... Intervju "Violončelo može baš sve" možete pročtati OVDE.
"Planiramo do kraja godine novi koncert, jer će onda proći skoro dve godine od kada smo zadnji put nastupali u Beogradu. Od kraja 2012. do danas obišli smo celi svet, imali 200 koncerata i kod kuće bili svega nedelju dana", rekao je Šulić agenciji Beta. Šulić i Hauser rekli su da se u Beogradu uvek dobro osećaju i da će njihov drugi beogradski koncert biti jednako uspešan kao i prvi, a kako su dodali, publika u Beogradu, Srbiji i u regionu ih voli jer među Hrvatima i Srbima uprkos prošlosti danas više nema podela. "Isto kao što smo mi presrećni zbog (Novaka) Đokovića, šta radi i kakav je ambasador zemlje, i uvek ćemo navijati za njega. Ako se Bosna i Hercegovina plasira na Svetsko prvenstvo, normalno da ću radije navijati za njih, nego za Ameriku. To je normalno", rekao je Šulić. Dvojica muzičara koji su osvojili planetu i postigli instant uspeh postavljanjem na Youtube snimka hita Majkla Džeksona "Smooth Criminal" u njihovoj verziji za čelo, snimili su drugi album "In2ition", na kojem kao vokali gostuju Elton Džon, Stiv Vaj, Naja Rivera, Lang Lang i Cukero.

Hauser i Šulić rekli su da je novi album potpuno drugačiji od prvog, sa unapređenim zvukom i boljim aranžmanima, a za koncert krajem godine verovatno će imati još materijala, jer trenutno u studiju snimaju i treći album, kojim se vraćaju isključivo instrumentalu. "Mislim da smo uranili sa ovim drugim albumom što se tiče gostiju. Pre su se albumi radili na par godina, a sad je sve puno brže. Svake godine treba raditi nešto novo. Nama ne treba mnogo vremena, jer radimo aranžmane, tako da možemo biti brzi", rekao je Šulić. Šulić je dodao da se planovi dueta za budućnost odnose na autorski rad, nastupe uživo, ali i na filmsku muziku, koja za njih dvojicu još predstavlja neotkriven svet, zanimljiv i uzbudljiv, sa neograničenim mogućnostima. "Za ovu godinu plan nam je 300 koncerata, snimamo nove materijale i to nas veseli, nadamo se da ćemo dopreti do još većeg broja ljudi. Imamo zakazane turneje koncerte u Japanu i Koreji već rasprodate, pa Južna Amerika... stalno se nešto radi", dodao je Stjepan Hauser.

Dvojica mladih muzičara rekli su da su na početku očekivali uspeh, ali da nisu predvideli da će tako naglo doći, odmah nakon prve pesme, jer je već sledeći dan nastupio haos koji "od tada samo raste". "Trebalo je da se vrlo brzo prilagoditmo, ipak smo mi živeli drugačiji život. Bilo je mnogo izazova i još ih ima, ali smo mnogo naučili u protekle 2,5 godine", kazao je Šulić, dok Hauser dodaje da je u današnje vreme zapravo veća umetnost opstati, nego probiti se na scenu. Obojica veruju da im je najviše pomoglo iskustvo stečeno u živim nastupima sa Eltonom Džonom, jer smatraju da kvalitet tog živog izvođenja predstavlja najbolju bazu za budući uspeh. "To je jako bitno, to drži vodu celom tom uspehu i tu zapravo skupljaš prave fanove koji će se vraćati i biti spremni da kupe kartu za tvoj koncert. Preko koncerata nam zapravo raste baza tih pravih fanova", rekao je Hauser.

Dva vrhunski obrazovana klasična muzičara koja su svojim izvođenjem pomerila granice svog instrumenta, rekli su da dobijaju manje kritika od drugih izvođača i da čak imaju otvorena vrata i tamo gde možda ne bi imali da su ostali dosledni klasičnoj muzici. "Najveća zvezda u klasičnoj muzici Lang Lang bio nam je gost na drugom albumu i sad nas je pozvao u Kinu da nastupamo zajedno. Znači, sada imamo puno više mogućnosti nego što smo ih imali, jer smo posebni, napravili smo nešto originalno i to valjda ljudi osete", rekao je Hauser. Oni su dodali da ne žele da podilaze nikakvim trendovima, modi, pa ni publici i da će raditi isključivo ono što iskreno vole i žele, a i dalje obrađuju samo muziku "koja je pobedila rok trajanja", a ne trenutne hitove, iako bi možda imali veću popularnost. "Ne pratimo te trendove, ali ako čujemo nešto... Meni se, recimo, jako sviđa Ed Širen, uživo sam ga isto slušao. Jako cenim muzičare koji sve uživo sviraju, jer 90 odsto bendova i izvođača sve imaju nekakve matrice, nešto nasnimljeno", kazao je Šulić.

Prema rečima Hausera, najveće zvezde današnjice imaju popularnost bez pokrića, jer samo glume tokom nastupa, a duo "2Cellos" ne bi ni nastupao na takvim koncertima. "Sad je veća čarolija vratiti se Bahu, pa svirati Baha sam u sobi. Svirati sad Baha, posebnije je iskustvo nego kad sviraš samo Baha ili Šuberta celi život. A isto tako je uzbudljivo svirati pred punom arenom ACDC, ljudi se deru, skaču, viču. Život nam je puno bogatiji", složio se Šulić. Hauser i Šulić uvereni su da je njihov dosadašnji rad i uspeh samo "zagrevanje", dok zapravo pravi posao tek počinje, a kako su rekli, srećni su jer od ranije imaju "kapital" stečen osmočasovnim vežbanjima, tako da danas o sviranju najviše nauče na koncertima.
