> Izvor: B92
> Datum: subota 11.01.2014
> Rubrika: kultura
> Naslov: Ko će dobiti Zlatne globuse?
> Članak:

Holivudska elita okupiće se sutra uveče (nedelja, 12. januar) na crvenom tepihu uoči dodele Zlatnih globusa čime u Los Anđelesu počinje takozvana "sezona nagrada" koja će ove godine biti žestoka, smatraju kritičari.

Istorijska drama "12 godina ropstva" i priča o prevarantima iz 1970-tih "Američka prevara" glavni su konkurenti za Globuse, prvi šou u sezoni koja će kulminirati dodelom Oskara 2. marta. Za Zlatni globus takmiče se još i svemirski triler "Gravitacija", film o somalijskim piratima "Kapetan Filips", porodična drama "August: Osage County" i Martin Skorsezeov trosatni ep o skandaloznom svetu finansija "Vuk sa Vol strita". Kada je reč o drami, glavni favorit za glumački Globus je Britanac Čivetel Edžiofor za ulogu u "12 godina ropstva" čiji je režiser i sunarodnik Stiv Mekvin takođe nominovan. Kada je reč o ženskim ulogama u drami, najviše šanse ima Kejt Blajnšet za ulogu u najnovijem filmu Vudija Alena "Blue Jasmine", iako mnogi šanse daju i Sandri Bulok (Gravitacija) i Emi Tompson (Spasavanje G. Benksa). Na malom ekranu, Netfliksova serija "House of Cards" mogla bi da osvoji Globus kao i kutlna "Čista hemija" (Breaking Bad) koja je završena u septembru. Najviše nominacija imaju "12 godina ropstva" i "Američka prevara" - po sedam svaki, dok "Nebraska" ima pet. "Kapetan Filips" gde Tom Henks igra kapetana teretnog broda koji napadaju somalijski pirati i "Gravitacija" sa Bulokovom i Džordžom Klunijem kao astronautima imaju po četiri nominacije svaki.

Za najbolji film nominovani su "12 godina ropstva", "Kapetan Filips", "Gravitacija", "Philomena" i "Rush". Zanimljivo je da je Li Danijelsov "Batler" izostavljen. Nominovani za najbolju mušku ulogu u drami su Edžiofor, Henks, Idris Elba (Mandela: Long Walk To Freedom), Metju Mekonahi (Dallas Buyers Club) i Robert Redford (All is Lost). Za najbolju glumicu u drami nominovane su: Tompsonova, Džudi Denč (Philomena), Kejt Vinslet (Labor Day), Blančet i Bulok. Nominovani u kategoriji najbolji mjuzikl ili komedija su "Američka prevara", "Ona", "Inside Llewyn Davis", "Nebraska", "Vuk sa Vol strita". Kada je reč o stranim filmovima tu su pobednik Kanskog festivala "Blue is the Warmest Color", iranski film "Prošlost", italijaski "The Great Beauty", danski "The Hunt" i animirani japanski film "The Wind Rises". Režiseri koji se takmice za Zlatni globus su Alfonso Kuaron (Gravitacija), Dejvid O. Rasel (Američka prevara), Aleksandar Pejn (Nebraska), Pol Gringras (Kapetan Filips) i Mekvin za "12 godina ropstva". Nominovani za najbolju TV dramu su "Čista hemija", "Downton Abbey", "Dobra žena", "House of Cards" i "Masters of Sex".
