> Izvor: B92
> Datum:  
> Rubrika: kultura
> Naslov: Šta čini neko umetničko delo lepim?
> Članak:

U londonskoj Nacionalnoj galeriji otvara se izložba posvećena jednoj od najneobičnijih i najmučnijih epizoda u istoriji ove ugledne institucije, kada je 1856. godine bila zakonom prisiljena da proda slike koje su naslikali nemački umetnici.

Slike je za fond Nacionalne galerije 1854. kupio tadašnji britanski ministar finansija Vilijam Gladston. Kako se u to vreme nemačka umetnost smatrala "ružnom" i inferiornijom u odnosu na onu u Italiji, akvizicija 64 slike nemačkih renesansnih slikara iz 15. i 16. veka izazvala je u Velikoj Britaniji pravi skandal. Tadašnji direktor Galerije Čarls Istlejk neka je dela ocenio "odbojnim", dok ih je jedan list nazvao "zastrašujućim". Član britanskog parlamenta čitavu je transakciju opisao kao "najgoru u istoriji". Upravnici galerije zbog toga su ubrzo odlučili da bi najbolje bilo da se reše te "neprihvatljive" imovine. To je rezultiralo usvajanjem zakona kojim se dopušta odricanje od stečene imovine i 37 slika je prodato.

"To je bio prvi i jedini put da je usvojen zakon koji propisuje da se galerija mora 'rešiti viška' nemačkih slika," rekla je jedna od kustoskinja izložbe Susan Fojster. Nova izložba pod nazivom "Neobična lepota: majstori nemačke renesanse" bavi se novim pogledom na ta dela i nastoji da ponudi uvid u to na koji su se način radovi nemačkih renesansnih umetnika percepirali u ono vreme, te kako ih doživljavaju danas. Izložbom su obuhvaćena dela nekih od najpoznatijih umetnika tog razdoblja, među kojima su Hans Holbajn Mlađi, Albreht Direr i Luka Kranah Stariji. Jedan od ciljeva izložbe, otvorene do 11. maja, je da analizira zašto je nemačka umetnost izazivala takve reakcije. Posetioci se pre izlaska pozivaju da daju svoje mišljenje o tome šta čini neko umetničko delo lepim, može li umetnost biti istovremeno inventivna i prirodna, te jesu li lepota i ekspresija nekompatibilne.
