> Izvor: B92
> Datum: petak 17.01.2014
> Rubrika: kultura
> Naslov: Velika scena Ateljea nosi ime Mire Trailović
> Članak:

Velika scena pozorišta Atelje 212 dobiće naziv Scena "Mira Trailović", saopštio je 17. januara popularni beogradski teatar.

Na inicijativu v.d. direktorke Ateljea 212 Ivane Dimić i po odluci Upravnog odbora pozorišta, Velika scena ubuduće će nositi ime legendarne upravnice, pozorišne, radio i televizijske rediteljke, čime se obeležava 90 godina od njenog rođenja i 25 godina od smrti. Omaž Miri Trailović biće organizovan 22. januara, sa početkom u 12 sati. O njenom životu, radu i značaju za našu kulturu govoriće Ivana Dimić, Borka Pavićević, Jovan Ćirilov i Ljubomir Simović.
Borislav Mihajlović Mihiz, prijatelj i saradnik, dugogodišnji umetnički savetnik Mire Trailović u Ateljeu 212, u svom stilu ju je opisao: "Ona ima autentični šarm svetske dame, radni kapacitet jednog amalina, komunikacijsku frekvenciju moćne radio-stanice, informisanost enciklopedije i prirodnu upornost kompresora. Govori sve važnije svetske jezike, čak i one koje ne zna. Ima kockarski smisao za rizik, veoma diskretno korigovan domaćičkom upornošću".
Borislav Mihajlović Mihiz, prijatelj i saradnik, dugogodišnji umetnički savetnik Mire Trailović u Ateljeu 212, u svom stilu ju je opisao: "Ona ima autentični šarm svetske dame, radni kapacitet jednog amalina, komunikacijsku frekvenciju moćne radio-stanice, informisanost enciklopedije i prirodnu upornost kompresora. Govori sve važnije svetske jezike, čak i one koje ne zna. Ima kockarski smisao za rizik, veoma diskretno korigovan domaćičkom upornošću".
Atelje 212 na ovaj način, u želji da zauvek sačuva uspomenu na velikog pozorišnog stvaraoca i ključnu ličnost modernizacije teatra, odaje počast svom reditelju, dugogodišnjoj upravnici, osnivaču festivala Bitef, umetničkom direktoru međunarodnog pozorišnog festivala Teatar nacija u Nansiju i osnivaču Bitef teatra u Beogradu. Mira Trailović je svojom izuzetnom energijom od Ateljea 212 stvorila kultno mesto, zauvek obeleživši pozorišni život Beograda, Srbije i bivše Jugoslavije u drugoj polovini 20. veka, ističe se u saopštenju. Atelje 212, koji je ona zajedno sa grupom istomišljenika stvorila 1956. godine, bio je prvo pozorište istočne Evrope u kojem se igrala predstava "Čekajući Godoa" Semjuela Beketa, prvo pozorište koje je sa predstavom "Ko se boji Viržinije Vulf" Edvarda Olbija, u njenoj režiji, gostovalo u SAD otvorivši Linkoln centar u Njujorku, prvo pozorište u kojem su otkrivani i jugoslovenskoj publici predstavljeni svetski avangardni pisci Sartr, Jonesko, Žari, Šizgal, Kopit, Žene... Pod njenim vođstvom, Atelje 212 je probijao granice Jugoslavije i vremenom postao pozorište poznato svuda u svetu. Zajedno sa Jovanom Ćirilovom osnovala je Beogradski internacionalni teatarski festival - Bitef, čiji je umetnički direktor bila od 1967. do smrti. U vreme hladnog rata taj festival novih pozorišnih tendencija bio je jedinstveno mesto na kojem su se sretali umetnici sa obe strane gvozdene zavese i razmenjivali iskustva. Njeni i gosti Beograda bili su Beket, Piter Bruk, Žan Pol Sartr, Bob Vilson, Pina Bauš, La Mama, Grotovski i mnogi drugi, podseća se u saopštenju. Kada su Ežena Joneska 1971. godine pitali šta je video u Beogradu, odgovorio je: "Miru Trailović. Zar to nije sasvim dovoljno?"
