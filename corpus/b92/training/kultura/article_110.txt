> Izvor: B92
> Datum: subota 11.01.2014
> Rubrika: kultura
> Naslov: ReFoto: Ovako izgleda nov početak
> Članak:

Izložba najboljih fotografija pristiglih na konkurs "Nov početak" u organizaciji časopisa za kulturu fotografije ReFoto biće održana od 14. januara do 2. februara u u galeriji Artget Kulturnog centra Beograda.

Na otvaranju izložbe, 14. januara u 19 časova, biće proglašeni pobednici konkursa kojima će firma "Golum" iz Beograda dodeliti vredne nagrade u vidu HP štampača. ReFoto će dodeliti i pohvale, a već je poznat i pobednik glasanja na Facebook stranici časopisa - Irfan Ličina iz Novog Pazara s fotografijom "Ptica". Časopis ReFoto već dvanaestu godinu zaredom organizuje godišnji konkurs fotografije namenjen čitaocima. Tema konkursa u 2013. godini bila je "Nov početak" koja je na simboličan način označila pokretanje novog portala za fotografiju ReFoto.rs namenjenog svim ljubiteljima fotografije. Blisku komunikaciju sa čitaocima ReFoto je ostvario putem konkursa, radionica, predavanja, organizovanih putovanja na festivale, fotografska druženja, a nov portal omogućava interaktivnu komunikaciju na dnevnom nivou.
