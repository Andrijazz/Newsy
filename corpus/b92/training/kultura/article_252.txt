> Izvor: B92
> Datum: sreda 22.01.2014
> Rubrika: kultura
> Naslov: Vršačka nagrada za poeziju Adamu Zagajevskom
> Članak:

Ana Babuc Krdu, udovica Petra Krdua čije ime nosi Evropska nagrada za poeziju Književne opštine Vršac (KOV) danas je proglasila da je 18. dobitnik ove nagrade poljski pesnik Adam Zagajevski.

U Rimskoj dvorani Biblioteke grada Beograda Ana Babuc Krdu je podsetila da je ovo jedinstveno internacionalno književno priznanje ustanovio Krdu 1987. godine i do sada su je dobili između ostalih i Husto Horhe Padron (Španija), Vjačeslav Kuprijanov (Rusija), Tomas Transtremer (Švedska) (pre nego je dobio Nobelovu nagradu za književnost), Miodrag Pavlović (Srbija), Tadeuš Ruževič (Poljska), Ana Blandijana (Rumunija)... Ona je podsetila da je u vreme kada je Krdu osnovao nagradu bilo popularno pominjati Evropu a nikada poezija iz cele Evrope nije imala svoju nagradu. "On je ustanovio nagradu sa jasnom idejom da bude spona među ljudima". Prema njenim rečima, zahvaljujući ovom priznajnu Mikloš Hubaj je kazao da "pesnička osovina sveta prolazi od sada kroz Vršac". Žiri za dodelu nagrade je isto međunaordnog karaktera i ove godine u njemu su bili dvoje ranijih dobitnika Kuprijanov i Blandijana, a predsednik je glavni urednik KOV-a dr Draško Ređep. Ređep je u ime žirija kazao da je ova nagrada, koja se dodeljuje bijenalno, pripala Zagajevskom "za izuzetan doprinos modernom pevanju i mišljenju". "Poetska misao poljske književnosti rapsodično je overena znacima Zagajevskog je koji nesumnjivo ide u red reprezentativnih sudbina velike severne nacije", rekao je Ređep. Nastavljajući, on je podvukao da je "u stvaralačkom dijalogu sa liderima evropskog pesništva i posebno sa Encesbergerom, Zagajevski granični pesnik milenijuma ali svojom promišljenom agendom u isti mah i prorok i Sizif, često gnevan zarad onih koji dolaze". Najbolji aktuelni prevodilac sa poljskog Biserka Rajčić je predstavila novog laureata Evropske nagrade za poeziju kao jednog od onih pesnika, prozaista, esejista i prevodilaca, profesora filozofije i estetike koji su stvarali poeziju bežeći u unutrašnje izgnanstvo. Ipak 1980. izbačen je sa Varšavskog univerziteta i od tada je živeo u Parizu, Nemačkoj, SAD, predajući filozofiju i kretaivno pisanje da bi se 2002. vratio u Krakov. Zagajevski (1945), istakla je Rajčić, sada je veoma aktivan u književnom životu Poljske i predaje kreativno pisanje na krakovskom Jagjelovskom univerzitetu. Ona je istakla da je ucesnik svih znacajnih poetskih festivala u svetu i organizator krakovskog festivala Istok-Zapad (osnovali su ga nobelovci Miloš i Šimborska). Prevođen je na 30 jezika i dobitnik je brfojnih poljskih i međunarodnih priznanja. Organizatori vršačke nagrade, koja se sastoji od plakete, novčanog iznosa i štampanja knjige najavili su da će ona biti uručena do kraja 2014.
