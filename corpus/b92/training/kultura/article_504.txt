> Izvor: B92
> Datum: petak 14.02.2014
> Rubrika: kultura
> Naslov: Southern Soul Festival ponovo u Ulcinju
> Članak:

Southern Soul Festival održaće se po drugi put na Velikoj plaži u Ulcinju, od 26. do 29. juna.

Tokom četiri festivalska dana, više od 40 renomiranih izvođača iz regiona, Evrope i sveta pojaviće se u Dolcinium Kite Club-u i podeliti sa publikom najbolje zvukove soul, jazz, disco i house muzike, te ostalih srodnih žanrova. Posetioci festivala uživaće u čak 70 sati muzičkog programa. U najavi prvog dela ovogodišnjeg line up-a, Southern Soul Festival otkriva sam vrh izvođača koji promovišu kombinovani ukus soul, jazz i elektronske muzike: Gilles Peterson (UK), Omar (UK), Toshio Matsuura pres. Hex (JAP), Osunlade (USA), Shuya Okino (JAP), Kyodai (ESP), Patrick Forge (UK), Lefto (BEL), Rita Maia (POR). "Ako zanemarimo prostorno okruženje, vegetaciju i prilaze festivalskom prostoru, kao i ipak iznenađujuće slabu posetu - sve ostalo u vezi sa Southern Soulom ide u njegovu direktnu korist. Ono što neki muzički događaj čini uspešnim na duge staze jeste njegova duša. Ovaj to poseduje i to ne samo u nazivu", stoji u našoj recenziji prošlogodišnjeg izdanja festivala koju možete pročitati OVDE.

Southern Soul Festival je svojim prvim izdanjem, prošle godine, stavio Crnu Goru na muzičku mapu sveta. Netaknuta priroda i okolina plaže Dolcinum Kite Club-a, pažljivo birani izvođači i prijateljska atmosfera, pokazali su se kao pun pogodak za posetioce, ali i lokalnu zajednicu koja je prepoznala viziju Festivala. Odličan odaziv gostiju iz cele Evrope rezultirao je širenjem dobrog glasa, pa se ovog leta očekuju i posetioci sa drugih kontinenata. Blizina četiri aerodroma (Tivat, Podgorica, Dubrovnik i Tirana) i železničke stanice Bar, svakodnevna konekcija sa Italijom preko Luke Bar, kao i blizina hrvatskog auto-puta, omogućuju brz i jednostavan transfer. Ograničen broj online ulaznica za posetioce sa prostora bivše SFRJ po promotivnoj ceni od 39 evra za 4 festivalska dana nalazi se u prodaji. Ulaznice se mogu kupiti direktno putem OVE ADRESE.
