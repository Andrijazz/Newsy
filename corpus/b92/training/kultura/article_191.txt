> Izvor: B92
> Datum:  
> Rubrika: kultura
> Naslov: "Lego 3D" u Srbiju stiže 6. februara
> Članak:

Ljubitelji lego kockica širom Srbije trebalo bi da u svoje kalendare zabeleže 6. februar ove godine, jer će tada u domaće bioskope početi da se prikazuje novi holivudski hit u najavi, film "Lego 3D".

Prvi put poznati danski brend radi animaciju svojih figurica na velikom platnu i time zaokruzuje saradnju sa Holivudom. Priča prati glavnog junaka, figuricu po imenu Emet, koji kako to obično biva, igrom slučaja dospeva u situaciju da spasava sudbinu sveta. Reditelji filma Fil Lord i Kristofer Miler odlučili su se da prvi dolazak lego kockica na veliko platno prožmu duhovitim dosetkama na brojne holivudske filmove. Tako će publika moći da vidi kako izgledaju Supermen, Betmen i junaci "Gospodara prstenova" u prigodnim lego oblicima.

Emetu je glas Kris Prat, dok su ostale junake oživeli Morgan Frimen, Džona Hil, Lijam Nison, Vil Farel, Elizabet Benks, Čening Tejtum i drugi. Domaća publika biće u prilici da pogleda filmsku lego avanturu dan ranije pre američke, gde je premijera zakazana za 7. februar. S obzirom na to koliku popularnost i svojevrsni kultni status uživaju lego kocke, ali i podatak da je za snimanje filma utrošeno dva i po miliona dolara, očekivanja producenata i publike su velika.
