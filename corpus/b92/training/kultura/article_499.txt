> Izvor: B92
> Datum:  
> Rubrika: kultura
> Naslov: Klasično romantično u BG filharmoniji
> Članak:

Velika dama u svetu dirigenata, čuvena Džejn Glover, posle više od dve decenije ponovo će zauzeti centralno mesto pred Beogradskom filharmonijom. Ovom prilikom "Na visokim potpeticama" nastupiće zajedno sa klarinetistom Ognjenom Popovićem, u petak 14. februara (Kolarac, 20h).

Kao osvedočeni specijalista za klasični i ranoromantičarski repertoar, Džejn Glover će dirigovati dela Mocarta i Mendelsona, dok će Filharmoničara Ognjena Popovića predvoditi u izvođenju jednog od najzahtevnijih dela literature za klarinet - Trećeg koncerta Špora. Gospođa Glover je nedavno imenovana za direktorku Opere Kraljevske muzičke akademije u Londonu, a tek je treća žena koja je dirigovala u Metropoliten operi. Sa Beogradskom filharmonijom upravo nastupa u okviru ciklusa "Na visokim potpeticama" koji je posvećen damama dirigentima. Ona je pravi primer žena profesionalaca u svom poslu i najbolji podsticaj za one koje to žele da postanu. "Muzičari se razlikuju po njihovom individualnom umetničkom stilu a ne po polu. Žena dirigenata nema puno ali nas ima sve više. Veoma me raduje povratak u Beograd i nastup sa Filharmonijom koja je danas neobično entuzijastičan orkestar. Osećam njihovu veliku želju za sviranjem i sjajnu energiju a sve to donosi jedan divan zvuk. Kada sam nastupala 1990. godine sa Filharmonijom, ja sam bila mlada a oni stariji - sada je situacija potpuno obrnuta", našalila se Gloverova. Klarinetista Ognjen Popović pravi je predstavnik nove generacije muzičara Filharmonije. Koncertirao je širom sveta kao solista i član kamernih sastava. Iako se bavi istraživanjem različitih muzičkih stilova, u duši sebe prepoznaje kao potpunog klasičara. Repertoar koji svojom elegancijom i prefinjenošću vodi od perioda klasike do romatizma - filharmonijski je predlog za Dan zaljubljenih. Poslednja dama koja će nastupiti "Na visokim potpeticama" je legenda američke klasične muzičke scene, Žizel Ben-Dor, i to 16. maja.
