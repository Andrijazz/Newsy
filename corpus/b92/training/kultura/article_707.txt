> Izvor: B92
> Datum: sreda 5.03.2014
> Rubrika: kultura
> Naslov: Igor Ivanov: Ne znam šta je to srećan kraj
> Članak:

Makedonski reditelj Igor Ivanov, čiji film "Soba sa klavirom" učestvuje u takmičarskom programu Festa "Evropa van Evrope", izjavio je da misija njegovog filma nije ni da zabavi ni da edukuje već da prikaže realni život.

Scenario, koji je radio zajedno sa dramskom autorkom Žaninom Mirčevskom, u epizodičnoj strukturi prikazuje goste koji prolaze kroz jednu istu hotelsku sobu tokom dužeg vremenskog perioda, ljude različitih nacija, profesija, društvenog statusa. Povodom ocene novinara da celina ostavlja depresivan utisak, autor je danas na konferenciji u "Sava centru" izjavio da je želeo da "sve karaktere postavi po principu egzistencijalizma". "To znači da ne postoji pozitivan ili negativan lik, to su jednostavno ljudi koji žive svoj život, a u životu i kod najsrećnijih i najbogatijih prevladava trenutak neuspeha. Svi mi završavamo u nekom raspadu. Ja ne znam šta je to srećan kraj. Svačiji pojedinačni život se završava, a sam život je ono što traje, dok su naše sudbine samo odsečak u vremenu i prostoru", rekao je Ivanov. "Ovi ljudi u filmu su kao svi mi, sa svojim manama i vrlinama. Nikada mi se nije dopadala ideja o filmu u kojem ću imati protagoniste i antagoniste, a kamoli heroje i da se završi kako treba po Aristotelovim pravilima", dodao je on. Ivanov je istakao da je ovom filmu pristupio kao putovanju kroz istoriju kinematografije, jer su scene snimane u različitim stilovima - nemačkog ekspresionizma, francuskog filma šezdesetih godina, melodrame, savremenog evropskog izraza... U skladu sa tim je i internacionalni ansambl u kojem je i srpski glumac Svetozar Cvetković (lik starog, nekada slavnog ruskog pijaniste), a tu su i Nataša Petrović, Jovica Mihajlovski, Vasil Zafirčev, Tirsten Voges, Iva Krajnc, Deniz Abdula, Firdaus Nebi, Nevena Ristić... Producent Toni Salkovski izjavio je da je ovaj film u koprodukciji Makedonije, Srbije i Slovenije imao lep prijem kod bioskopske publike u Makedoniji, s obzirom na to da nije reč o komercijalnom ostvarenju. On je izrazio zadovoljstvo što je međunarodna premijera održana upravo na Festu i najavio da "Soba sa klavirom" iz Beograda putuje na festival u Sofiji. "Projektu me je privukao nestandardni scenario. Kao višegodišnji direktor Manaki festivala imao sam pregled šta se snima u Evropi, a ovo je bilo nešto drugačije. Mislim da smo uspeli da napravimo ceo film u jednom prostoru, a da izbegnemo teatarsku statičnost. Svi likovi govore svojim jezikom i zajedno donese interesantnu internacionalnu priču", rekao je Salkovski.

Simpatije publike na Festu osvojila je nemačka glumica Nadežda Brenike iz filma "Banklejdi" reditelja Kristijana Alvarta. Film je snimljen po istinitoj priči o ženi-pljačkašu banaka iz šezdesetih godina 20. veka. Brenike je izjavila da joj je veliki glumački izazov bila transformacija njenog lika od tihe i povučene radnice u glamuroznu junakinju, kako su je predstavljali tadašnji mediji. "Ona je u to ušla jer se zaljubila u pljačkaša, počela da mu pomaže, a zatim i da menja svoj imidž", objasnila je glumica, koja je za tu rolu dobila nagradu "Srebrni Hugo" na festivalu u Čikagu. Na Festovoj konferenciji danas su predstavljene teorijske knjige Radoslava Lazića, trilogija "Režiseri o filmskoj režiji", "Traktat o drami" i "Traktat o kritici". Pored autora, o ovim izdanjima govorili su Nikola Stojanović i Tomisilav Gavrić.
