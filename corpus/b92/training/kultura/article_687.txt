> Izvor: B92
> Datum: ponedeljak 3.03.2014
> Rubrika: kultura
> Naslov: Omaž Miji Aleksiću u Narodnom pozorištu
> Članak:

Izložba "Mija Aleksić - Biti glumac", autora Bobana Stefanovića, biće otvorena danas u 18h u Muzeju Narodnog pozorišta u Beogradu.

Postavku, urađenu povodom devedesetogodišnjice rođenja Milosava Mije Aleksića (26. 09.1923.), zajednički su realizovali Kulturni centar Gornji Milanovac u saradnji sa Aleksićevom porodicom, Narodnim pozorištem u Beogradu, Radio-televizijom Srbije, Jugoslovenskom kinotekom, Narodnim muzejom Kragujevac i Muzejom pozorišne umetnosti Srbije. Slavni glumac debitovao je u Narodnom pozorištu 1949. godine ulogom stražara u Šekspirovom "Hamletu".

Tokom blistave karijere ostvario je niz značajnih uloga kao što su Pomet (Dundo Maroje, M. Držića), Sceledro (Hvalisavi vojnik, Plauta), Proka (Ožalošćena porodica, B. Nušića), Ževakin (Ženidba, N. V. Gogolja), Smerdjakov (Braća Karamazovi, F. M. Dostojevskog), Lebjatkin (Zli dusi F. M. Dostojevskog), Čeda Urošević (Gospođa ministarka, B. Nušića), Prisipkin (Stenica, V. Majakovskog), Kristofer Man (Vilovnjak sa zapadnih strana, Singa), Petar Dunja (San letnje noći, V. Šekspira), Ujka Blagoje (Gospođa ministarka, B. Nušića), Tartif (Tartif, Ž. B. P. Molijera), Zganarel (Don Žuan, Ž. B. P. Molijera), Sirano (Sirano de Beržerak, E. Rostana), Vule Pupavac (Podvala, M. Glišića), Arkadije (Šuma, A. N. Ostrovskog), Jevrem Prokić (Narodni poslanik, B. Nušića), Pop Ćira (Pop Ćira i Pop Spira, S. Sremca), Ričard Treći (Ričard Treći, V. Šekspira), Policijski provokator (Policajci, S. Mrožeka), Jovanča Micić (Put oko sveta, B. Nušića), Agaton (Ožalošćena porodica, B. Nušića), Vili Loman (Smrt trgovačkog putnika, A. Milera)... Osim u Nacionalnom teatru, igrao je i u Jugoslovenskom dramskom pozorištu, Atelju 212 i na drugim scenama. Glumio je u više od 60 filmova, a značajne uloge ostvario je i na televiziji. Za svoje pozorišno i filmsko stvaralaštvo dobio je najviša društvena priznanja i staleške nagrade - Oktobarsku nagradu, Sterijinu nagradu, Dobričin prsten, Zlatnog ćurana, Zlatnu arenu, Kristalnu prizmu, Nagradu za životno delo Festivala u Sopotu, Gran pri Ćele kula, Priznanje - Živa legenda... Aleksić je preminuo u Beogradu 12. marta 1995. godine.
