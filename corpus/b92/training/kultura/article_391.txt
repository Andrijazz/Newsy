> Izvor: B92
> Datum: ponedeljak 3.02.2014
> Rubrika: kultura
> Naslov: Vikend francuskog filma u DOB-u
> Članak:

Prvi vikend francuskog filma "Horizonti" biće održan od 7. do 9. februara u bioskopu Doma omladine Beograda, a biće prikazan izbor filmova čija je priča satkana oko putovanja, najavljeno je iz te institucije.

Bilo da se radi o road-tripu na američki način ili introspektivnom putovanju, protagonisti i njihove avanture će nas podstaći na smeh, plač i razmišljanje, navode iz DOB-a. Ljubitelji sedme umetnosti biće u prilici da pogedaju filmove: "Venčanje u Mendozi" (2013), "Gadžo Dilo" (1998), "Mobile Home" (2012), "Trka brodova" (2010) i "Amerikano" (Francuska). U francuskom ostvarenju Eduara Delika "Venčanje u Mendozi" igraju Nikola Divošel, Filip Rebo, Benžamen Biole. Radnja se odvija oko dva brata koja putuju na venčanje svog rođaka u Mendozu (Argentina). Konačno velika avantura o kojoj su toliko maštali, međutim, po sletanju u Buenos Ajres, Antoan saznaje da ga je ostavila žena, što mu veoma teško pada. Kako bi oraspoložio svog mlađeg brata, Markus mu predlaže da se prepusti avanturama. U filmu "Gadžo Dilo" reditelja Toni Gatlifa glavni lik, Stefan, nakon smrti svog oca, odlazi u Rumuniju u potragu za nepoznatom pevačicom, čije je ime napisano na kaseti: Nora Luca. Tu kasetu je njegov otac neprestano slušao poslednjih dana svog života. Potraga će ga odvesti u romsko naselje gde će se sprijateljiti sa Isidorom, otkriti i prihvatiti njihovu kulturu, novu porodicu i ljubav. Ovo ostvarenje je osvojilo glavnu nagradu Fondacije Martini za najbolji film.

U ostvarenju "Trka brodova" glavni lik, petnaestogodišnji Aleks, živi sa ocem, u nasilničkom okruženju, pobunjen protiv svih, a da bi izbegao neumoljivu svakodnevnicu, on beži u svoj omiljeni sport, jedrenje, i opsesija mu postaje da sam pobedi na belgijskom šampionskoj regati. U filmu Bernara Belfroa igraju Žofre Verbigen, Tjeri Ansis, Serži Lopez i drugi. Reditelj Matje Demi u filmu "Amerikano" govori o Martinu i njegovoj devojci Kler koji žive u Parizu. Kada mu umre majka u Kaliforniji, Marten mora da se vrati u grad svog detinjstva kako bi se pobrinuo za formalnosti koje se tiču njegovog nasledstva i tamo se vraćaju uznemirujuće slike iz njegovog detinjstva. Glavne uloge igraju Matje Demi, Selma Hajek i Džeraldina Čaplin. Vikend francuskog filma je realizovan u organizaciji Francuskog instituta, DOB-a i TV 5 Monde. Cena ulaznice je 150 dinara.
