> Izvor: B92
> Datum: sreda 22.01.2014
> Rubrika: kultura
> Naslov: Počinje filmski festival u Roterdamu
> Članak:

Internacionalni filmski festival u Roterdamu, 43. po redu, počinje večeras projekcijom filma "Ona" Spajka Džonzija. Na ovom festivalu će biti prikazani i jedan dugometražni i dva kratkometražna filma mladih autora iz Srbije.

Na festivalu, koji traje do 2. februara, biće prikazan igrani film rediteljke i scenaristkinje Mine Đukić "Neposlušni", koji je ovih dana imao svetsku premijeru u takmičarskom programu Sandens festivala (SAD). "Neposlušni" će u Roterdamu imati evropsku premijeru u programu "Bright Future". U selekciji "Spectrum Shorts" biće prikazan kratkometražni film autora Stefana Ivančića "Prolećna sunca", kao i kratki eksperimentalno dokumentarni film Daneta Komljena "Sitna ptica", snimljen u koprodukciji Srbije i Hrvatske. -- Pročitajte intervju sa Minom Đukić --

Međunarodni žiriji dodeliće tri nagrade Tigar mladim filmskim stvaraocima (2012. "Klip" Maje Miloš osvojio je nagradu Tigar) od nekoliko stotina filmova koji će biti prikazani na festivalu koji se promoviše kao festival posvećen građenju veza između filmskih autora i publike i za koji mnogi kažu da ima jedinstvenu atmosferu upravo zbog naglaska na druženju filmadžija i posetilaca. Filmski market Sinemart pružiće i ove godine priliku producentima i filmadžijama da se povežu sa potencijalnim sponzorima.
