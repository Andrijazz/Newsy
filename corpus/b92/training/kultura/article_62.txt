> Izvor: B92
> Datum: utorak 7.01.2014
> Rubrika: kultura
> Naslov: “Narodnom pozorištu fali disciplina“
> Članak:

Šef dirigent Opere u Meksiko Sitiju Srboljub Dinić izjavio je da Narodno pozorište u Beogradu ima puno dobrih umetnika i mogućnosti za dobar rad, ali da postoji i mnogo problema zbog kojih su toj kući potrebne promene.

Dinić je agenciji Beta rekao da bi nadležni u Narodnom pozorištu u Beogradu trebalo da se izjasne da li je interes te kuće sveden samo na nacionalni i lokalni nivo, ili i na dostizanje internacionalnog kvaliteta, ugleda i značaja. On je rekao da bi u Narodnom pozorištu najpre morala biti uspostavljena opšta disciplina u radu i u odnosu prema poslu, a zatim i da se uvede pažljivo planiranje za duži vremenski period, od kojeg neće biti odstupanja u poslednji čas. "To je ono što se tamo ne praktikuje i onda se stvaraju problemi, nemate dovoljan broj proba, radi se površno, i to bi sve moglo i moralo da se promeni da bi se postigao kvalitet", rekao je Dinić. Dodao je da bi Narodno pozorište u Beogradu moralo više da radi i na marketingu i da se po tom pitanju ugleda na Beogradsku filharmoniju koja je pod upravom Ivana Tasovca postala međunarodno priznat orkestar, jedini u regionu kome predstoji američka turneja. Prema njegovim rečima, umetnici iz Srbije koji su stekli međunarodnu reputaciju retko gostuju u Beogradu i na drugim domaćim scenama, jer ih upravnici kuća ne zovu, a kada se to i desi, obično pozivi uslede suviše kasno. "Verovatno misle i da smo preskupi iako znaju da su naši honorari mnogo niži u Srbiji, nego u inostranstvu. Drugo objašnjenje je to što se kod nas, osim u Beogradskoj filharmoniji i možda na radiju, sve planira u poslednjem momentu, pogotovo u Operi", rekao je Dinić. Dinić je rekao da na zapadu sve operske kuće, pozorišta, koncertne dvorane, kao i umetnici i ansambli imaju unapred završene planove za predstojeće sezone i da on lično ima isplanirane obaveze i za 2014. i za 2015. godinu. "Mi ne možemo uvek da uskočimo ako nas neko zove u poslednjem momentu. Nije lako pronaći slobodan termin. Pored toga, svi mi koji radimo na zapadu i postižemo neki uspeh, imamo prilično visoke umetničke zahteve, tako da i to igra neku ulogu", rekao je Dinić. Dinić koji je pre dva i po meseca prihvatio mesto šefa dirigenta u Palasio de Belas Artes (Palacio de Bellas Artes), posle 12 godina na mestu stalnog dirigenta u Operi u Bernu (Švajcarska), poslednji put u Beogradu nastupao je sa Gudačima sv. Đorđa 28. decembra prošle godine. "Moram da priznam da sam uživao u koncertu, i u probama. Došao sam prilično umoran u Beograd. Znam ko su Gudači sv. Đorđa, slušao sam o njima, ali moram da priznam da su mi ta deca ulila neverovatnu energiju i bilo je zadovoljstvo raditi sa njima", rekao je Dinić. On je dodao da je prihvatio poziv i da će u skladu sa svojim obavezama dva puta godišnje nastupati u Srbiji kao gost-dirigent na koncertima Gudača sv. Đordđa, jer smatra da taj kamerni orkestar svira na vrlo visokom nivou i to u internacionalnim okvirima. Kako je rekao, u Srbiji, pored Beogradske filharmonije, Teatar i opera Madlenianum takođe može biti izdvojena kao visoko profesionalna kuća sa vrlo zadovoljavajućim evropskim nivoom rada. Dinić je dodao da novac ima važnu ulogu, ali da nedostatak para ne sme da bude izgovor za loše nastupe umetnika i za rad neke umetničke kuće na niskom nivou, jer je to nedopustivo. Govoreći o prvim utiscima u radu u Operi Meksiko Sitija, Dinić je rekao da su Meksikanci po temperamentu slični Srbima i u pozitivnim i u negativnim stvarima, a najveći nedostatak je manjak discipline. "S jedne strane prepoznajem srpske osobine, a sa druge, toliko godina živim i radim u Švajcarskoj, Nemačkoj i na Zapadu, i izuzetno mi je važno da se poštuje disciplina i van probe, na probi i na predstavi. To je nešto što bi i u Meksiku moglo da se popravi", rekao je Dinić. Dinić je u Meksiko Sitiju prvi put gostovao na poziv jednog od najboljih svetskih tenora Ramona Vargasa posle njihovog zajedničkog koncerta u Budimpešti sa Mađarskim radijskim orkestrom. "Pozvao me je da dirigujem dva gala koncerta 'Karmen' i 'Rekvijem', posle toga orkestar je glasao pozitivno i dobio sam mesto šefa dirigenta u Meksiko Sitiju", rekao je Dinić. Prema njegovim rečima, operska kuća Palasio de Belas Artes u Meksiko Sitiju u odnosu na beogradsku opersku i teatarsku scenu ima znatno viši standard, kao i izuzetne pevače svetske reputacije koji često gostuju u toj kući, što u Srbiji nije slučaj. "Orkestar je veći nego u Beogradu i tehničke mogućnosti su veće, imaju odličan hor. U odnosu na zapad fali im discipline u sviranju i radu, a uz istrajan rad za par godina to se može promeniti. Lepo je raditi tamo, ali fali čvrsta ruka da bi sve bilo još bolje", rekao je Dinić. Dinić će u martu gostovati na premijeri opere "Toska" u Zagrebu, a očekuju ga i nastupi sa matičnom kućom u Meksiko Sitiju, kao i u Esenu u Nemačkoj gde je već tri godine gost dirigent, dok će u martu 2015. ponovo gostovati u Operi u Bernu, gde je proveo proteklih 12 godina.
