> Izvor: B92
> Datum: sreda 22.01.2014
> Rubrika: kultura
> Naslov: Redklif igra graditelja Bruklinskog mosta
> Članak:

Britanski glumac Danijel Redklif, kog publika najviše pamti po serijalu o čarobnjaku Hariju Poteru, igraće inženjera Vašingtona Roblinga, graditelja čuvenog Bruklinskog mosta u Njujorku.

Kako prenosi BBC, film "Brooklyn Bridge" (Bruklinski most) režiraće Daglas Mekgrat, najpoznatiji po adaptaciji romana "Ema" Džejn Ostin sa Gvinet Paltrou u naslovnoj roli. Bruklinski most, dug 1.825 metara, jedan je od najstarijih visećih mostova u SAD. Njegova gradnja, koja je koštala 15 miliona dolara i živote 20 radnika, trajala je punih 14 godina. Otvoren je 1883. Kritikovan tokom same izgradnje - skeptici su bili uvereni da će se struktura srušiti u Ist River, čelični most se danas smatra draguljem i jednim od simbola Njujorka.
