> Izvor: B92
> Datum: subota 15.02.2014
> Rubrika: kultura
> Naslov: Čarls Simić: Gledaj dugo i netremice
> Članak:

U izdanju Arhpelaga protekle sedmice objavljena je knjiga eseja Čarlsa Simića "Gledaj dugo i netremice" u prevodu Ivice Pavlovića i Vesne i Draška Roganovića.

Eseji Čarlsa Simića u knjizi "Gledaj dugo i netremice" predstavljaju strasno i lucidno svedočanstvo o iskušenjima modernih vremena od marginalizacie kulture do obesti i manipulativnih strategija politike. Pisani u poslednjih nekoliko godina, uvek sa konkretnim povodom, ovi eseji su nedvosmislen odgovor velikog pesnika i esejiste na političke, društvene i kulturne izazove koji oblikuju sliku našeg vremena. Simić se u ovim esejima pokazuje kao oštar kritičar i nepotkupljiv svedok. U knjizi Gledaj dugo i netremice Simić, između ostalog, govori o političkoj neodgovornosti, o vojnim intervencijama, o tome ko su danas autentični svedoci užasa, o nestanku javnog dobra iz javnih politika, o novom globalnom talasu pesimizma, o marginalizaciji znanja, o javnim bibliotekama koje se u Sjedinjenim Američkim Državama sve češće zatvaraju, o filmovima koje ne možemo zaboraviti ili o slikama i prizorima savremenog sveta koje ne smemo prećutati. Uporedo sa kritičkom slikom savremenog trenutka, Simić oživljava vlastita sećanja na odrastanje u Beogradu ili pak na život u Evropi i potom u Americi.
Zavirite u kulturni vremeplov Čarsla Simića.
Zavirite u kulturni vremeplov Čarsla Simića.
"Ovi eseji bave se mnoštvom tema i pisani su u toku sedam godina. Svi ti tekstovi sada su sakupljeni i pretvoreni u knjigu zahvaljujući mom izdavaču u Beogradu. Mnogo ovih tekstova koje sam napisao u vezi su sa mojim životom, tako da se čine kao delovi nekakve autobiografije. S druge strane, društvo u SAD je visoko polarizovano. Nejednakost u prihodima između bogatih i nas, svih drugih, toliko je velika da naš politički sistem više niti funkcioniše niti se može popraviti. Neki se veoma uznemire zbog mojih tekstova i siguran sam da bi voleli da me zadave, samo kada bi mogli. Neki drugi, moji čitaoci, vole me upravo zbog onog o čemu govorim i pišem", kaže Čarls Simić povodom svoje knjige eseja Gledaj dugo i netremice. Prema mišljenju Vesne Roganović, jedne od prevodilaca knjige, iza svakog od ovih eseja vidi se jedan bogat i vitalan život, ali i autentičan pogled na svet koji vrlo često ide protiv svake struje. Rođen u Beogradu 1938. godine, Čarls Simić je jedan od najznačajnijih savremenih svetskih pesnika i esejista. Njegova reprezentativna knjiga izabranih i novih pesama Iščekujući presudu objavljena je na srpskom jeziku pre tri godine. Za poeziju i esejistiku dobio je neke od najvažnijih nagrada, među kojima se nalaze i Pulicerova nagrada, Nagrada "Edgar Alan Po", Nagrada Američke akademije, Međunarodna Grifinova nagrada za poeziju, Nagrada "Valas Stivens", Nagrada Poeta Laureatus Kongresne biblioteke u Vašingtonu ili Medalja "Robert Frost" za životno delo u poeziji.
