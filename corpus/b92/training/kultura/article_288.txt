> Izvor: B92
> Datum: subota 25.01.2014
> Rubrika: kultura
> Naslov: Nagrada "Petar Banićević" za Miloša Đorđevića
> Članak:

Glumačka nagrada "Petar Banićević" Narodnog pozorišta u Beogradu biće uručena ovogodišnjem laureatu Milošu Đorđeviću večeras posle izvođenja predstave "Bizarno".

Nagradu će na sceni "Raša Plaović" uručiti unuka nekadašnjeg prvaka Drame NP Iva Banićević. Đorđević, stalni član NP od 2003. godine, priznanje je dobio za uloge Dragana u predstavi "Ogvožđena" Gorane Balančević u režiji Đurđe Tešić i za uloge Voje, Milana i Bikse u drami "Bizarno" Željka Hubača u režiji Snežane Trišić. Jednoglasnu odluku doneo je žiri čiji je predsednik glumac Tanasije Uzunović, a članovi v.d. direktora Drame NP Spasoje Ž. Milovanović i dramaturg Slavko Milanović. Priznanje se sastoji od originalnog umetničkog dela sa likom Banićevića (rad Geroslava Zarića). Ustanovljeno je pre dve godine i dodeljuje se dramskim umetnicima do 35 godina starosti, za rad u NP u prethodnih godinu dana. Dosadašnji dobitnici su Igor Đorđević i Nenad Stojmenović.
