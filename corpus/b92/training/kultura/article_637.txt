> Izvor: B92
> Datum: sreda 26.02.2014
> Rubrika: kultura
> Naslov: Gospođe 15. marta na sceni Raša Plaović
> Članak:

Plesni teatar Gospođe vredno radi na svojoj prvoj predstavi koja će premijerno biti izvedena 15. marta na sceni Raša Plaović Narodnog pozorišta u Beogradu u okviru projekta One Night Show.

Krajem 2013. Teatar je osnovalo Udruženje profesionalnih igrača, koreografa i baletskih pedagoga Srbije (PUBS) na čelu sa mr Aleksandrom Ilićem, jedinim magistrom koreografije kod nas. Autor predstave je Aleksandar Ilić, reditelj Dara de Luka. Ništa ne bi bilo neobično da teatar ne čine Gospođe od 60 do 68 godina starosti bez ikakvog predhodnog scenskog iskustva. One svedoče da igra ne poznaje granice i da za pravu ljubav i strast godine nisu važne. Udruženje koje je do sad realizovalo brojne uspešne projekte ove godine slavi 5 godina postojanja.

Ideja autora projekta, mr Aleksandra Ilića koregrafa i baletskog umetnika Narodnog pozorišta u Beogradu je neobično humana: niko ne sme biti uskraćen i omeđen granicama godina u iskazivanju iskonske potrebe za aktivnim učešćem u životu, stvaralačkom radu i zašto ne, igri kao univerzalnog, neograničenog i bezvremenog načina sporazumevanja. Magistar Aleksandar Ilić u čedrtesetpet minutnom teatarskom delu ostvaruje svoj credo, da je u osnovi života pokret. A pokret je osnova igre. Pokretom je moguće izraziti sva osećanja od najveće radosti do najdublje tuge. Polazeći od te premise, zadržao je svoju stvaralačku pažnju na ženi, na ženi "zlatnog doba jeseni" nedvojbeno iskazujući neverovatno podsticajnu humanu poruku: ŽIVOT TREBA ŽIVETI DOK JE ŽIV; svi imaju pravo prema svom temperamnetu i mogućnostima, znanju i kreativnosti upotpunjuju lični život, i život kao van vremenu ideju. Da bi "dokazao" istinitost svoje misli, u "pomoć" je pozvao deset dama (od 65. do 79 godina) i s njima osnovao Plesni teatar Gospođe. Gospođe su različitog izgleda, obrazovanja, životnog iskustva, ali sve povezuje zajednički imenitelj: radost života, uprkos svemu, borbenost i znatiželju i ono što je možda najinteresantnije nikakvo scensko predznanje. Za vreme predstave smenjuju se ples, muzika i govor sve prošarano humorom, "mrvicom" tuge, romantizmom i radošću. Moglo bi se reći prizivanje, priznavanje mudrosti: Život je čudo jedan, kratak, neponovljiv i Moj, zato ga treba živeti jer može i zna da bude lep. Premijera će biti održana 15. marta u okviru međunarodnog projekta Udruženja profesionalnih baletskih igrača, koreografa i baletskih pedagoga Srbije "One night show", koji ostvaraju četiri autora magistra plesnog teatra i koreografije Laban konzervatorijuma za muziku i ples iz Londona. Te večeri će se svako od njih predstaviti svojim autentičnim i samostalnim delom. Rediteljka dela koji izvodi Plesni teatar Gospođe je Dara De Luka. Mr Aleksandar Ilić, baletski igrač i koreograf, prvak je baleta u Narodnom pozorištu u Beogradu, gde je ostvario vodeće uloge u klasičnom, neoklasičnom i savremenom repertoaru. Magistrirao je koreografiju na prestižnom konzervatorijumu za muziku i ples Laban u Londonu. Postavio nekoliko baleta na matičnoj i drugim scenama: Viva la Vida, Lisabonska priča, Praznik ljubavi. Rekonstruisao je i postavio dva antologijska srpska baleta na sceni Opere i teatra Madlenianum, baš kao i sam Branislav Nušić sa svojim umetničkim savremenicima. Na predlog kolega iz Velike Britanije, Francuske i Italije postao srpski predstavnik u International Dance Council CID, Unesco, Pariz. Kao jedini evropski predstavnik u Šangaju u Kini, na najvećoj svetskoj kulturološkoj smotri, vraća u Srbiju Nagradu za najbolju predstavu "Praznik ljubavi". Autor je knjiga poezije Praznik srca i U prisustvu šapata. Jedan je od osnivača Udruženja profesionalnih baletskih igrača, koreografa i baletskih pedagoga Srbije.

Udruženje profesionalnih baletskih igrača, koreografa i baletskih pedagoga Srbije osnovano je 2009. godine radi unapređivanja i popularisanja umetničke igre svih žanrova u Srbiji i regionu. Od osnivanja do danas Udruženje je ostvarilo uspešne saradnje i koprodukcije s Narodnim pozorištem u Beogradu, Opera i teatrom Madlenianum iz Zemuna, Bitef Dance kompanijom, Beogradskim festivalom igre, Muzejem Narodnog pozorišta u Beogradu... Udruženje je realizovalo plesne projekte "Lisabonska priča" u koprodukciji s Narodnim pozorištem i Festivalom koreografskih minjatura; "Praznik ljubavi" u koprodukciji s Madlenianumom. Plesni projekat "Lisabonsku priču" (preko 20 izvođenja) publika je imala priliku da vidi pored Beograda i u svim većim gradovima Srbije. Balet "Praznik ljubavi" je gostovao u NR Kini 2012. godine. Turneja je obuhvatala četiri grada i osvojila na Festivalu mladih u Šangaju Nagradu za najbolju predstavu. Ove godine (2014.) u maju, na svoju drugu turneju u NR Kinu ova predstava će poći i gostovaće u pet gradova, među kojima su Peking i ponovo Šangaj. Udruženje je ustanovilo prestižnu Nagradu i Specijalnu pohvalu "Terpsihora" koja se dodeljuje svake godine na Svetski dan igre 29. aprila u Muzeju Narodnog pozorišta u Beogradu za vrhunske rezultate u oblasti umetničke igre (scensko izvođenje, koreografija, pedagogija...). Od 2013. godine Udruženje izdaje mesečnu publikaciju "CTE najavljuje događaje iz plesne umetnosti. Publikacija je besplatna i nalazi se u svim pozorištima koja neguju igru, u baletskim školama i nekim institucijama kulture. Programom ONE NIGHT SHOW Udruženje profesionalnih baletskih igrača, koreografa i baletskih pedagoga Srbije obeležava pet godina uspešnog rada, uz zahvalnost svim svojim saradnicima, igračima, koreografima, pedagozima i poštovaocima umetničke igre u Srbiji. Posebna zahvalnost se upićuje Narodnom pozorištu u Beogradu, Jasmini Zotović, Borisu Maksimoviću i celokupnoj tehnici Narodnog pozorišta.
