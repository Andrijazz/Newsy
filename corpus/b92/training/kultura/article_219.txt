> Izvor: B92
> Datum: nedelja 19.01.2014
> Rubrika: kultura
> Naslov: Tribina o srpskoj kulturi u "v.d. stanju"
> Članak:

Forum za kulturu Evropskog pokreta u Srbiji organizovao je tribinu pod nazivom "Janusovo lice srpske kulture: Kultura u v. d. stanju", koja će biti održana sutra, u podne, u galeriji ArtGet Kulturnog centra Beograda.

Članovi Foruma ukazuju na "izostanak smislenog sadržaja u razgovorima o kulturi i kulturnim politikama u javnom prostoru Srbije". Oni žele da pokrenu dijalog između svih zainteresovanih strana u kome bi presudan bio pokušaj da se definišu ključna pitanja za domaću kulturu i da se na njih ponude prihvatljivi odgovori, navodi se u najavi. O tim pitanjima i njihovom rešavanju na tribini će govoriti predsednica Foruma, rediteljka Anja Suša i članovi Dejan Ilić iz izdavačke kuće "Fabrika knjiga", istoričar umetnosti Branislav Dimitrijević i Marijana Cvetković iz grupe "Stanica Servis za savremeni ples". Očekuje se prisustvo predstavnika Ministarstva kulture, gradske uprave Beograda, predstavnika institucija kulture, radnika u kulturi, nevladinih organizacija i umetnika, dodaje se u najavi. Forum za kulturu radi pod okriljem Evropskog pokreta u Srbiji. Članovi dele uverenje da je kultura jedan od ključnih segmenata društva, unutar kojeg teku procesi ključni za oblikovanje političke zajednice. Oni ističu da se i ideje o evropskoj integraciji artikulišu i promovišu unutar kulture, a od načina na koji se to radi zavisi i prihvatanje tih ideja. Kao i Srbija, i Evropa predstavlja heterogeno kulturno polje iz kojeg se mogu preuzimati razni kulturni i vrednosni obrasci. Od oblikovanja kulturnog polja u Srbiji zavisi da li će obrasci koji nastaju u evropskim integracijskim procesima biti od koristi domaćem društvu ili na njegovu štetu. To je dinamičan proces na čiji ishod možemo uticati samo aktivnim kulturnim delovanjem, poručuju članovi Foruma.
