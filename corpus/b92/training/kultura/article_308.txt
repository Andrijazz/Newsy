> Izvor: B92
> Datum: ponedeljak 27.01.2014
> Rubrika: kultura
> Naslov: Novost na Festu - mobilna aplikacija
> Članak:

Direkcija Festa uvela je ove godine novinu - mobilnu aplikaciju koja će olakšati gledaocima snalaženje u brojnim programima i vestima koje prate festival.

Popularni filmski festival počinje 42. put 28. februara u Sava centru a do 9. marta u toj i nekoliko drugih dvorana u Beogradu premijerno će prikazati 75 ostvarenja iz celog sveta. Pomoću aplikacije može se pristupiti kompletnom programu, pogledati sinopsis i trejler, kao i termini projekcija. Postoji opcija da se film doda na svoju listu i tako napravi sopstveni program sa svim filmovima koje neko želi da vidi, a mogu se i pročitati najnovije vesti koje se tiču festivala i pronaći sav drugi potreban materijal. Aplikacija je besplatna i može se preuzeti skeniranjem koda na promo materijalima ili se može naći pod imenom FEST 2014 na Play store-u za Android (već dostupna) i App store-u za iOS uređaje (uskoro), saopštila je Direkcija Festa. Ulaznice će biti u prodaji od 1. februara na biletarnicama dvorana Sava centra, Doma omladine, Dvorane kulturnog centra, bioskopa Fontana i Doma sindikata. Od 1. do 7. februara važi popust od deset posto na komplete po terminskim linijama.
