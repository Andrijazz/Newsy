> Izvor: B92
> Datum: utorak 28.01.2014
> Rubrika: kultura
> Naslov: Biblioteke: 120 miliona dinara za otkup knjiga
> Članak:

Ministarstvo kutlure i informisanja predvidelo je 120 miliona dinara za otkup knjiga objavljenih 2013. godine za potrebe javnih biblioteka na teritoriji Srbije a konkurs će biti raspisan već naredne nedelje, najavljeno je danas na konferenciji za novinare u Medijateci Biblioteke grada Beograda.

Prema rečima državnog sekretara u Ministarstvu kulture i informisanja Dejana Ristića izdvojeno je 30 miliona više nego u prethodnoj godini i to je do sada najveći pojedinačni godišnji iznos sredstava namenjenih otkupu knjiga za potrebe javnih biblioteka u Srbiji. Novina je i što će lista od 178 javnih biblioteka koje dobijaju knjige po konkursu biti proširena sa još dve biblioteke: Univerzitska biblioteka "Svetozar Marković", koja je matična biblioteka za univerzitetske biblioteke u Srbiji i Biblioteka SANU, koja spada u najznačajnije čuvare pisane kulturne bastine. Značajna novina ovogodišnjeg otkupa knjiga je da je omogućen otkup publikacija koje nisu prvo izdanje jer je uočeno da javnim bibliotekama u Srbiji nedostaju mnoga kapitalna izdanja koja se često koriste i više su sklona habanju i uništavanju. Tako će ove godine na konkursu moći da učestvuju sva izdanja objavljena u 2013.godini koja nisu prvo izdanje kako bi se doprinelo obnovi bibliotečkih fondova publikacija poput rečnika, enciklopedija, školske lektire, svetskih i klasika srpske književnosti. Komisija za otkup knjiga za biblioteke, imenovana na četiri godine kao i prošle godine radiće u Narodnoj biblioteci Srbije i njen rad biće otvoren za javnost. U Komisiji su dekan Filološkog fakulteta Univerziteta u Beogradu prof. dr Aleksandra Vraneš, prodekan Filološkog fakulteta Univerziteta u Beogradu prof. dr Ljiljana Marković, docent na Odeljenju za istoriju Filozofskog fakulteta Univerziteta u Beogradu dr Miloš Ković, direktor Arhiva Srbije dr Miroslav Perišić, direktor Instituta za fiziku u Beogradu dr Aleksandar Belić, profesor Univerziteta u penziji dr Jerko Denegri i filmski i književni kritičar i pisac Milan Vlajčić. Predsednica Komisije dr Vraneš na današnjoj konferenciji za novinare podnela je izveštaj o radu u prošlom otkupu knjiga za javne biblioteke. Komisija je pregledala 3.086 publikacija koje je na Konkurs prijavilo 195 izdavača što ukazuje na izuzetno plodnu izdavačku produkciju u 2012.godini. Ministarstvo kulture za otkup knjiga objavljenih u 2012. godini izdvojilo je 90 miliona dinara u odnosu na 49 miliona u 2011.godini, to ne samo da je olakašalo rad Komisije za otkup knjiga već je omogućilo svim čitaocima i korisnicima javnih biblioteka da dođu do željene i potrebne literature, kazala je dr Vraneš. Ona je istakla da je na predlog ministra Ivana Tasovca rad komisije bio potpuno javan, otvoren za medije i predstavnike udruženja izdavača pa nije bilo prostora za nejasnoće i nagađanja koja su prethodnih godina pratila rad komisije. Komisija je uz konsultacije sa javnim bibliotekama i savetima nacionalnih manjina predložila za otkup 1.407 naslova 163 izdavača a ministarstvo kulture je otkupilo 149.722 knjige za 89.739.974 dinara. Otkup knjiga je značajna podrška izdavačima ali je pre svega namenjen bibliotekama i unapređenju kulturi čitanja, zato raduje što je u budžetu za te svrhe obezbeđeno više novca nego ikada, istakla je dr Vraneš.
