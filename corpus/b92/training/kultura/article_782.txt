> Izvor: B92
> Datum: utorak 11.03.2014
> Rubrika: kultura
> Naslov: Vilijam Dafo kao "Pazolini" u filmu Abela Ferara
> Članak:

Američki reditelj Abel Ferara snima film o poslednjim danima Pjer Paola Pazolinija u kojem će slavnog italijanskog sineastu i svestranog umetnika izgrati Vilijam Dafo.

Ferara, najpoznatiji po kriminalističkoj drami "Zli poručnik", želeo je da prikaže poslednje trenutke života autora "Teoreme", na osnovu događaja koji su usledili neposredno pre njegove nasilne smrti. Italijanski reditelj i pesnik ubijen je 2. novembra 1975. godine u Ostiji, nedaleko od Rima. Okolnosti njegove smrti još uvek su nerazjašnjene i ostavljaju prostor za svakojake pretpostavke. Za njegovo ubistvo bio je osuđen izvesni Đuzepe Peloci koji je sve negirao i nagovestio da se iza Pazolinijevog ubistva kriju politički motivi. Postoji čak i verovanje da je ubistvo naručila mafija. U intervjuu koji je dao francuskom listu "Mond", Ferara objašnjava da je odlučio da snimi ovaj film, koji će se kratko zvati "Pazolini", kao svojevrsni omaž kultnom italijanskom reditelju. "Njegovi filmovi su mi promenili život. 'Salo i 120 dana Sodome', koji sam video sa 24 godine... 'Jevanđelje po Mateji', takođe... Gotovo svi njegovi filmovi! Njegovi glumci su za Italoamerikance moje generacije - Paćina, Denira, mene, bili otkrovenje! Sa njima smo se vraćali korenima", naveo je on. Pariski list je intervjuisao i Vilijama Defoa. Na opasku da između njega i Pazolinija postoji velika fizička sličnost, Dafo priznaje ali kaže da to nije bio jedini razlog što je dobio ulogu. "Činjenica da sam s njim snimio jedan film i to u Rimu (Go Go Tales) za Abela je bilo veoma značajno. Što je još važnije, znao je da poznajem Pazolinija. Na festivalu u Sandensu, gde su me prijatelji pitali šta radim, shvatio sam da nisu imali pojma ko je Pazolini. Neverovatno!", naveo je američki glumac.
