> Izvor: B92
> Datum: utorak 14.01.2014
> Rubrika: kultura
> Naslov: I Majkl Daglas u "Čoveku mravu"
> Članak:

Holivudska zvezda Majkl Daglas pridružio se ekipi filma "Čovek mrav" koji će po čuvenom Marvelovom stripu adaptirati reditelj Edgar Rajt, a Daglas će prema potvrđenim informacijama u filmu glumiti naučnika Henka Pima.

Polovinom decembra prošle godine potvrđeno je da će se po liku Čoveka mrava iz Marvelovih stripova snimati film, a da će Henrika PIma tumačiti glumac Pol Rad. Međutim, Marvel je otkrio da će Majkl Daglas grati Henka Pima, ali i da će Pol Rad takođe imati jednu od glavnih uloga, pa je pretpostavka da će je njih dvojica deliti, ali je potpuno nejasno kako će to izgledati. U originalnom stripu naučnik Henk Pim izmišlja hemijsku supstancu koja mu omogućava da se smanji ne veličinu mrava, pre nego što svoju tajnu otkrije Skotu Langu, pa se pretpostavlja da će Rad tumačiti upravo Skota Langa. "Sa bogatom istorijom Henka Pima u okrilju Marvela znali smo da nam je potreban glumac koji će biti sposoban da prikaže u najboljem svetlu svu težinu i kompleksnost lika" saopštio je predsednik Marvel studija Kevin Fejg. "Skoro da nam je laknulo kada je Majkl Daglas pristao na ulogu i jedva čekam da vidimo kako će svojim poznatim šarmom i hrabrošću koji koristi prilikom kreiranja svakog lika "udahnuti život" Henriju Pimu", dodao je. Lik Čoveka Mrava prvi put se pojavio u stripu 1962. godine, ali do sada nikada nije adaptiran za film. Govoreći pre izvesnog vremena o planovima za film, Rajt je rekao da je spreman da u ovaj holivudski projekat unese sve svoje znanje i senzibilitet. "Mislim da će u filmu sigurno biti nekih od mojih elemenata koje sam koristio u prethodnim filmovima, a verujem da to Marvel od mene i očekuje. Ne verujem da su me angažovali da uradim nešto potpuno nepoznato publici, ali će u njemu biti mnogo novih elemenata, užasno sam uzbuđen", rekao je Edgar Rajt. Osim što će režirati "Čoveka mrava" Edgar Rajt će biti i koscenarista sa Džoom Kornišem, njegovim saradnikom na scenariju za film "Avanture Tin Tina". "Čovek mrav" bi po planovima Marvela u bioskope u Americi trebalo da uđe 31. jula, svega 2 nedelje nakon filma "Betmen protiv Supermena", ali se još uvek ne zna kada će "Čovek mrav" početi da se prikazuje u Engleskoj i Evropi.
