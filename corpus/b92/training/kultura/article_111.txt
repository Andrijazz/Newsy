> Izvor: B92
> Datum: subota 11.01.2014
> Rubrika: kultura
> Naslov: "Buđav lebac" uskoro i na engleskom
> Članak:

Spot za pesmu "Moldy Bread", englesku verziju pesme "Buđav lebac", koju izvode sastav S.A.R.S. i dvojac Dont, biće predstavljen 13. januara na regionalnim MTV kanalima.

"Buđav lebac" jedan je od najvećih domaćih hitova u poslednjih nekoliko godina, kao i zaštitna pesma benda S.A.R.S. "'Buđav lebac' se direktno sa gradskih alternativnih okupljališta i preko mobilnih telefona ostvario kao veliki hit, ušavši tako na mala vrata i u radijski etar, što predstavlja fenomen sam po sebi. Malo koji novi bend se može pohvaliti takvom stihijskom popularnošću. Potencijal ove entuzijastične grupe kroz tu stilsku vežbu, kakav 'Lebac' u suštini jeste, dalje je bilo lako namirisati, pa je debi album dočekan sa velikim očekivanjima", napisao je 2009. Uroš Milovanović u recenziji albuma S.A.R.S. (Sveže amputirana ruka Satrijanija) koju možete pročitati OVDE. Ovoga puta njihovi partneri u kriminalu su Ogi Gee Cash i Dimiz, dvojac iz sastava Dont, koji uvek teže ka vrhunskom zvuku i perfekciji muzike koju najviše vole. Oblikovali su elektronsku muzičku scenu kvalitetnim DJ i Live nastupima, emisijom na Proton radiju, autentičnom muzičkom produkcijom i remiksima, kao i svojim izdavačkim kućama - vlasnici su Balkan Connection Records sa 300 izdanja i 5 podizdavačkih etiketa, na kojima su otkrili mnoge sada veoma cenjene producente. Njihov projekat Dont dolazi kao vrhunac dvodecenijske karijere, a muzika koju potpisuju našla se u vrhu Beatporta kao i u playlistama najvećih svetskih DJ imena. Na engleskom jeziku "Moldy Bread" ima veoma moćan i svež zvuk, sjajne vokale, funky gitare i bas, tople klavire i violine, ritam koji pokreću na podijum za igru. Tako je nastala fuzija pop i house muzike sa elementima disco, funk i reggae ritmova. Spot za pesmu "Moldy Bread" premijerno će biti predstavljen 13. januara (20h) na regionalnom MTV kanalu, nakon čega će se naći i na internetu. Akutelni album benda S.A.R.S. pod nazivom "Ikone pop kulture" besplatno možete preuzeti OVDE.
