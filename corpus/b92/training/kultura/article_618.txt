> Izvor: B92
> Datum: utorak 25.02.2014
> Rubrika: kultura
> Naslov: Nova Kinoteka počinje sa projekcijama
> Članak:

Redovne filmske projekcije u novoj zgradi Jugoslovenske kinoteke (u Uzun Mirkovoj ulici) počinju 26. februara i biće posvećene istoriji Festa, a ova ustanova kulture nastaviće uobičajen program i u sali Muzeja kinoteke (u Kosovskoj ulici).

"Kinotečani su dosanjali jedan veliki san", rekao je na konferenciji za novinare v.d direktora Jugoslovenske kinoteke Radoslav Zelenović. On je dodao da je otvaranje renovirane sale ipak samo "prvo poluvreme". Sledi otvaranje male sale sredinom marta, zatim stavljanje u upotrebu multifunkcionalne sale - za projekcije, ali i za promocije, seminare i slično, preseljenje biblioteke... Nova velika sala već je imala, kako je primetio, nekoliko programa sa svečanim projekcijama, u želji da nadležni i ljudi iz stručne i kulturne javnosti vide šta je i kako uradjeno u novoj zgradi. Upravnik Muzeja kinoteke Marjan Vujović izjavio je Tanjugu da će prva projekcija za redovnu publiku u sredu u 18 sati biti besplatna, a prikazaće se digitalizovana restaurisana verzija prvog srpskog igranog filma "Karadjordje" iz 1911. godine. Od 20 sati 26. februara počinje izbor iz prvih 25 godina Festa i to Kjubrikovim remek delom "Odiseja 2001". Ovaj program trajaće celog marta i delom u aprilu, sa po dve projekcije dnevno, a ulaznice koštaju 200 dinara. Odabrani su klasici i hitovi "Andrej Rubljov", "Taksista", "Ljudi mačke", "Amarkord"... Vujović je naglasio da su sve kopije restaurisane i digitalizovane, što uz novu digitalnu opremu za projekcije (DSP, blurej...) pruža izvanredan kvalitet slike i zvuka. On je podsetio da se u Muzeju u Kosovskoj nastavlja uobičajeni program, sa tematskim i ciklusima odredjenih umetnika, sa po tri projekcije dnevno, sa kopija na staroj 35-milimetarskoj traci. Kako je istakao, publika podržava koncept Muzeja koji već duže vreme beleži stalni rast posete. Cena ulaznica za staru salu je 150 dinara. Zelenović je izrazio zahvalnost Ministarstvu kulture na podršci tokom rekonstrukcije, kao i sada za 26 novih radnih mesta potrebnih da bi se zgrada stavila u funkciju (kinooperatera, biletara, arhivista, obezbedjenja, čistača...), tako da cela Kinoteka sada ima 78 zaposlenih. Sledeći veliki projekat Jugoslovenske kinoteke biće izgradnja još pet depoa u Arhivu kinoteke u Košutnjaku, za čuvanje starih filmova. Projekat je odobren u vreme kada i zgrada u Uzun Mirkovoj, ali je ona bila prioritet. Sada je u planu da se tokom proleća srede "papiri" za depoe, a 2015. se očekuje najveći zahvat u gradjevinskom i finansijskom smislu. Što se tiče medjunarodnih aktivnosti, u toku je saradnja sa Evropskom asocijacijom filmskih arhiva povodom stogodišnjice Prvog svetskog rata. Jugoslovenska kinoteka na specijalnom sajtu o tom istorijskom dogadjaju učestvuje sa čak 33 sata programa i 6.000 fotografija.
