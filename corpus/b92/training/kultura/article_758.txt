> Izvor: B92
> Datum: nedelja 9.03.2014
> Rubrika: kultura
> Naslov: Počeo 13. Međunarodni pozorišni festival "Slavija"
> Članak:

U beogradskom pozorištu "Slavija" gostovanjem umetnika iz Rusije počeo je 13. međunarodni pozorišni festival "Slavija 2014", a manifestaciju je proglasio otvorenom dramski umetnik Tanasije Uzunović.

Do 16. marta biće izvedeno sedam predstava iz pet zemalja u takmičarskom programu. Osnivač i direktor tog privatnog pozorišta Batrić Žarković uspeo je da u Beograd dovede predstave iz Rusije, Izraela, Egipta, Kazahstana. Predsednik žirija je teatrolog dr Raško Jovanović, a članovi američki dramski pisac i reditelj Nik Ularu i rediteljka Cisana Murusidze (Srbija). Oni će dodeliti nagradu za najbolju predstavu u celini - statuetu Don Kihot, rad vajara Kolje Milunovića. Prve večeri izvedena je predstava "97 i po koraka na putu" Novgorodskog pozorišta za decu i omladinu "Mali" iz grada Velikog Novgoroda (Rusija). Predstava u režiji Nadežde Aleksejeve zasnovana je na japanskom mitu. Fizičko pozorište Gabrijele Nojhaus iz Izraela učestvovaće sa predstavom "Žena koja nije htela da se spusti na zemlju". Nojhausova je autor i izvođač tog neverbalnog projekta. Nezavisni teatar iz Kaira dolazi sa Sartrovom filozofskom dramom "Iza zatvorenih vrata", u režiji Omara El-Mutaza Bel'laha. Muzičko-pozorišni centar Aigul Imambajeve iz Kazahstana prikazaće "Medeju" Žana Anuja, u režiji Kuandika Kasimova, sa Imambajevom u naslovnoj ulozi antičke junakinje. Rusko Dramsko pozorište "Drama No. 3" iz mesta Kamensk-Uralski učestvuje sa klasičnim komadom "Bez miraza" Aleksandra Ostrovskog u režiji Artemija Nikolajeva, a pozorište "Kod mosta" iz Perma sa Gogoljevom komedijom "Ženidba" u režiji Sergeja Fedotova. Jedini domaći takmičar je predstava "Karamazovi / Sablasni eros", po Dostojevskom, u dramatizaciji Milisava Milenkovića i režiji Vladimira Lazića, koja je od jesenas na repertoaru "Slavije". Poslednje večeri u čast nagrađenih biće izvedena najnovija predstava tog teatra - kolaž Nušićevih jednočinki "Kako vreme brzo prolazi", koje je priredio Raško Jovanović, povodom jubileja - 150 godina od rođenja velikog srpskog komediografa.
