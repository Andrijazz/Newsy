> Izvor: B92
> Datum: utorak 14.01.2014
> Rubrika: kultura
> Naslov: Uručene nagrade Lazar Trifunović za 2013.
> Članak:

Nagrada "Lazar Trifunović" za kritičko pisanje o savremenoj vizuelnoj i likovnoj umetnosti dodeljena je danas istoričarima umetnosti Irini Subotić i Milanu Popadiću u galeriji "Artget" Kulturnog centra Beograda (KCB).

Priznanje za 2013. godinu Irina Subotić dobila je za monografiju vajara Nandora Glida u izdanju fondacije Vujičić kolekcija iz Beograda. "Harizmatičnost Lazara Trifunovića još živi, kroz njegova dela, studente i sledbenike, a na poseban način i kroz ovu nagradu, koju svaki istoričar umetnosti smatra najvećim priznanjem", rekla je Subotićeva na dodeli nagrade. Komisija koju su činili istoričarka umetnosti i prošlogodišnja dobitnica nagrade Jelena Stojanović i likovni kritičari Ljiljana Ćinkul i Sava Stepanov ocenio je da knjiga Milana Popadića "Čiji je Mikelanđelov David? (Baština u svakodnevnom životu)" predstavlja"pomak u kritičkom promišljanju svakodnevice". "Popadić polazi od pretpostavke da su svakodnevica vizuelne kulture živ, stalno promenljiv tekst koji nastaje izmeštanjem sećanja, baštine", naveo je žiri u obrazloženju. Pored nagrade "Lazar Trifunović", danas je u "Artgetu" dodeljeno i priznanje Društva istoričara umetnosti Srbije umetnici Sanji Kojić Mladenov za izložbu "Fluks likvida" (Tečenje tečnosti) održanu u oktobru 2013. godine u Zrenjaninu. Nagrada "Lazar Trifunović" za kritičko pisanje o savremenoj vizuelnoj i likovnoj umetnosti dodeljuje se dvadeset dve godine, dok se priznanje Društva istoričara umetnosti Srbije za najbolju izložbu dodeljuje dvadeset jednu godinu. Lazar Trifunović (1929-1983) bio je srpski istoričar umetnosti, likovni kritičar i profesor Univerziteta u Beogradu. Bio je direktor Narodnog muzeja u Beogradu i Savremene galerije u Nišu.
