> Izvor: B92
> Datum:  
> Rubrika: kultura
> Naslov: Novi-stari direktori beogradskih ustanova kulture
> Članak:

Privremeni organ grada Beograda razrešio je danas situaciju u kojoj se nalazilo više od 30 ustanova kulture čiji je osnivač grad, a čijim direktorima su istekli mandati.

Kako se navodi u saopštenju Gradske uprave, Privremeni organ je, na predlog sekretara za kulturu Vladana Vukosavljevića, razrešio situaciju, tako što su za vršioce dužnosti direktora u ustanovama kulture na period od godinu dana imenovani dosadašnji direktori ili v.d. direktori. Za v.d. direktora JDP-a imenovana je Tamara Vučković Manojlović koja je i do sada obavljala tu funkciju, za v.d. direktora BDP-a imenovana je dosadašnja direktorka Maša Mihailović, dok je u Pozorištu Puž za v.d. direktora imenovan dosadašnji direktor Branislav Milićević. Funkciju v.d. direktora Pozorišta lutaka "Pinokio" nastaviće da obavlja Vojislav Savić, v.d. direktor Omladinskog pozorišta "Dadov" biće dosadašnji direktor Vladimir Mijović, dok će na čelu "Zvezdara teatra" biti dosadašnji direktor Dušan Kovačević. Na današnjoj, 24. sednici Privremenog organa, za v.d. direktora biblioteke "Vlada Aksentijević" iz Obrenovca imenovana je dosadašnja direktorka Ivana Janošević, dužnost v.d. direktora biblioteke "Milutin Bojić" nastavljaće da obavlja Jovica Krtinić, a v.d. direktor biblioteke "Dimitrije Tucović" i dalje će biti Ratko Vulelić. Funkciju v.d. direktora Muzeja Nikole Tesle obavljaće dosadašnji direktor Vladimir Jelenković, na mestu v.d. direktora Muzeja afričke umetnosti biće Narcisa Knežević Šijan, dok će Muzej automobila u statusu v.d. direktora, kao i do sada, voditi Bogdan Petković. V.d. direktor Kuće legata biće dosadašnji direktor te ustanove Ana Veljković, v.d. direktor Istorijskog arhiva Beograda biće dosadašnji direktor Dragan Gačić, dok će v.d. direktor u Kulturnom centru Beograda ostati Mia David Zarić. Na čelu Dečjeg kulturnog centra Beograd, kao v.d. direktor ostaće Olivera Ježina, dok će doskorašnji direktori Centra za kulturu Sopot, Lazarevac i Rakovica, Suzana Anastasov Marković, Stela Stanišić i Milan Nedeljković nastaviti da obavljaju funkciju u v.d. statusu. Dosadašnji direktor Centra za likovno obrazovanje Vesna Bogunović imenovana je za v.d. direktora, Vuk Despotović će ostati v.d. direktora "Belef centra", v.d. direktora prodajne galerije "Beograd" biće dosadašnji direktor Mihailo Petković, dok će na čelu Pedagoškog muzeja biti Nemanja Antonović. Boško Radojković nastaviće da obavlja funkciju v.d. direktora Jugokoncerta, a Bojan Milosavljević će ostati v.d. direktora Centra za kulturu Grocka. Na današnjoj sednici Privremeni organ je razrešio nove članove u Upravnom i Nadzornom odboru Turističke organizacije Beograda. Takođe je imenovano i nekoliko novih v.d. direktora, na predlog kolektiva, odnosno upravnih odbora u pojedinim ustanovama kulture. Za v.d. direktora Pozorišta "Boško Buha" je, na predlog kolektiva, imenovan glumac u tom pozorišu Milorad Mandić, dok je za v.d. direktora Direkcije FEST-a, na predlog Upravnog odbora, imenovan pomoćnik direktora u Direkciji Gradimir Dimitrijević. Na predlog UO, za v.d. direktora Muzeja Grada Beograda imenovan je kustos te ustanove Tatjana Korićanac, a za v.d. direktora Centra za kulturu Mladenovac imenovana je zaposlena u toj instituciji Jelena Milović i to na predlog UO. Privremeni organ je za v.d. direktora Malog pozorišta "Duško Radović" imenovao Bojana Lazarova koji obavlja poslove po ovlašćenju vršioca dužnosti direktora. Predsednik UO Biblioteke grada Beograda Jovan Radulović razrešen je dužosti na lični zahtev. Za v.d predsednika Upravnog odbora Biblioteke grada imenovan je Miroljub Stojanović, koji se nalazi na funkciji načelnika Odeljenja za digitalni razvoj i mikrografiju Narodne biblioteke Srbije. Privremeni organ je razrešio zamenika javnog prvobranioca Oliveru Stanimirović na lični zahtev zbog prelaska na novu dužnost u Republičko javno pravobranilaštvo.
