> Izvor: B92
> Datum: ponedeljak 6.01.2014
> Rubrika: kultura
> Naslov: Vračar Rocks festival se nastavlja 10. januara
> Članak:

Prvi koncert u 2014. godini u okviru Vračar Rocks festivala održaće se u petak 10. januara u 20 časova u Centru za kulturu "Božidarac" gde će nastupiti "Deca Apokalipse", "Itch" i "Ućuti Pas".

"Deca Apokalipse" za sebe kažu ,,Mi smo Deca apokalipse, gladni istine i žedni smisla... i svojom mišlju, rečju i notom, hodimo ka cilju i pitamo se njima". Deca apokalipse su bend koji je svoj autentični muzički izraz zasnovao na hip-hop kulturi, metalu i elektronskoj muzici, oslanjajući se na muzičko nasleđe sa naših prostora. Lirika je istovremeno direktna i tajanstvena, sa jasno iskazanim stavovima i težnjama. Debi album ,,Era papirnih grobova" najavili su spotom za pesmu ,,Ovo je taj čas" koji je naišao na odlične reakcije publike. Zahvaljujući Nocturne magazinu album ,,Era papirnih grobova" ovog devetočlanog valjevskog sastava dostupan je i za besplatano preuzimanje na internetu "Ućuti pas" dolaze iz Lazarevca. Fuzijom više muzičkih pravaca uz dva energična vokala, sa prilično angažovanim tekstovima, uspeli su za veoma kratko vreme da privuku pažnju publike. Nastupali su na svim važnijim festivalima u zemlji i regionu kao sto su: Arsenal Fest (KG), Lake Fest (CG, Nikšić), Beer Fest (BG), Kulpin Fest, ŠLF (ŠA), Rastok Fest (BiH; Jelah), Zaječarska gitarijada, Fabula Fest (La), BDFL (BG), a nedavno su razdrmali i posetioce KST-ovog maskenbala. Njihov prvi beogradski nastup bio je upravo na jednoj od večeri Vračar Rocks festivala. "Itch" je beogradski sastav osnovan 2010.godine. Svoj prvi album ,,Lullulu" objavili su online posredstvom Nocturne magazine, a već uveliko pripremaju i materijal za drugo izdanje. Njihov singl ,,Helena M" pročuo se i do Los Anđelesa gde ga je emitovao Metal Sanaz radio. Drugi album planiraju da objave za izdavačku kuću iz Klivlenda (SAD) nakon čega će krenuti na turneju van Evrope. Ulaznice su u pretprodaji po ceni od 200 dinara u Beogradu u Board Shopu (Prizrenska 13) i u Felix Shopu (TC Sremska, I sprat).
