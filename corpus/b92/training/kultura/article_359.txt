> Izvor: B92
> Datum: petak 31.01.2014
> Rubrika: kultura
> Naslov: Da li je Salijeri zaista otrovao Mocarta?
> Članak:

Način na koji je Volfgang Amadeus Mocart umro tog 5. decembra 1791. godine jedna je od najvećih misterija u muzici.

Ako je verovati filmu "Amadeus" iz 1984. godine, koji je Miloš Forman snimio po komadu Pitera Šafera, nema sumnje da je slavnog kompozitora arsenikom otrovao njegov manje talentovani kolega Antonio Salijeri. Bečki muzej posvećen Mocartovoj zaostavštini zadao je sebi zadatak da vrati ugled prokazanom Italijanu i dokaže da dvorski kompozitor nije bio bolesno ljubomoran na mladog austrijskog genija, već da ga je podržavao. Nova izložba u Mocarthausu, gde je Mocart živeo i radio potkraj 18. veka, prikazuje Salijerija kao dobronamernog, talentovanog i velikodušnog čoveka, koji je uvažavao svoje đake, među kojima su Betoven, Šubert i List. Problem sa Salijerijem je, ističu kustosi izložbe, u tome što mnogi ljudi u njemu vide zlobnog urotnika iz Šaferove drame, koju je češki reditelj Forman preneo na film.

"Naša je namera da posetiocima predočimo autentičnog Salijerija, koji nije ni nalik filmskom liku", kazao je za Rojters direktor muzeja Gerhard Vitek. Zahvaljujući svom talentu, Antonio Salijeri je postao miljenik austrijskog dvora. Kada nije podučavao, pisao je opere i druga scenska dela, patriotske kompozicije i sakralnu muziku. Iz porodične prepiske se vidi da je zapravo Mocartov otac, Leopold, u Salijeriju video pretnju za karijeru svog sina, objasnio je muzikolog i kustos Oto Biba. "Osim u jednoj prilici, Mocart je pisao samo pozitivne stvari o Salijeriju", naveo je on, dodajući da se kompozitorov otac, naprotiv, stalno žalio na Italijana, kao i na mnoge druge. "Salijeri je bio neko ko je mogao da ugrozi njegovog sina, te je smatrao potrebnim da ga ocrni", rekao je Biba. Kao glavni dokaz da su dvojica muzičara bili u dobrim odnosima, organizatori izložbe navode to što je Mocartova udovica Konstanca poslala sina, rođenog iste godine kada je Mocart umro, Salijeriju da ga podučava. "Mislim da ta činjenica govori sve. Nijedna majka ne bi poverila sina čoveku optuženom da je otrovao njenog muža", istakla je kustoskinja Ingrid Fuks. Antonio Salijeri (1750-1825) je sa 15 godina došao iz rodne Italije u Beč, gde je 1774. godine postao zvanični dvorski kompozitor. Ovu počast je uživao više od dvadeset godina, sve dok ga 1798. nije nasledio Mocartov učenik Franc Ksaver Zismajer.
