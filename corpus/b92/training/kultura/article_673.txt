> Izvor: B92
> Datum: nedelja 2.03.2014
> Rubrika: kultura
> Naslov: Reditelj Patris Lekont stigao u Beograd
> Članak:

Čuveni francuski reditelj Patris Lekont doputovao je 2. marta u Beograd kao gost FEST-a, u okviru kojeg će osim retrospektive njegovih ranijih filmova biti prikazano i novo ostvarenje "Obećanje".

Patris Lekont je istaknuta figura francuskog filma, aktivan je od sredine sedamdesetih, a do sada je režirao više od trideset ostvarenja. Dok je studirao na filmskoj školi, bavio se i stripom za francuski strip magazin "Pilote". Iako je svoj prvi film snimio 1976, bio je relativno nepoznat van rodne Francuske, sve do 1989. kada je njegov film "Monsieur Hire" uvršten u program kanskog festivala i privukao pažnju svetske publike. Njegovi filmovi varirali su po temama, neki su ostvarili internacionalni uspeh, dok su drugi ostajali u granicama Francuske, ali Lekont je uspeo da se istakne kao jedna od vodećih figura arthaus filma.

Od početka dvehiljaditih njegov uticaj počeo je da se širi u Americi, i često je izdvajan kao autor sa najvećim uticajem na američki arthaus film. Njegovi filmovi prikazani su na svim značajnim festivalima i bio je nominovan za brojne nagrade, između ostalog i za Zlatnu palmu, Zlatnog medveda, Baftu, Zlatnog lava i druge. U pratećem programu u kinoteci biće prikazani neki od njegovih najboljih filmova kao što su "Dvorske spletke", "Devojka na mostu","Udovica iz Sen Pjera" i "Intimni stranci". Lekontov novi film "Obećanje" na programu je 2. marta u Sava centru, sa početkom u 16:30h.

Slavni francuski reditelj Patris Lekont pozdravio je publiku u Centru "Sava" uoči projekcije njegovog filma "Obećanje". "Prvi put sam na Festu. Srećan sam što sam došao", rekao je on i našalio se da mu je drago što je vreme kišno, jer je zbog toga više publike u sali. Lekont je ispričao da mu je ideju za "Obećanje" dao njegov prijatelj, scenarista Žerom Toner koji mu je predložio da pročita novelu Štefana Cvajga "Put u prošlost". "Pročitao sam je za jedno veče. Zaista me je inspirisala. Preplavila su me osećanja iz te ljubavne storije s početka 20. veka. Već sutradan smo krenuli da pripremamo film", rekao je reditelj. On je dodao da je film snimao u francusklo-belgijskoj produkciji, ali na engleskom jeziku zato što je univerzalan i zato što je tako mogao da angažuje engleske glumce, što je odavno želeo. Glavne uloge igraju Rebeka Hol, Alan Rikmen i Ričard Meden. "U životu sam snimao vrlo različite filmove. To je izraz moje slobode, ali shvatio sam, radeći "Obećanje", da ipak najviše volim da pričam ljubavne priče", izjavio je Lekont. pozdravljen dugim aplauzom beogradske publike. Ovaj film biće večeras repriziran u Domu sindikata. Lekont je istaknuta figura francuskog filma, aktivan od sredine 70-ih godina, a do sada je režirao više od 30 ostvarenja. U pratećem programu Festa u Kinoteci prikazuju se neki od njegovih najboljih filmova: "Dvorske spletke", "Devojka na mostu", "Udovica iz Sen Pjera" i "Intimni stranci".
