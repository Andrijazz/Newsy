> Izvor: B92
> Datum: petak 7.03.2014
> Rubrika: kultura
> Naslov: Dejmon Albarn dolazi na Exit festival
> Članak:

Dejmon Albarn, osnivač i frontmen Blur i Gorillaz, dolazi na ovogodišnji festival Exit, a publici u Novom Sadu 12. jula na glavnoj festivalskoj bini predstaviće svoj novi solo projekat, ali i svojevrsnu retrospektivu celokupne karijere.

Uz hitove bendova Blur i Gorillaz, koji spadaju među najveće muzičke projekte svih vremena, Dejmon će izvoditi i numere nastale iz opusa ostalih konceptualnih projekata i supergrupa u kojima je učestvovao. Svoj predstojeći album i turneju, za koju svetski mediji procenjuju da će biti jedna od najznačajnijih ove godine, najavio je videom koji predstavlja kolaž dosadašnjih muzičkih dostignuća. Dejmon spada u privilegovanu grupu najuticajnijih ličnosti u muzičkoj industriji. Pored nagrada Gremi, u svojoj dosadašnjoj karijeri sa mnogobrojnim muzičkim sastavima i projektima, osvojio i pet Brit, jedanaest NME, devet Q i šest nagrada MTV-ja. Prodao je više od 30 miliona nosača zvuka širom sveta, dok je debi album Gorillaz dostigao multiplatinasti tiraž! NME ga je nedavno prilikom dodele nagrade za inovaciju u muzici predstavio kao "jednog od vodećih ljudi muzičke scene".

U aprilu ove godine predstaviće svoj prvi solo album, "Everyday Robots", za koji kaže da je na njega čekao dugih 25 godina i da je njegov najličniji projekat do sada. Govoreći za časopis "Rolling Stone" o predstojećoj turneji, Albarn je izjavio da će nastup obuhvatati pesme sa albuma "Everyday Robots", ali da planira da izvodi i numere svojih sastava Blur, Gorillaz i The Good, the Bad and the Queen. Na pitanje o budućnosti sastava Blur i Gorillaz, za "Rolling Stone" je izjavio: "Šta je Gorillaz? Muzički gledano, ja sam Gorillaz", kaže Albarn. "Svirao sam pesme Gorillaz na probama i neke od njih zvuče veoma sveže, tako da ću ih sigurno izvoditi na svojoj turneji". Albornova turneja počinje u Londonu u aprilu, a pored potvrđenih datuma najvećih svetskih festivala u Španiji, Francuskoj, SAD, Danskoj, Holandiji i Belgiji, 12. jula dolazi i u Srbiju!
Trenutna cena ulaznica EXIT: 5.990 din EXIT Avantura (EXIT+Sea Dance): 6.990 din Studenti i srednjoškolci 5.490 din 5.990din Redovna cena EXIT: 11.990 din Redovna cena SEA DANCE: 4.490 din
Trenutna cena ulaznica EXIT: 5.990 din EXIT Avantura (EXIT+Sea Dance): 6.990 din Studenti i srednjoškolci 5.490 din 5.990din Redovna cena EXIT: 11.990 din Redovna cena SEA DANCE: 4.490 din
Petnaesto izdanje najboljeg evropskog festivala je u znaku avanture, koja posetioce vodi na Egzit, od 10. do 13. jula 2014. na Petrovaradinskoj tvrđavi u Novom Sadu i na Sea Dance festival od 15. do 17. jula na plaži Jaz, jednoj od najlepših plaža Jadrana. Do sada najavljeni izvođači za festival Exit su Damon Albarn, Disclosure LIVE, Rudimental LIVE, Skrillex LIVE, Carl Craig vs Green Velvet, Dub FX, Dusky vs Paul Woolford, Jackmaster  i Koven LIVE.
