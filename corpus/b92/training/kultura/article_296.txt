> Izvor: B92
> Datum: nedelja 26.01.2014
> Rubrika: kultura
> Naslov: Reditelji nagradili Kuarona za "Gravitaciju"
> Članak:

Meksički reditelj Alfonso Kuaron nagrađen je 25. januara u Los Anđelesu od strane američkog Udruženja filmskih reditelja (DGA) za svemirsku dramu "Gravitacija" (Gravity), čime je postao korak bliže osvajanju Oskara.

"Zaista je velika čast biti priznat od svojih kolega", kazao je pedesetdvogodišnji reditelj, primajući svoju prvu DGA nagradu na ceremoniji održanoj 25. januara u Los Anđelesu. Alfonso Kuaron je tom prilikom otkrio da je za svoj film, u kome glavne uloge igraju Sandra Bulok i Džordž Kluni, morao da prouči satelitske snimke Zemlje iz svemira, a koje, kako je rekao, vrlo malo govore o živitu na našoj planeti. "Ono što se iz svemira ne može videti jeste bizarni eksperiment prirode, tj. ljudski eksperiment, eksperiment koji reditelji pokušvaju da prikažu na filmu, a koji je raznolik onoliko koliko i filmovi koji oni prave", naveo je on.

Nagrada DGA za najbolju režiju dokumentarnog filma pripala je egipatsko-američkom reditelju Jehaneu Nudžaimu za film "Trg" (The Square), o egipatskoj revoluciji 2011. godine. Stiven Soderberg osvojio je nagradu za najbolji televizijski film i miniseriju za "Život sa Liberačijem" (Behind the Candelabra), priču o ekstravagantnom pijanisti Valentinu Liberačiju i njegovom ljubavniku. Američki reditelj je, takođe, nagrađen za doprinos Udruženju američkih filmskih reditelja čiji je ranije bio potpredsednik.

Osim Kuaronove "Gravitacije", koji je nominovan u deset kategorija, favoriti u trci za Oskara, koji će biti dodeljeni 2. marta, još su i "Američka prevara" (American Hustle) Dejvida O'Rasela, koja takođe ima deset nominacija, i "12 godina ropstva" (12 Years a Slave) Stiva Mekvina, sa devet nominacija. Postalo je nepisano pravilo da dobitnik nagrade DGA osvoji i Oskara, kada je kategorija za najboljeg reditelja u pitanju. Prošle godine je to pošlo za rukom Benu Afleku. Od osnivanja nagrade 1948. godine, samo sedmorici dobitnika ovog priznanja promakao je Oskar za najbolju režiju.
