> Izvor: B92
> Datum: subota 1.02.2014
> Rubrika: kultura
> Naslov: Sara Lazarus na 15. GAF-u
> Članak:

Gošća 15. Gitar Art festivala, koji će biti održan od 11. do 16. marta u Beogradu, biće jedna od najzanimljivijih američkih džez umetnica Sara Lazarus koja gradi zapaženu karijeru u Francuskoj.

Prema rečima osnivača i direktora GAF-a Boška Radojkovića, džez je za ovu umetnicu oduvek bio deo života, talenat za saksofon, uz koji već 16 godina nastupa na "Montreaux jazz festivalu", zamenila je za pevačku karijeru koju je potvrdila i prvom nagradom na vokalnom takmičenju u čast Tilonijusa Manka. Prvo gostovanje Lazarus u Beogradu omogućila je ambasada Francuske, zemlje koju je odabrala za dom i gde nastupa sa zapaženim umetnicima kao što su Frank Amsalten i Džeki Terason, gitaristi Bireli Lagrin i Hono Vinterstajn sa čijim će džipsi džez kvartetom nastupiti na 15.GAF-u. Lazarus će 15.marta u Sava centru nastupiti uz podršku sastava Winterstein Quartet koji opravdano slovi za jedan od najboljih gitarskih džez sastava na planeti, izjavio je Radojković.

Iste večeri u Sava centru sat pre ovog koncerta koji počinje u 21 čas, nastupiće mladi španski flamenko gitarista Alberto Lopez (25) već poznat publici u Srbiji, važna figura španske flamenko scene, gitarista u vrtoglavom usponu. Lopez će na 15.GAF-u nastupiti sa svojim kvintetom u sklopu promocije albuma "Siento". Svi ostali koncerti ovogodišnjeg GAF-a, koji slavi mali jubilej - 15 godina kontinuiranog postojanja, održaće se u Domu omladine Beograda koji slavi veliki jubilej, 50 godina rada. Prema rečima v.d direktora DOB-a Marka Stojanovića, mladim ljubiteljima gitare koji se tradicionalno u velikom broju okupljaju u DOB, pokloniće jedan koncert u okviru programa "50 godina - 50 koncerata". Od pet koncertnih večeri u okviru 15. GAF-a ulaz na jednu će biti slobodan a za ostale je cena 1000 dinara. Festival će 11. marta u Velikoj sali DOB-a otvoriti ugledni Naxos Trio koji čine grčki gitarista Kostas Kociolis, Anjelo Deziderio iz Italije i hrvatski majstor gitare Zoran Dukić. Na drugom koncertu iste večeri nastupiće čuvena brazilska gitaristkinja i pevačica Bađi Asad (Badi Asad).

Naredne tri večeri u DOB-u biće u duhu klasične gitare i umetnika kao što su Johanes Moler, Lukaš Kuropačevski, Duo Ivanović (12. mart), Jelica Mijanović, Edvardo Fernandez, Zoran Krajišnik, Aleksandar Tasić (13. mart), Katona Tvins, Eliot Fisk, Gabrijel Bjanko (14. mart). U nedelju 16. marta uz proglašenje pobednika takmičenja i dodelu nagrada, koncert će održati portugalska fado pevačica Izabele Noronje. Kao i na prethodnim festivalima posvećenim klasičnoj gitari, pored koncertnog programa 15.Gitar Art festival imaće takmičarski deo posvećen mladim gitaristima od 11 do 35 godina koji će se takmičiti u šest starosnih kategorija. Ove godine prvi put je pored solo gitare uvedena nova disciplina, takmičenje u kamernoj muzici koje će imati tri kategorije, za učenike osnovne, srednje škole i studente muzike. U okviru edukativnog programa renomirani umetnici i pedagozi klasične gitare održaće časove i majstorke radionice za učenike i studente klasične gitare. Od 7. do 9. marta, u Zrenjaninu će biti održan mini festival posvećen mladim talentima Gitar Art Laureati.
