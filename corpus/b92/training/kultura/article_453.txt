> Izvor: B92
> Datum: nedelja 9.02.2014
> Rubrika: kultura
> Naslov: "Brajovićev zahtev je kucanje na otvorena vrata"
> Članak:

Ministarstvo kulture i informisanja već je postiglo dogovor i saglasnost unutar Vlade Srbije da oblast scenskog i muzičkog stvaralaštva koja se finansira javnim sredstvima bude izuzeta iz primene propisa o ograničavanju zapošljavanja.

"Napori Ministarstva da te oblasti izuzme iz Zakona o budžetskom sistemu i Uredbe o postupku za pribavljanje saglasnosti za novo zapošljavanje i dodatno radno angažovanje kod korisnika javnih sredstava traju već duže vreme i rezultat i modalitet tog dogovora, koji će biti u interesu zaposlenih u toj oblasti, biće saopšten tokom sledeće nedelje", saopšteno je danas. Ministarstvo konstatuje da je kampanja koju su pokrenuli Udruženje dramskih umetnika Srbije i njen predsednik Vojislav Brajović "kucanje na otvorena vrata". Ostatak saopštenja Ministarstva vam u celosti prenosimo: "Ta napetost koju je među dramskim stvaraocima i u javnosti stvorilo Udruženje mogla je da bude izbegnuta samo da je g. Brajović postupio institucionalno i pre svoje kampanje u javnosti se zvanično za informaciju obratio Ministarstvu. Nažalost, to je izostalo i jedini dopisi koje je Udruženje uputilo Ministarstvu ticali su se isključivo zahteva za povećanje novčanih sredstava za rad Udruženja. Zbog toga Ministarstvo odgovorno konstatuje da ne postoji problem ograničavanja zapošljavanja u pozorištima kao ni problem da će, kako Brajović upozorava, doći do zatvaranja pozorišta u Srbiji zbog nemogućnosti angažovanja honorarnih saradnika. Umesto toga, postoji problem antiinstitucionalnog delovanja unutar Udruženja dramskih umetnika Srbije i njegovog predsednika, koji su našli za shodno da pokrenu jednu javnu kampanju pre nego što su pokušali da se upoznaju s tim da je Ministarstvo rešavalo i rešilo problem u interesu umetnika i svih ostalih delatnika u pozorišnoj i muzičkoj oblasti. Zbog svega toga, Ministarstvo se nada da se slične nepotrebne kampanje neće ponavljati, bar ne pre nego što se iscrpu sve mogućnosti delovanja kroz institucije".
