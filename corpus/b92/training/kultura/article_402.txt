> Izvor: B92
> Datum: utorak 4.02.2014
> Rubrika: kultura
> Naslov: Gejmenovi "Američki bogovi" kao serija?
> Članak:

Poznati roman pisca Nila Gejmena "Američki bogovi" uskoro bi mogao da bude pretočen u seriju, pišu britanski mediji.

Prava na "Američke bogove", koje je u Srbiji objavila Laguna, objavljene 2001. kupila je kompanija "FremantleMedia" sa namerom da snimi TV dramu čiji će izvršni producent biti Gejmen. Gejmen je, medjutim, na svom blogu naveo da detalji dogovora još uvek nisu utanačeni. "Gde ćete je gledati, ko će igrati, ko će pisaci scenario a ko će režirati, ništa od toga još nije dogovoreno", naveo je on. "Američki bogovi" je priča o Senki koji je proveo tri godine u zatvoru, gledajući svoja posla, robijajući svoju kaznu. Samo je želeo da se vrati u zagrljaj svoje voljene žene i da se kloni nevolje do kraja života. Ali svega nekoliko dana pre isteka kazne, saznaje da mu je žena poginula u saobraćajnoj nesreći i njegov svet gubi vatru koja ga je grejala. U avionu, putujući kući na sahranu, Senka upoznaje sedog čoveka koji sebe zove Gospodin Sreda. Samozvani prevarant i bitanga, Sreda nudi Senki posao. A Senka, kao čovek koji više nema šta da izgubi, prihvata. Ali rad za enigmatičnog Sredu ima svoju cenu, i Senka ubrzo shvata da će njegova uloga u Sredinim mahinacijama biti mnogo opasnija nego što je mogao i da zamisli. Zapetljan u svet tajni, on kreće na divlje putešestvije i susreće, izmedju ostalih, ubilačkog Černoboga, djavolastog Gospodina Nansija i prelepu Ister - koji, izgleda, svi znaju više o njemu nego on sam. Senka će naučiti da prošlost ne umire, da svi, uključujući i njegovu pokojnu ženu, imaju tajne, i da su ulozi viši nego što je iko mogao i da zamisli. Oko svih njih preti da izbije oluja epskih razmera. Ukoro će Senka i Sreda biti uvučeni u sukob star koliko i samo čovečanstvo. Jer, ispod mirne površine svakodnevnog života, vodi se rat.
