> Izvor: B92
> Datum: utorak 21.01.2014
> Rubrika: kultura
> Naslov: "Falsifikator" najbolji film festivala u Čikagu
> Članak:

Nagrada za najbolji film koji je proglasila publika na nedavno održanom Festivalu srpskog filma u Čikagu biće uručena danas na svečanosti u Filmskom centru Srbije.

Nagradu publike za najbolji film "Falsifikator" u režiji Gorana Markovića po scenariju koji je napisao sa Tihomirom Stanićem, primiće koproducent i nosilac glavne muške uloge Stanić. Na svečanosti u organizaciji Festivala srpskog filma u Čikagu, Kancelarije Vlade Srbije za saradnju s dijasporom i Srbima u regionu i FCS, biće uručene i Povelje producentima filmova koji su učestvovali na festivalu. Priznanja će uručiti direktor festivala u Čikagu Slavica Petrović, a o značaju i novom konceptu Festivala srpskog filma govoriće zamenik direktora vladine Kancelarije za saradnju s dijasporom i Srbima u regionu Aleksandar Vlajković, v.d direktora FCS Mirjana Petrović i predsednik Komisije FCS za međunarodnu saradnju Miroljub Vučković. Ova crna komedija je o čoveku koji falsifikuje diplome, ali ne zbog koristi, već iz čiste ljubavi i altruizma, sve dok ne bude otkriven i odveden u zatvor na nekoliko godina, što potpuno ruši njegove snove, shvatanja i pogled na život. Njegova propast preslikava propast Jugoslavije, koja je, po Markovićevim shvatanjima, počela upravo šezdesetih, u godinama kada je film i smešten.
