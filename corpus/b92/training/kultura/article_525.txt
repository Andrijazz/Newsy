> Izvor: B92
> Datum: nedelja 16.02.2014
> Rubrika: kultura
> Naslov: Evropljanin koji nas je najviše voleo (FOTO)
> Članak:

Drama "Arčibald Rajs", po tekstu i u režiji Ljubivoja Tadića, premijerno je izvedena 15. februara na Velikoj sceni Narodnog pozorišta u Beogradu, u okviru projekta "Evropljanin koji nas je najviše voleo".

U prvom pozorišnom komadu posvećenom Rajsu, igraju Una Miljuš, Marija Vicković, Sonja Kovačević, Milan Caci Mihailović, Pavle Jerinić i Ljubivoje Tadić.

Scenografiju je uradio Boris Maksimović, a kostime Katarina Grčić.

Predstava je urađena u produkciji Centra za strateške projekte Beograd, u saradnji sa Narodnim pozorištem u Beogradu i Pozorištem "Raša Plaović" sa Uba.

U okviru pratećeg programa pre početka predstave, u foajeu Narodnog pozorišta otvorena je izložba sa predmetima iz Rajsove zaostavštine.

Premijera predstave "Arčibald Rajs" organizovana je povodom obeležavanja stogodišnjice Velikog rata i Dana državnosti Republike Srbije.

Rodolf Arčibald Rajs je bio švajcarski forenzičar, publicista, doktor hemije i profesor na Univerzitetu u Lozani. Istakao se kao kriminolog radom na istraživanju zločina nad srpskim stanovništvom u vreme Prvog svetskog rata.. 