> Izvor: B92
> Datum: nedelja 16.02.2014
> Rubrika: kultura
> Naslov: 179 godina Knjaževsko-srpskog teatra
> Članak:

Izložbom, premijerom i dodelom nagrada, Knjaževsko-srpski teatar u Kragujevcu 15. februara obeležio je 179. godinu postojanja.

Ovogodišnji dobitnik Statuete "Joakim Vujić", najvišeg priznanja kragujevačkog Teatra za izuzetan doprinos razvoju pozorišne umetnosti je Andraš Urban, reditelj i direktor subotičkog pozorišta "Deže Kostolanji". "Ovog trenutka u pozorištu u Novom Sadu je pretpremijera moja predstave 'Neoplanta' i nikada nije bio slučaj da takvom događaju ne prisustvujem. Sama činjenica da sam došao da primim nagradu, najbolje govori šta ona za mene znači i koliko sam rado prihvatio tu ispruženu ruku", izjavio je Urban. Objašnjavajući "da je to jedan od trenutaka kada se čovek oseća da je kući", Urban je rekao "da biti pripadnik manjine znači da ste stalno bez doma, problem identiteta, da se u svojoj zemlji razlikujete, niti ste baš kući u onoj zemlji u kojoj ste dijaspora, ali da ima i lepih momenata, kada ste na oba mesta".

Prsten sa likom Joakima Vujića uručen je Milanu Rusu, glumcu i direktoru Srpskog pozorišta u Budimpešti, koji je u izjavi Tanjugu rekao "da je predodređenje živeti i igrati na srpskom jeziku, u Rondeli gde je Joakim napravio predstavu". "Mi smo sledili tu tradiciju, i mislim da nas to obavezuje. Srpski teatar u Mađarskoj obeležio je 20 godina postojanja i u tom vremenu napravili smo 50 premijera", rekao je Rus i dodao da ne zna zašto je zaslužio Prsten, ali i da će to pozorište nastaviti dalje da radi, i da će večeras biti napravljen duhovni most Sent Andreja-Kragujevac. Medaljon sa likom Joakima Vujića uručen je direktoru Kulturnog i dokumentacionog centra Srba u Mađarskoj Milanu Đuriću, koji je izjavio da svaka reakcija iz matice znači Srbima u Mađarskoj. "Svaka refleksija iz Srbije, bilo loša ili dobra, znači da li napredujemo, da li radimo, a naročito smo zadovljni kada se ovako nešto lepo desi, kada dobijemo lepo priznanje za saradnju, a posebno sa pozorištem čiji je osnivač krenuo iz Mađarske", rekao je Đurić.

Godišnje nagrade Teatra pripale su glumici Katarini Mitrović i inspicijentu Nikoli Stevoviću. U čast nagrađenih premijerno je izvedena predstava "Zeleni zraci", po tekstu Gorana Markovića, u režiji Milice Kralj. Ocenjujući da je Knjaževsko-srpski teatar u usponu, njegov direktor Vujo Lučić Tanjugu je izjavio da je ponosan na prethodnu godinu, jer je bila godina premijera, festivala, gostovanja, mnogih osvojenih nagrada i saradnje sa pozorištima u Srbiji, regionu, Italiji i Nemačkoj. "To nam daje nadu da nastavimo ovim uzlaznim putem i da kragujevačko pozorište zaista zauzme ono mesto koje mu u srpskom pozoristu i životu pripada, a to je sami vrh, jer ovo je pozorište sa najdužom tradicijom u Srbiji", rekao je Lučić. Povodom Dana teatra u holu pozorišta otvorena je izložba fotografija i plakata predstava iz najnovije produkcije najstarijeg srpskog pozorišta.
