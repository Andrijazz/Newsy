> Izvor: B92
> Datum: utorak 25.02.2014
> Rubrika: kultura
> Naslov: Kralj Čačka u "Gradu" nastupa 28. februara
> Članak:

Jedinstveni muzičar, pesnik i šoumen na ovim prostorima, poznat kao "Kralj Čačka", održaće koncert u Kulturnom centru GRAD (Braće Krsmanović 4) u petak 28. februara od 22h.

Savršeno skrovište između najdubljih emocija i umetnosti sviranja, između noći u zadimljenom baru i jutra koje menja sve, između muzike putujućih trubadura i tananih jazz melodija - to je mesto odakle dolazi i gde nas vodi sa sobom Kralj Čačka. Sasvim sigurno jedinstvena pojava godinama unazad na domaćoj sviračkoj sceni, ovaj nekrunisani vladar muzike koju je teško svrstati u neku kategoriju, pojavljuje se u bljeskovima i svakim novim izvođenjem iznenadi u tome koliko je muzika u stvari i isključivo pitanje ljubavi i emocija. U punom sastavu, atmosferi koja nas vodi u vanvremensku zonu i noći obučenoj u neodoljivi šarm kakav samo Kralj Čačka može da napravi - to je ono što nas očekuje u noći u kojoj ćemo dočekati mesec u kome počinje proleće. Cena karte u pretprodaji 300 rsd, na dan koncerta 400 rsd.
