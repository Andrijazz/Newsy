> Izvor: B92
> Datum: nedelja 9.02.2014
> Rubrika: kultura
> Naslov: Zoopalast – bioskop sa pet zvezdica
> Članak:

U novembru 2013. "Zoopalast" je ponovo otvoren. Reč je o kultnom bioskopskom zdanju sa 1.650 mesta, u kojem je upriličeno bezbroj velikih premijera. Po prvi put od renoviranja, ovo zdanje iznajmljuje Berlinale.

Kupovinom zdanja "Zoopalast" Hans-Joahim Flebe ostvaruje svoj veliki san. Dve godine mu je bilo potrebno za generalno renoviranje čuvenog bioskopa, mada je originalni arhitekstonski stil 50-tih, kako i sam kaže, ostao sačuvan. Berlinski bioskop sa velikom tradicijom otvoren je 1957. godine, i od samog početka se našao u društvu najvažnijih dvorana za projekciju filmova tokom Berlinala, piše Dojče vele. Svega par godina kasnije, na crvenom tepihu među visokim zvanicama, ispred ovog zdanja, pojavljuju se filmske zvezde Đina Lolabriđida i Erol Flin. Arhitekta Gerhard Friče, takođe iz Berlina, odgovoran je za prelepo biskopsko zdanje, jedno od retkih koje u zapadnom delu Berlina prkosi vremenu i modernim zgradama. Berlinjani su prilično vezani za Zoopalast, koji je poslednje tri godine bio zatvoren. Ali Hans-Joahim Flebe je krajem prošle godine okončao radove i ovu "filmsku palatu" ponovo na raspolaganje dao organizatorima Berlinala.

"Želeli smo da sačuvamo bioskop, poput nekog oldtajmera. Dakle, svojevrsno spomen-zdanje opremljeno je i oživljeno modernim uređajima", kaže Hans-Joahim Flebe. "Dugo nije bilo napretka u kvalitetu zvuka, ali sada imamo sistem, za koji bi se moglo reći da je nešto poput trodimenzionalnog doživljaja za čulo sluha. To je takozvani Dolbi Atmos, koji omogućava optimalno širenje zvuka u sali." U sali 1 (najvećoj sa 800 sedišta), Flebeova firma je ugradila pojačalo od 150.000 vati. Investicija ga je koštala oko 380.000 evra. Ali kada se tome pridoda ogromno filmsko platno i nova kožna sedišta, dolazi se do sume od 7,5 miliona evra.

Hans-Joahim Flebe oslanja se na nostalgiju starijih generacija ljubitelja filma. Veruje da njima neće biti problem da izdvoje 11 evra za bioskopske ulaznice. Posetilac koji je spreman da izdvoji još 2,50 evra, može da računa i na nešto prisniju dobrodošlicu sa sve besplatnim pićem i pratnjom do mesta u loži. "Dakle, sve dok ne počne film, ovde možete naručiti nešto za jelo i piće", dodaje Flebe. "To nisu veliki obroci, već nešto da se prezalogaji uz čašu vina, koktel ili neko drugo piće." Preduzeće ovog privatnika zaposlilo je 100 ljudi u bioskopu "Zoopalast", koji su zaduženi samo za specijalne usluge, što znači duplo više nego u drugim bioskopskim dvoranama. Od našeg sagovornika saznajemo da se najveći promet očekuje upravo od prodaje grickalica i pića. "To je nažalost iritirajuća ekonomska potreba", pojašnjava Hans-Joahim Flebe i dodaje: "Ali kod nas barem nema kokica u onim velikim pakovanjima."

Već četiri decenije je Flebe u ovom poslu. Sa šest godina je otišao u bioskop i pogledao prvi film. Prvu poslovnu ideju osmislio je za vreme studija u Hanoveru. "Pitao sam jednog distributera, da li još uvek može da mi nabavi filmove, koji se nakon 10 do 12 sedmica obično uklanjaju sa bioskopskog repertoara. Napravio sam spisak, dobio filmove i odmah rasprodao sve karte", priča Hans-Joahim Flebe, koji je studirao germanistiku i poslovnu administraciju, i to osam godina. Međutim, odlučuje da napusti fakultet i da investira novac i vreme u bioskopsko poslovanje. Započeo je sa renoviranjem više "filmskih palata" velikih dvorana. Godine 1989. osniva "Cinemaxx" i tzv. multipleks bioskope sa najnovijom tehnologijom. Tada je verovao u zaradu na mlađoj publici i prodaju karata i kokica. Uspeo je da otvorio čak 34 velika bioskopa širom Nemačke. Ubrzo se našao i na meti oštrih kritika, jer je ugrozio poslovanje malih bioskopa.

Do samog prelaska u novi milenijum, sve je teklo po planu. Poslovna strategija nije ukazivala na probleme koji će Flebea 1998. godine sustići. Uspešni nemački preduzetnik donosi pogrešnu odluku, lanac bioskopa "Cinemaxx" prepušta na milost i nemilost berze. Najednom sve kreće nizbrdo. "Kolege iz branše ga ubeđuju u investiranje u dodatne multipleks bioskope u gradovima poput Vircburga, Braunšvajga i Augsburga", priča Flebe. "Ali broj posetilaca se zaustavio. Nije bilo daljeg napretka." U posao ulazi Cinemaxx AG, a on se odlučuje na kupovinu većeg dela akcija. Par godina kasnije, napušta funkciju predsedavajućeg i diže ruke od posla kojem je godinama unazad bio posvećen.

"Ubrzo nakon toga odlučujem da investiram u premijum bioskope", dodaje Flebe, potpuno uveren u svoj novi poslovni poduhvat. "Sada imam manju firmu, u kojoj o svemu odlučujem sam. Potpuno je drugačije od rada u akcionarskom preduzeću, u kojem uvek drugima morate da podnosite račune." Koncept koji ovaj nemački preduzetnik danas zagovara, dijametralno je suprotan strategiji firme u kojoj je nekada radio. Devet ekskluzivnih bioskopskih dvorana uspeo je do sada da otvori i "Zoopalast" je jedna od njih. "Premijum entertejment" zapošljava 600 ljudi i nada se velikom broju posetilaca - oko dva miliona godišnje. Da li će tako i biti, saznaćemo već naredne godine, kada Flebe bude zaokružio svoju poslovnu računicu.
