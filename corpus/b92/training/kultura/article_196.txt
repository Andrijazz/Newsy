> Izvor: B92
> Datum: petak 17.01.2014
> Rubrika: kultura
> Naslov: "Planina Broukbek" postaje opera
> Članak:

Dva velika holivudska blokbastera - "Fatalna privlačnost" i "Planina Broukbek", spremaju se da dožive novo izdanje, ovog puta na pozorišnoj, tj. operskoj sceni.

Psihološka drama "Fatalna privlačnost" Adrijana Lina, sa Majklom Daglasom i Glen Klouz u glavnim ulogama, koja je postigla ogroman komercijalan uspeh 1987. godine, adaptirana je u pozorišni komad koji će biti izveden u martu u Londonu. U predstavi, koju će režirati veteran vestendske i brodvejske scene, Trevor Nan, uloga Aleks Forest (u filmu je igra Glen Klouz), bolesno opsesivne žene koja proganja kolegu s posla s kojim je imala kratku avanturu, pripala je britanskoj glumici Nataši Mekelhon, najpoznatijoj po seriji "Kalifornikacija" i filmovima "Trumanov šou" i "Ronin". Kako prenosi agencija Rojters, još se ne zna ko će igrati Aleksinu žrtvu, njujorškog advokata Dena Galagera, kog je u filmu tumačio Majkl Daglas. Film "Fatalna privlačnost" bio je nominovan za šest Oskara, uključujući i najbolji film i najboljeg reditelja. Romantična drama "Planina Boukbek" sa Hitom Ledžerom i Džejkom Džilenholom, o ljubavnoj vezi dvojice kauboja na američkom Zapadu početkom 1960-ih godina, biće, pak, pretočena u operu koja će premijeru imati 28. januara u Teatru Real u Madridu. Zasnovana kao i film na istoimenoj priči Eni Pru, opera govori o "tipično nemogućoj, tragičnoj situaciji", kazao je za Frans pres američki kompozitor Čarls Vuorinen koji je ove nedelje nadgledao probe u španskoj prestonici. "Reč je o dvoje ljudi koji žele vezu koju društvo u to doba zabranjuje", dodao je on. Vuorinen je rekao da je blisko sarađivao sa Pruovom, čiji je originalni tekst objavljen 1997. godine u Njujorkeru, da bi je 2005. tajvanski reditelj Ang Li preneo na veliko platno. Film, koji opisuje zabranjenu ljubav dvojice mladića, Džeka i Enisa, koji se upoznaju u spektakularnom planinskom okruženju Vajominga, osvojio je tri Oskara: za najbolji adaptirani scenario, za najbolju muziku i najbolju režiju. "Velika ljubav je velika i kada joj se celo društvo suprotstavlja", kazao je direktor madridskog teatra, Belgijanac Žerar Mortije, koji je 2008. tražio od Vuorinena i Pru da adaptiraju priču u operu. On je naveo da je namerno zakazao premijeru neposredno nakon izvođenja čuvene Vagnerove opere "Tristan i Izolda". "Tristan, Izolda, Džek, Enis - niko od njih ne shvata šta im se događa, ali su svi spremni da polože život za ljubav koju osećaju", objasnio je Mortije. Autor više od 260 orkestarskih, horskih, klavirskih i perkusionističkih kompozicija, kao i elektronske muzike i baleta, Vuorinen poriče da je kreirao operu, u kojoj se dvojica junaka ljube na sceni, kao poruku u korist prava homoseksualaca. "Ako im to pomogne, onda je dobro. Ali, mene više zanima fundamentalni ljudski problem. Ne želim da opera bude shvaćena kao ideološko ili propagandno delo", istakao je njujorški kompozitor. Komponovana u dva čina, opera traje više od dva sata sa dijalozima na engleskom u kojima ima i po neka psovka.
