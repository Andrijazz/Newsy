> Izvor: B92
> Datum: petak 7.03.2014
> Rubrika: kultura
> Naslov: Rejf Fajns i Felisiti Džouns pozdravili publiku Festa
> Članak:

Publiku Festa večeras je u 19 sati pozdravila ekipa filma "Nevidljiva žena".

"Dobro veče, dame i gospodo", pozdravio je publiku reditelj i glumac Rejf Fajns na srpskom jeziku. Rekao je da je veoma srećan što je ponovo u Beogradu kao gost i da nosi lepa sećanja o radu na prošlom filmu čiji je jedan deo sniman u Srbiji. Fajns je pozvao na binu "dušu ovog filma", kako je rekao, glavnu glumicu Felisiti Džouns. Publici se poklonila i producentkinja filma - Gabriela Tana. "Nevidljiva žena" se bavi životom Čarlsa Dikensa i njegovom tajnom ljubavnicom Neli Ternan zbog koje se navodno razveo i proveo sa njom poslednje godine zivota.
