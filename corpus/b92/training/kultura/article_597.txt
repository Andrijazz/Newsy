> Izvor: B92
> Datum: ponedeljak 24.02.2014
> Rubrika: kultura
> Naslov: Retrospektive Gorana Paskaljevića u Madridu i Barseloni
> Članak:

Španska kinoteka u Madridu i kinoteka Katalonije u Barseloni organizovale su retrospektivu filmova našeg poznatog autora Gorana Paskaljevića, čiji je najnoviji film "Kad svane dan" upravo na redovnom repertoaru u španskim bioskopima.

Izbor filmova obuhvata sedam naslova slavnog reditelja - "Tuđa Amerika", "Bure baruta", "Kako je Hari postao drvo", "San zimske noći", "Optimisti", "Medeni mesec". "Kad svane dan" prikazan je premijerno na otvaranju obe retrospektive, uz prisustvo autora, a od prošlog vikenda je počeo da se prikazuje širom Španije. U Madridu je Paskaljevićev opus predstavio Fernando Lara, istoričar i teoretičar filma koji je 20 godina bio direktor festivala u Valjadolidu. Na tom festivalu Paskaljević je čak tri puta dobio glavnu nagradu "Zlatni klas". U prošlosti je trostruki pobednik Valjadolida bio samo još čuveni Ingmar Bergman. Intersantan je podatak da kritičar najvećeg španskog lista "El Pais" Jordi Kosta poredi strukturu Paskaljevićevog filma "Kad svane dan" sa Bergmanovim "Divljim jagodama". Paskaljević je izjavio Tanjugu da je pred prepunom salom kinoteke u Madridu, u kojoj su bili predstavnici Ambasade Srbije u Španiji, kao i članovi društva srpsko-španskog prijateljstva "Ivo Andrić", čitav sat odgovarao na pitanja publike. Tom prilikom uručena mu je nagrada "Grand prix" za najbolji film prikazan na prošlogodišnjem festivalu u španskom gradu Meridi. Posle Madrida, Paskaljević je otputovao u Barselonu gde je u novom, velelepnom zdanju kinoteke Katalonije prisustvovao otvaranju retrospektive svojih filmova pod nazivom: "Goran Paskaljević, veliki reditelj - skroman čovek". Uvodnu reč o njegovom stvaralaštvu priredio je direktor kinoteke Esteban Riambau. On je predložio našem reditelju da se vrati u Barselonu krajem marta, po završetku retrospektive, kako bi ponovio susret sa publikom koja je stojeći u prepunoj sali velikim aplauzom pozdravila Paskaljevića na otvaranju programa.
