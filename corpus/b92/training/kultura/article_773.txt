> Izvor: B92
> Datum: ponedeljak 10.03.2014
> Rubrika: kultura
> Naslov: Cineplexx u Ušću otvara vrata 9. aprila
> Članak:

Dugoočekivano otvaranje najmodernijeg bioskopa Cineplexx u Ušće Shopping Center-u zakazano je za sredu, 9. april.

Nakon višemesečnih radova, značajno uloženih sredstava i resursa, posetioci Ušća će posle više od pola godine čekanja imati priliku da posete bioskop urađen prema standardima kompanije Cineplexx. Čast da otvori bioskopsku sezonu u novom i najvećem bioskopu u ovom delu Evrope pripala je filmu cenjenog reditelja Srđana Dragojevića "Atomski sdesna" sa specijalnim, pretpremijernim prikazivanjem filma 08. aprila domaćim filmskim stvaraocima i profesionalcima iz filmske industrije iz čitavog sveta. Uz tri ekskluzivna holivudska blokbastera i najaktuelnije filmove u tom trenutku, bioskop Cineplexx će 9. aprila otvoriti vrata svojoj publici. Najsavremeniji bioskop u regionu će imati ukupno 11 digitalizovanih sala opremljenih sa vrhunskom, RealD 3D tehnologijom i visokim kvalitetom slike i zvuka, kao i sedištima za zaljubljene. Fantastični 4K projektori predstavljaju novinu na tržištu bioskopa u regionu. Oni prikazuju sliku u visokoj rezoluciji, duplo većoj od 2K slike na koju smo navikli do sada u bioskopima. "Kompanija Cineplexx je na tržištu Srbije prisutna duže od dve godine, sa bioskopima u "Delta City-u" u Beogradu i tržnom centru "Kragujevac Plaza". Zadovoljstvo nam je da na spisak postojećih bioskopa dodamo i najmoderniji Cineplexx u Ušće Shopping Centru, najvećem centru u Srbiji i na taj način proširimo bioskopsku mrežu i pružimo posetiocima savršen filmski doživljaj, kao što dolikuje regionalnom lideru", izjavio je Kristof Papusek, izvršni partner kompanije Cineplexx International. Cineplexx Ušće Shopping Center će u okviru četiri sale imati po dva reda opremljena sa udobnim, VIP sedištima, posebno dizajniranim kožnim foteljama, smeštenim u najboljem delu dvorane. Njihova pozicija, struktura i dizajn gledaocima pružaju osećaj kao da film gledaju iz svoje omiljene fotelje kod kuće. "Veoma nam je drago što smo uspostavili saradnju sa Cineplexxom. Ponosni smo što se kod nas otvara najsavremeniji multipleks bioskop u regionu i to baš za naš peti rođendan. Od 9. aprila svi posetioci Ušća imaće priliku da uživaju u najatraktivnijim filmskim naslovima i to na najboljim platnima i projektorima. USCE SC se trudi da postavlja standarde i ova saradnja je još jedan dokaz takvog našeg poslovanja, izjavila je Tijana Vujović, direktorka Confluence Property Management, kompanije koja upravlja ovim centrom.
