> Izvor: B92
> Datum: sreda 5.02.2014
> Rubrika: kultura
> Naslov: Berlinale: Nacistički zločini i preobražaj Kine
> Članak:

Februar u Berlinu je tradicionalno u znaku filma, doba kada nemačka prestonica dočekuje brojne zvezde, poznate filmadžije i ljubitelje sedme umetnosti ali, pre svega, neka od najvećih svetskih ostvarenja.

Međunarodni filmski festival u Berlinu, čije 64. izdanje počinje 6. februara, daje "ton" filmskoj godini pred nama. Manje glamurozan od Kana, manje popularan od Venecije, ali ništa manje prestižan, Berlinale je festival koji se verovatno najviše obraća najzahtevnijim filmofilima, onima koji uvek traže nešto novo, van utabanih staza. Oko 400 ostvarenja - velikih holivudskih produkcija, nezavisnih filmova i dokumentaraca biće prikazano tokom ovogodišnje smotre, koja se završava 18. februara. Samo u takmičarskoj selekciji našla su se 23 filma iz 20 zemalja, od kojih će se 20 nadmetati za glavnu nagradu, Zlatnog medveda, a 18 će baš u Berlinu imati svoju svetsku premijeru. Direktor festivala, Diter Koslik, objasnio je da su se glavne teme same nametnule. "Naš program se osvrće na nemačku istoriju u periodu od 1930. do 1940. i na holokaust", kazao je najavljujući festival na konferenciji za štampu održanoj prošlog meseca. "To nije bio svestan izbor. Jednostavno ima puno dobrih filmova na tu temu", objasnio je on dodajući da su mladi, porodica i odnosi u njoj takođe jedan od dominantnih sadržaja ovogodišnje selekcije.

Festival će otvoriti najnovije ostvarenje Vesa Andersona "The Grand Budapest Hotel", sa Rejfom Fajnsom u glavnoj ulozi. Reč je o istorijskoj freski, delimično zasnovanoj na beleškama austrijskog pisca Štefana Cvajga o ratom uništenoj Evropi. Film počinje 1914. godine i pokriva period do dolaska nacista na vlast, 1933. "Dvanaest godina kasnije, od Evrope će ostati samo ruševine i pepeo", naveo je Koslik. Domaća publika ovaj film moći će premijerno da pogleda na ovogodišnjem, 42. FEST-u, koji se od od 28. februara do 3. marta održava u Beogradu. Drugi svetski rat je siže i filma "Operacija: čuvari nasleđa" (The Monuments Men) Džordža Klunija, priče o grupi američkih, britanskih i francuskih stručnjaka koji pokušavaju da spasu evropsko umetničko nasleđe od nacista. Ovaj film u bioskope širom Srbije stiže već 13. februara. Proslavljeni nemački reditelj Folker Šlendorf, nagrađen Oskarom za "Limeni doboš", predstaviće na Berlinalu film "Diplomatie", sa Andreom Disolijeom i Nilsom Arestrupom. Njegovo novo ostvarenje govori o razlozima zbog kojih su nacisti poštedeli Pariz od rušenja.

Dokumentarac "The Decent One" bavi se otkrićem, u Izraelu, na stotine pisama, beleški i fotografija zloglasnog SS-ovca Hajnriha Himlera, desne ruke Adolfa Hitlera. Publika berlinskog festivala imaće priliku da vidi i "Memory of the Camps", film koji je snimio Imperijalni ratni muzej u Londonu na osnovu materijala prikupljenog nakon oslobođenja u nemačkom koncentracionom logoru Bergen-Belsen. I čuveni reditelj Alfred Hičkok je svojevremeno učestvovao u tom projektu, čiji je cilj bio da se Nemci suoče sa svojom odgovornošću. Od 20 filmova u takmičarskoj selekciji, čak tri dolazi iz Kine. Nijedan, međutim, nema ništa zajedničko sa "Velikim majstorom", spektakularnom kung-fu epopejom Von Kar-vaja, koja je prošle godine otvorila Berlinale. Reč je o tri ostvarenja snimljena sa ograničenim budžetom, "pričama inspirisanim žanrovskim filmom, koje su delo nove generacije reditelja", objasnio je Koslik. "Black Coal, Thin Ice" Daoa Jinana je triler o policajcu u potrazi za serijskim ubicom. "Blind Massage" Lua Jea je filmska adaptacija romana o slepom fizioterapeutu, dok "No Man's Land" Ninga Haoa uvodi gledaoce u sumornu svakodnevnicu kineskih marginalaca.

Francuski reditelj Alen Rene, autor klasika kao što su "Hirošimo ljubavi moja" (1959) i "Prošle godine u Marijenbadu" (1961), predstaviće se filmskom verzijom komada "Life of Riley" britanskog dramatičara Alana Ejkborna o čoveku u terminalnoj fazi bolesti. Veteran japanske kinematografije Jodi Jamada, najpoznatiji po samurajskoj trilogiji, vraća se u Berlin sa filmom "The Little House" koji govori o životu porodice u Tokiju pre i za vreme Drugog svetskog rata. Porodica je tema i filma "Boyhood" američkog reditelja Ričarda Linklejtera, sa Itanom Houkom i Patrišom Arket u glavnim ulogama. Imidž opasnog momka Vensana Kasela dobija bajkoviti obrt u filmu Francuza Kristofa Gansa "Lepotica i zver" u kom naslovnu rolu tumači Lea Sejdu. Ovaj film srpskoj publici biće predstavljen sledećeg meseca, jer je redovna bioskopska distribucija najavljena za 20. mart.

Forest Vitaker kao bivši robijaš i Harvi Kajtel kao šerif opsednut osvetom suočavaju se u filmu "Two Men in Town" u režiji francusko-alžirskog reditelja Rašida Bušareba. Peruanska rediteljka Klaudija Ljosa, čije je "Čemerno mleko" osvojilo Zlatnog medveda 2009. i bilo nominovano za Oskara, prikazaće svoje najnovije ostvarenje "Aloft". Film u kome glume Dženifer Koneli i Silijen Marfi, govori o majci odvojenoj od bolesne ćerke, a srpska publika moće će da ga pogleda ovog proleća u našim bioskopima. Mladi argentinski reditelj Benjamin Naištat debitovaće filmom "History of Fear", dok će njegova iskusnija zemljakinja Selina Murga, koja je bila učenica Martina Skorsezea i proslavila se filmom "Ana i drugi", prikazati priču o adolescentima koji otkrivaju život u "Third Shore". Američki producent i scenarista Džejms Šejmus predvodiće žiri ovogodišnjeg Berlinala, sastavljen od poznatih imena svetskog filma, među kojima su austrijski glumac i dvostruki Oskarovac Kristof Valc, američka glumica Greta Gervig, hongkonška zvezda Toni Leung, francuski reditelj Mišel Gondri i producentkinja filmova o Džejmsu Bondu Barbra Brokoli.
