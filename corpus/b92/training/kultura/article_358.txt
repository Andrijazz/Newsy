> Izvor: B92
> Datum: petak 31.01.2014
> Rubrika: kultura
> Naslov: "Život je tombola" na EXIT etiketi
> Članak:

EP izdanje sa pet numera kantautora Branimira Rosića "Život je tombola" od 31. januara je dostupno za besplatno preuzimanje na EXIT etiketi.

Koncertna promocija trećeg izdanja kantautora Branimira Rosića pod nazivom "Život je Tombola" biće održana u petak, 31. januara u 22h u Akademiji 28. "Za ovu injekciju rokenrola i zabave u Akademiji 28 nije potrebno izdvojiti novac već sebe, jer život može da iznenadi, pa čak i ovde i sad. Očekujte poklone, iznenađenja i promotivnu cenu diskova. Zavrtimo Tombolu zajedno. Dobro došli!" izjavio je Branimir najavljujući promociju. Album "Život je Tombola" sniman je u studiju producenta Đanija Pervana, u Sarajevu, tokom jula 2012. godine. Na njemu se nalaze pet novih, zrelijih i vrlo melodičnih pesama mladog kantautora. Pesme: "Cvet iz Tame", "Viva La Provance", "Ako Želiš", "Zadnja prilika" i naravno singl "Život je Tombola" nude pola sata uživanja u rokenrolu, slikama i emocijama uhvaćenim u životu oko nas, životu u nama. Onim stvarima koje čuvamo u sebi, načinom na koji reagujemo i kako bismo voleli da reagujemo na sve ono što nam ovo vreme pruža. Zahvaljujući novonastalom prijateljstvu i neposrednoj saradnji, Manu je doprineo da ovaj album izađe iz domaćih okvira, globalno se "zavrti" i najviše dosegne, bar što se tiče domaće konkurencije. Iz svih ovih razloga album "Život je Tombola" je i proglašen albumom godine, prema listu Dnevnik. EXIT Label je onlajn etiketa, nastala kao odgovor na novi način distribucije muzike, kao i iz potrebe za podrškom i što boljom promocijom kvalitetnih izvođača sa ovih prostora. Tokom pet godina postojanja, na EXIT etiketi objavljeno je preko 50 izdanja koja su dostupna za besplatno preuzimanje, dok je broj ukupnih preuzimanja muzičkih izdanja sa ovog sajta premašio dva miliona.
