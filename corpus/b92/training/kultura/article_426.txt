> Izvor: B92
> Datum:  
> Rubrika: kultura
> Naslov: Love Hunters u Božidarcu na Dan zaljubljenih
> Članak:

Grupa Love Hunters predvođena Milanom Muminom će prvi put u karijeri nastupiti u "Božidarcu" u petak 14. februara u 20h, na Dan zaljubljenih, uz goste Vilu Filozofinu i Microsonic.

Iako su status kultnog benda stekli još ranih devedesetih godina prošlog veka, LOVE HUNTERS danas zvuče energičnije i svežije nego ikad. To će i dokazati beogradskoj publici sledećeg petka, 14. februara, kada će pored hitova zahvaljujući kojima su stekli kultni status, premijerno izvesti i novi singl - pesmu "Black and Blue" koja će svoju premijeru doživeti u petak 7. februara na Radiju Novi Sad. Novosadski indie-rock bend MICROSONIC koji kritičari opisuju kao ,,psihodeliju panonske ravnice, negde na pola puta između Air-a i Sonic Youth-a" takođe će prvi put nastupiti u Božidarcu, a predstaviće se autorskim pesama sa debi albuma "Unreal Images" koji će početkom proleća objaviti SKC Novi Sad, a koji je najavljen singlom "Plastic Sky". Originalnim pistupom muzici i harizmom pevačice i basistkinje Danijele Jakobi, Microsonic će Danu zaljubljenih dati poseban šmek...

Još jedna dama, Julia Boroš, poznatija kao VILA FILOZOFINA, ,,razbudiće uspavane umove i usamljena srca", kako sama kaže, i predstaviće pesme sa hvaljnog albuma ,,Samospoznaja". Na Beogradskom autorskom rok festivalu Vila Filozofina je nedavno dobila specijalnu nagradu za najkompletnijij umetnički i muzičko-scenski nastup, te će publika Vračar Rocks festivala od Julie Boroš svakako imati šta i da vidi! Jedan od najžešćih muških vokala, uz dva specifična ženska, Dan zaljubljenih na Božidarcu učiniće atipičnim i neponovljivim! Ulaznice mogu da se kupe po pretprodajnoj ceni od 350 dinara u Felix Shopu (TC Sremska, I sprat), dok će na ulazu u ,,Božidarac", na veče koncerta, ulaznice koštati 500 dinara. Koncert počinje u 20h.
