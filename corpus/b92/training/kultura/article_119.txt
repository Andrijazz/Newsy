> Izvor: B92
> Datum: nedelja 12.01.2014
> Rubrika: kultura
> Naslov: U Holivudu i dalje nema mesta za žene?
> Članak:

Kada Holivud u četvrtak objavi spisak nominovanih za Oskare, na njemu će se naći neka velika imena, neke nove nade ali sramotno malo žena.

Iako su producentkinje nekoliko glavnih filmova u trci za nagrade, ostaje bojazan da je šoubiznis i pored toga nereformisani "muški klub". Uoči 86. dodele nagrada Američke akademije za film, nedavno istraživanje ukazalo je na šokantno mali broj žena koje su režirale filmove sa najvišom zaradom u poslednji 10 godina. Kako piše "Independent", borba za mesto žena na vrhu holivudske hijerarhije bila je, kako se činilo, dobijena kada je Ketrin Bigelou postala prva žena koja je dobila Oskara za režiju za "Katanac za bol" 2010. Ona je, međutim, tek četvrta žena koja je bila nominovana za nagradu Akademije i nijedna joj se od tada nije pridružila. Pročitajte recenziju filma "Katanac za bol"

Od deset filmova koji će se najverovatnije naći na listi nominovanih za Oskara za najbolji film, šest ima žene u producentskom timu a, kao što je slučaj sa "Američkom prevarom" i filmom "Ona", u timu je ista žena - Megan Elison, koja je sa Bigelou sarađivala na njenom filmu "00:30 - Tajna operacija". Pročitajte recenziju filma "00:30 - Tajna operacija" Šanse da se neko pridruži Bigelou na listi žena rediteljki nominovanih za Oskara su praktično nepostojeće. I dok je američko Udruženje producenata saopštilo da žene čine gotovo polovinu od njihovih 6.000 članova, organizacija je bila "šokirana" istraživanjem koje je sprovela organizacija "Žene na filmu" Sandens instituta. Njihovi rezultati pokazali su da žene čine svega 4,4 procenta režisera 100 filmova sa najvećom zaradom u periodu od 2002. do 2012. Brojke pokazuju i to da što je veći budžet za film, šanse da ga režira žena su manje.

Britanska producentkinja Alison Oven, jedna od troje producenta iza Diznijevog filma "Spasavanje g. Benksa" koji ima velike šanse da bude nominovan za Oskara, priznala je da nije preterano iznenađena velikim ekonomskim jazom između muškaraca i žena u Holivudu, bar kada je reč o blokbasterima. Ona je časopisu "Variety" rekla da filmovi sa velikim budžetom ostaju u "muškom" domenu. "Teže je ženama režiserima ali je nešto lakše kada su u pitanju poslovi producenata i pisac", rekla je ona i dodala da potonje kategorije pružaju fleksibilnije vreme za žene koje žele da imaju decu. Alison Oven je, inače, majka pevačice Lili Alen. "Kod režiranja je teško sići sa lestvice i roditi decu. Ljudi postaju sumnjičavi ako vas dugo nema", rekla je ona.

Od 100 filmova sa najvećom zaradom, svega dva su režirale žene. Na 83. mestu je "Mama Mia!" koju je 2008. režirala Filida Lojd a na 68. je "Kung Fu Panda 2" koji je 2011. režirala Dženifer Ju Nelson. Odustvo žena na vodećim pozicijama kod visokobudžetnih filmova primenjeno je i na producente u 2013. godini. Pet filmova sa najvećom zaradom u 2013. su "Ironman 3", "Čovek od čelika", "Gravitacija", "Paklene ulice 6", "Oz veliki i moćni", "Zvezdane staze: Ka tami" i "Svetski rat Z". Od 19 producenata ovih filmova, tri su žene. Američka akademija prošle godine bila je suočena sa seksističkom kontroverzom kada je voditelj Set Mekfarlen, tvorac komedije "Family guy", u svoj scenario uključio i neukusnu šalu na račun Adeline težine, insinuaciju da je Dženifer Aniston bila striptizeta i uvodnu numeru u kojoj je pobrojao glumice koje su pokazale svoje grudi na filmu. Imajući to u vidu, Akademija je ove godine za tu ulogu izabrala popularnu voditeljku Elen Dedženeris.
