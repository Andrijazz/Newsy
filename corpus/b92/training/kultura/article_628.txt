> Izvor: B92
> Datum: sreda 26.02.2014
> Rubrika: kultura
> Naslov: Odlazak u večnost virtuoznog gitariste Paka de Lusije
> Članak:

Pako de Lusija, španski gitarista i jedan od najvećih španskih muzičara 20. veka, preminuo je danas u Meksiku. Tokom svoje neverovatne karijere bio je čest i rado viđen gost u Srbiji.

Pako de Lusija je preminuo od posledica srčanog udara, prenose agencije. "Njegova smrt je nenadoknadiv gubitak za svet kulture i za Andaluziju", rekao je danas gradonačelnik Alhesirasa Hose Ignasio Landaluce. U tom gradu, rodnom mestu De Lusije, proglašena je dvodnevna žalost. "Cigani su bolji, pošto slušaju muziku od rođenja. Da nisam rođen u kući u kojoj jesam, bio bih niko, jer ne verujem u 'spontanog' genija", rekao je jednom De Lusija. -- Kako je bilo kada je Pako de Lusija nastupio na 44. Bemusu 18. oktobra 2012. godine u Sava centru u Beogradu pročitajte ovde -- De Lusija je prvi španski gitarista koji je dobio počasni doktorat čuvenog koledža za muziku iz Bostona Berkli. Bio je sinonim za flamenko gitaru i istovremeno jedan od najoriginalnijih umetnika ovog žanra. U karijeri koja je trajala decenijama, proneo je slavu flamenko muzike širom sveta. Iako je tokom čitave karijere ostao veran svojim muzičkim korenima, uvek se trudio da bude originalan i drugačiji. Imao je dugu i uspešnu karijeru, a objavio je više desetina albuma. Radoznalost ga je odvela do priznate saradnje sa nekim od najčuvenijih muzičara današnjice kao što su pijanista Čik Korija, gitaristi Džon Meklaflin, Leri Korijel i Al di Meola, kao i pevač Brajan Adams, s kojim je sarađivao na muzici za film "Don Huan de Marko".

Pako de Lusija, čije je pravo ime Fransisko Sančez Gomes je rođen 21. decembra 1947. u Alhesirasu, u Španiji. Gitaru je počeo da svira sa šest godina. U početku svira flamenko zajedno sa drugim izvođačima, pre nego što je 1967. godine izdao prvi solo album. Širom sveta je postao poznat 1973. godine posle objavljivanja kompozicije "Entre dos Aguas", koja je 20 nedelja bila na vrhu španske top-liste. Pravo međunarodno priznanje stiče 1981. godine sa albumom "Friday Night in San Francisco", koji je snimio zajedno sa Džonom Maklohlinom i Alom di Meolom. Poznat je i po tome što je snimio verziju čuvene kompozicije Koncert za Aranhuez, delo kompozitora Hoakina Rodriga.
