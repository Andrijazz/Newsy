> Izvor: B92
> Datum: sreda 5.03.2014
> Rubrika: kultura
> Naslov: Pijanista Niu Niu nastupa sa Beogradskom filharmonijom
> Članak:

Mladi kineski pijanista izuzetne međunarodne karijere Niu Niu nastupiće sa Beogradskom filharmonijom u petak, 7.marta u Kolarčevoj zadužbini na koncertu iz Klasičnog ciklusa.

Niu Niu će pod dirigentskom upravom svog sunarodnika, šefa dirigenta Muhai Tanga sa Beogradskom filharmonijom izvesti Koncert za klavir i orkestar br.1 Johanesa Bramsa. Na pretposlednjem koncertu u svom Klasičnom ciklusu u ovoj sezoni Beogradska filharmonija i Tang izvešće i Simfoniju broj pet Ludvig van Betovena, poznatu kao Sudbinska.Ccuveni motiv od četiri tona u Petoj simfoniji jedan je od najpoznatijih u istoriji muzike a sam Betoven opisao ga je kao sudbinu koja kuca na vrata, najavila je Beogradska filharmonija. Nakon probe sa Beogradskom filharmonijom dirigent Tang je rekao da je značenje ove simfonije istorijsko, da je ona toliko poznata da je muzičari mogu svirati zatvorenih očiju ali da ako želite da podarite izuzetno izvođenje ovog remek dela, morate da se potrudite da razumete svaki njegov momenat. "Postoji mnogo izvođenja i snimaka Betovenove Pete simfonije ali ne dovoljno onih izuzetnih i značajnih. Svaki put je treba svirati sa svežinom, kao da je u pitanju premijera. Snaga ovakvih remek dela je upravo u tome što nam pomažu da sebe bolje razumemo, rekao je Tang a prenosi Filharmonija. Na koncertu iz klasičnog ciklusa Tang će predstaviti mladog pijanistu Niu Niu, nekadašnje čudo od deteta sa karijerom u usponu. Svestrani muzičar koji svira i violinu izvešće Bramsovom Klavirski koncert br. 1, jedan od vrhunaca klavirske literature, delo izuzetne snage i zrelosti, što su i karakteristike interpretacije pijaniste Niu Niu. Niu Niu je nadimak i umetničko ime kineskog pijaniste Džanga Ssenglijanga (17), koji je svoj talenat pokazao već sa tri godine. Prvi debitantski koncertni nastup imao je sa šest, a nedugo nakon toga dobio je poziv da se upiše na Šangajski muzički konzervatorijum. Sa osam godina, postao je najmlađi student u osamdesetpetogodišnjoj istoriji ovog konzervatorijuma. Rekord je postavio i kao najmlađi pijanista koji je ikada potpisao ekskluzivni ugovor sa nekom međunarodnom izdavačkom kućom za klasičnu muziku, 2007.godine potpisao je ekskluzivni ugovor sa EMI Classics. Sa 12 godina, Niu Niu je postao najmlađi umetnik na svetu koji je snimio sve Šopenove etide. U oktobru 2010. godine, dobio je nagradu Monblan za 2010. godinu, za najtalentovanijeg mladog umetnika. Niu Niu pohađa Konzervatorijum Nove Engleske u Bostonu kao dobitnik pune stipendije. Njegovo treće izdanje za diskografsku kuću EMI, pod nazivom Listove transkripcije, objavljeno je u Aziji 2012. godine, praćeno turnejom od 25 koncerata po Dalekom istoku, uključujući Japan i kineske teritorije. Album je objavljen i u ostatku sveta prošle godine.
