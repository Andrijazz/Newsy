> Izvor: B92
> Datum: subota 22.02.2014
> Rubrika: kultura
> Naslov: Muškarci u Holivudu gotovo dvostruko plaćeniji od žena
> Članak:

Holivud možda promoviše liberalne ideje, ali muškarci i dalje ubedljivo vode glavnu reč.

Ne samo da žena ima daleko manje u holivudskim ostvarenjima i ekipama koje rade na njima, nego su i najuspešnije u ovoj industriji ipak daleko manje plaćene od muškaraca. Prošle godine, od 10 najvećih isplata za glumce po filmu, ni jedna nije otišla u ruke neke žene, pokazalo je istraživanje Womens Media Centre u Americi. Prema podacima Njujorške filmske akademije o zaradama glumaca i glumica iz 2013. najplaćenija glumca je Anđelina Žoli (33 miliona dolara), koja ipak zarađuje dvostruko manje od najplaćenijeg glumca - Roberta Daunija Džuniora (75 miliona dolara), a ima istu zaradu kao Denzel Vošington koji se našao na devetom mestu liste najplaćenijih glumaca.

Muškarci Zarada Žene Zarada 1. Robert Dauni Džunior 75 miliona dolara Anđelina Žoli 33 miliona dolara 2. Čening Tatum 60 miliona dolara Dženifer Lorens 26 miliona dolara 3. Hju Džekmen 55 miliona dolara Kristen Stjuart 21,5 miliona dolara 4. Mark Volberg 51 miliona dolara Dženifer Eniston 20 miliona dolara 5. Dvejn Džonson 46 miliona dolara Ema Stoun 16 miliona dolara 6. Leonard Dikaprio 38 miliona dolara Šarliz Teron 15 miliona dolara 7. Adam Sendler 36,5 miliona dolara Sandra Bulok 14 miliona dolara 8. Tom Kruz 35 miliona dolara Natali Portman 14 miliona dolara 9. Denzel Vošington 33 miliona dolara Mila Kunis 11 miliona dolara 10. Lijam Nison 26 miliona dolara Džulia Roberts 11 miliona dolara

Studija je takođe pokazala da su godine dominantan faktor u potencijalu žena da zarađuju velike iznose u ovoj industriji. Poput Daunija, zvezde filmova o Ajronmenu, većina glumaca je u četrdesetim godinama, Tom Kruz i Denzel Vošington u pedesetim, dok je Lijam Nison zagazio u šezdesete. Za razliku od njih, većina najplaćenijih glumica je u dvadesetim, odnosno tridesetim godinama, a najstarija među njima je Sandra Bulok koja ima tek 49 godina. Rodna nejednakost nastavlja se i na ekranima, stoji u izveštaju. Za samo šest odsto od 100 najboljih filmova napravljenih u 2012. angažovan je otprilike isti broj žena i muškaraca. Žene dobijaju svega 29 odsto uloga "sa tekstom", a prečesto se pojavljuju samo "kao dekoracija", dok oko trećine pritom nosi odeću koja ne skriva mnogo toga, ili su delimično gole. Zaista, ženski likovi imaju četiri puta veću šansu da nose izazovnu garderobu, ili budu gole, nego muški. Istraživanje je takođe pokazalo iznenađujući rast broja mladih glumica koje su pristale da se razgolite pred kamerama. Od 2007. taj broj je porastao za trećinu. Iza kamera, rodna nejednakost je još gora. Od 250 najgledanijih filmova iz prošle godine, svega 16 odsto su režirale žene ili imale neku važniju ulogu u njegovom snimanju.
