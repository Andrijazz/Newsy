> Izvor: B92
> Datum: subota 11.01.2014
> Rubrika: kultura
> Naslov: Horvat otvara novu "Kuću za pisce"
> Članak:

Promocija knjige "Što želi Europa?" (Algoritam, Zagreb, 2013) Srećka Horvata i Slavoja Žižeka, održaće se 15. januara od 19 sati u Galeriji Artget Kulturnog centra Beograda.

Time će biti otvoren novi ciklus programa "Kuća za pisce" koji počinjemo upravo sa hrvatskim filozofom i piscem Srećkom Horvatom (1983, Osijek). Ovaj filozof i publicista do sada je objavio osam knjiga, od kojih je "Pažnja! Neprijatelj prisluškuje" prevedena prošle godine i na nemački. Poslednju knjigu "Što želi Europa?" napisao je sa slovenskim filozofom Slavojem Žižekom, izvorno je objavljena na engleskom a u međuvremenu je prevedena i na nemački, francuski, hrvatski, španski, italijanski, itd. Preveo je šest knjiga sa nemačkog i engleskog. O knjizi je čuveni američki reditelj Oliver Stoun rekao: "Znameniti slovenački ekscentrik i harizmatični hrvatski filozof, u društvu najopasnijeg grčkog političara, pružaju analizu evropske pat-pozicije na način koji je ujedno zajedljivo šarmantan i ogorčeno inteligentan. Svaki pravi Evropljanin, veran stvarnoj ideji Evrope, mora ovo pročitati!" Horvat je uredništva časopisa "Zarez", "Europski glasnik" i "Tvrđa" gde je objavio niz tekstova i prevoda, kao i uredio brojne temate. Dobitnik je nagrada zagrebačkog Salona arhitekture, kao i dve nagrade za najboljeg mladog i najboljeg filmskog kritičara u Hrvatskoj. Bio je jedan od osnivača Subversive Festivala i direktor međunarodne konferencije koja u Zagrebu svake godine okupljala brojne svetske intelektualce. U razgovoru s autorom učestvuju Kruno Lokotar i Rade Dragojević.
