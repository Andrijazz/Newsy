> Izvor: B92
> Datum: subota 8.03.2014
> Rubrika: kultura
> Naslov: Džouns: Fajns je divan reditelj i glumac
> Članak:

Mlada britanska glumica Felisiti Džouns, koju je publika Festa videla u filmu Rejfa Fajnsa "Nevidljiva žena", izjavila je danas da je bio poseban doživljaj raditi sa nekim ko je istovremeno glumac i reditelj.

"To su sasvim različite uloge, ali je Fajns u obe divan. Puno mi je pomogao i kao reditelj i kao partner isped kamere", rekla je ona na konferenciji za novinare u "Sava centru". U ljubavnoj drami iz 19. veka Fajns igra slavnog pisca Čarlsa Dikensa, a Džouns mladu pozorišnu glumicu Neli Ternan, njegovu tajnu ljubavnicu, zbog koje se navodno razveo i proveo sa njom svoje poslednje godine. Džouns je podsetila da su njih dvoje već igrali zajedno, u filmu "Cemetery Junction" 2010. godine, tada uloge oca i ćerke. "Bilo je interesantno sada uraditi nešto različito, preći u likove ljubavnika. O Nelinoj neverovatnoj životnoj storiji saznala sam iz knjige o njoj, ali sam i sama istraživala, posetila njenu kuću u Londonu, u kojoj je živela sa majkom i sestrama. Bili su veoma siromašna, ali obrazovana porodica", ispričala je ona. Glumica je dodala da prema svojoj koleginici iz 19. veka gaji veliko saosećanje i divljenje, jer je bila jaka žena pred izazovima svog vremena, a pritom veoma tiha i uzdržana. "To mi je bio i glumački izazov, da oživim njen lik manje kroz replike, a više kroz neverbalnu komunikaciju", rekla je Džouns. Čest gost Beograda Fajns zahvalio je na pozivu na Fest, dodavši da mu ovaj festival, koji je pre tri godine prikazao njegov rediteljski debi "Koriolan", postaje gotovo kao drugi dom.

Zajedno sa producentkinjom Gabrijelom Tana planira novi projekat, ali ne želi da otkriva detalje, osim da neće žuriti da ponovi eksperiment da u istom filmu i režira i glumi. "Posle Šekspira i Dikensa voleo bih nešto savremenije, po originalnoj priči. Ako bude novog filma, voleli bismo da ponovo dođemo u Srbiju i snimamo ovde", rekao je on. Gošća Festa danas je bila i mlada norveška rediteljka pakistanskog porekla Iram Hak, čiji je debitantski film "Vaša sam" prikazan u takmičarskom programu "Evropa van Evrope". "Moj film je delom autobiografski, kao svedočanstvo o životu druge generacije imigranata. Problem je u adaptaciji. S jedne strane želimo da zadovoljimo roditelje, da poštujemo njihove norme i običaje, ali sa druge strane, prirodno je da svako mlado biće želi da bude ravnopravno sa vršnjacima, da se uklopi u društvo u kojem živi", rekla je ona. Priča o mladoj samohranoj majci iz Pakistana koja pokušava da se ostvari u Norveškoj kao glumica i majka, ali i da pronađe ljubav, dobio je dobre ocene srpskih kritičara.
