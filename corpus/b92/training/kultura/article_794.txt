> Izvor: B92
> Datum: sreda 12.03.2014
> Rubrika: kultura
> Naslov: Katrin Denev: Nisam nostalgična
> Članak:

Na pragu osme decenije, francuska glumica Katrin Denev i dalje mnogo radi i nema vremena da prebira po prošlosti i priseća se vremena kada je sarađivala sa slavnim rediteljima kao što su Luis Bunjuel i Fransoa Trifo.

U svom najnovijem filmu, "Elle s'en va" (Betino putovanje), sedamdesetogodišnja glumica igra Beti, ženu koja nakratko napušta svoj učmali život i kolima odlazi na put po unutrašnjosti Francuske. Tu upoznaje nove ljude, među njima i svog unuka Marka, s kojim završava u hotelu pored mora, usred okupljanja francuskih misica iz 1969. Iako ne razmišlja često o vlastitoj prošlosti, Katrin Denev je navela da joj je nostalgija koja provejava filmom bliska i da budi stare uspomene. "Podseća me na filmove od pre 25 godina koji se sa posebnom nežnošću osvrću na ljude koji žive van gradova", objasnila je ona. "Betino putovanje", svojevrsni francuski road-movie, režirala je njena prijateljica i koleginica Emanuel Berko, koja je ulogu Beti napisala baš za nju.

"Želela sam da radim s njom. Pre tri godine dogovorile smo se da zajedno snimimo film i ona ga je napisala", rekla je Katrin Denev agenciji Rojters, navodeći da su i drugi reditelji, poput Andrea Tešinea, pisali filmove i uloge za nju. "Znate, ja znam mnogo reditelja", kazala je ona, dodavši da uloge bira najviše u zavisnosti od priče i reditelja. "Od same uloge važniji su mi priča i reditelj. Naravno, uloga mora da bude interesantna, ali ono što me privuče je celina", istakla je zvezda filma "Lepotica dana". U filmu se ona zaljubljuje u mnogo mlađeg muškarca od sebe koji je brutalno iskren kada govori o starijim ženama. "Prilično je zabavno kada me gleda i zamišlja lepoticu kakva sam bila pre 25 ili 30 godina", navela je glumica, dodajući da joj starenje ne pada previše teško.

"Ne smete da se previše opirete vremenu. Nije da mi se sviđa to što starim, ali ne smatram to nekim većim problemom. Možda zbog toga što imam decu i unuke. To je jedan sasvim drugačiji tempo, drugačiji način posmatranja stvari, koji nije okrenut samo sebi", rekla je poznata glumica. Francuska diva je izjavila da bi rado snimala u Holivudu, ali da joj se u američkoj meki filma ne nudi ništa interesantno. Njeni omiljeni holivudski reditelji? "Videla sam film Vesa Andersona ''Grand Budapest hotel''. To je jedno izvanredno ostvarenje. Tako originalno, tako lično. Takođe mi se mnogo dopadaju Pol Tomas Anderson, Kristofer Nolan i reditelj serije "Kuća od karata" Dejvid Finčer", odgovorila je ona. "Ta serije je tako cinična, neverovatna, briljantna", zaključila je Katrin Denev.
