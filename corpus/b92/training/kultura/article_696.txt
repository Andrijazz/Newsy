> Izvor: B92
> Datum: utorak 4.03.2014
> Rubrika: kultura
> Naslov: Legendarni Franko Nero stiže u Srbiju
> Članak:

Čuveni italijanski glumac Franko Nero doputovaće 8. marta u Srbiju, gde će prisustvovati premijeri domaćeg filma "Mamula", reditelja Milana Todorovića, u kom igra jednu od glavnih uloga.

Nero je prvu veću ulogu dobio zahvaljujući Džonu Hjustonu koji ga je uzeo za ulogu Avelja u svom filmu "Biblija: U početku" (The Bible: In the begining). Nakon nekoliko meseci usledila je uloga Đanga u istoimenom vesternu koja ga je proslavila i donela mu brojne uloge u špageti vesternima. Tokom godina, Nero je glumio u brojnim evropskim ostvarenjima kao što je film "Tristana" Luisa Bunjuela, ali i u holivudskim filmovima poput "Umri muški 2". Prihvatao je uloge junaka najrazličitijih nacionalnosti i odigrao je skoro 200 uloga, a neretko se nalazio u ulogama nacionalnih heroja poput Garibaldija (Italija), Arpada (Mađarska), i Banović Strahinje. Za film "Kamelot" bio je nominovan za dobitnika Zlatnog globusa, a iako ga nije osvojio, na snimanju je upoznao glumicu Vanesu Redgrejv, sa kojom je i danas u braku i imaju sina, Karla Nera, takođe filmskog reditelja. Nera jeitalijanski predsednik odlikovao titulom viteza Republike Italije 1992. godine za umetnički doprinos.
Mamula Premijera: 8. mart, FEST Početak distribucije: 10. april Režija: Milan Todorović Uloge: Franko Nero, Kristina Klebe, Dragan Mićanović, Natali Burn, Miodrag Miki Krstović, Slobodan Stefanović, Sofija Rajović, Jelena Rakočević, Zorana Kostić Obradović, Janko Cekić, Miki Perić Žanr: Horor
Mamula
Premijera: 8. mart, FEST Početak distribucije: 10. april Režija: Milan Todorović Uloge: Franko Nero, Kristina Klebe, Dragan Mićanović, Natali Burn, Miodrag Miki Krstović, Slobodan Stefanović, Sofija Rajović, Jelena Rakočević, Zorana Kostić Obradović, Janko Cekić, Miki Perić Žanr: Horor
U Beograd ovog puta dolazi zbog uloge u fimu "Mamula" reditelja Milana Todorovića. On je izjavio da voli da pomaže mladim rediteljima, jer je i njegov sin reditelj, zbog čega je prihvatio ulogu u filmu, kao i da mu je drago što je imao priliku da snima u Crnoj Gori. Premijerom filma "Mamula" 8. marta u 22h u Sava centru biće zatvoren ovogodišnji FEST. "Mamula" prati dve američke turistkinje koje dolaze u Crnu Goru da posete svog starog prijatelja. Nakon nekoliko dana uživanja, družina odlučuje da poseti napušteno ostrvo Mamula, iako su upozoreni na čudna dešavanja i legende koje kruže o tom mestu. Tamo zatiču misterioznog ribara koji drži zatočenu prelepu devojku. U pokušaju da oslobode zarobljenicu shvataju da je ona zapravo sirena, koja ih svojom pesmom i izgledom opčinjava, ali se ubrzo pretvara u krvožednog monstruma koji im neće dozvoliti da živi napuste Mamulu.
