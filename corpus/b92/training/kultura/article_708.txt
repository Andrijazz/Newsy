> Izvor: B92
> Datum: sreda 5.03.2014
> Rubrika: kultura
> Naslov: "Mamaroš" i u ruskim bioskopima
> Članak:

Film Momčila Mrdakovića "Mamaroš" premijerno će biti prikazan u Moskvi u nedelju, 9. marta, a uvodnu reč će dati Emir Kusturica.

Kako je najavio reditelj filma, "Mamaroš" će potom biti prikazan u bioskopima širom Rusije, što je, kako navodi, izuzetan događaj pošto holivudski blokbasteri vladaju u ruskim bioskopima a evropski i filmovi sa drugih kontinenata su uglavnom potisnuti na male ekrane. Festivalski život "Mamaroša" se zatim nastavlja 14. marta u Njujorku, gde film otvara festival socijalno relevantnog filma (Rated SR Socially Relevant Film Festival New York), a zatim učestvuje u takmičarskom program Brazilskog festival Cinerama (Cinerama BC International Film Festiva), od 8. do 13. aprila. Mira Banjac koja igra glavnu ulogu u ovom filmu, dobila je dve najvažnije godišnje nagrade, FIPRESCI - nagradu udruženja kritičara i nagradu Zlatna prizma, koju dodeljuje AFUN - Akademije za filmsku umetnost i nauku Srbije. Značajno je da se film koji se na topao i duhovit način bavi ljudima i događajima iz naše ne tako davne prošlosti, prikazuje širom sveta i time stranim gledaocima pruža retku priliku da nas i našu zemlju vide u pozitivnom svetlu što kao što znamo nije čest slučaj, smatra Mrdaković.
