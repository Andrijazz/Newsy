> Izvor: B92
> Datum: sreda 5.02.2014
> Rubrika: kultura
> Naslov: Motociklistički koncert i druge bizarne priče
> Članak:

Novi koncert Beogradske filharmonije, iz ciklusa "Bizarrte", neobičan vremeplov muzičkih ekscentričnosti, 7. februara (20h), u Velikoj sali Kolarčeve zadužbine, predvodiće Vladimir Kulenović, rezidencijalni dirigent Filharmonije.

Motociklistički koncert za trombon i orkestar, u kome će solista Ijan Bousfild oponašati zvuk motora, samo je jedna od neobičnosti iz repertoarskog kolaža koji će Beogradska filharmonija izvesti u okviru ciklusa "Bizarrte". Ciklus ovom prilikom predstavlja muzička dela XX veka koja su bila nova i šokantna za javnost u periodu u kome su nastala. Koliko su se slušne granice "bizarnosti" pomerile kroz vreme čućemo kroz Vebernovu orkestraciju Bahovog Ričerkara u maniru melodije tonskih boja, kojom je ovo barokno delo predstavljeno na potpuno novi način, 1935. godine. Motociklistički koncert za trombon i orkestar Jana Sandstroma iz 1989. godine, jedinstvena je prilika za publiku da čuje muzičku priču modernog Odiseja - "bajkera" koji putuje svetom noseći svoj trombon! Solista imitira zvuk menjanja brzina na motoru uz brojne efekte i bravure koje prikazuju tehničke mogućnosti trombona, koji je kao solistički instrument u klasičnoj muzici retko zastupljen. Trombonista Ijan Bousfild će ovaj instrument takođe predstaviti kroz Koncert za trombon i orkestar Launija Grondala, iz 1924. godine. Motociklistička akrobatika i brzina motora koja se postiže na duvačkom instrumentu bizarna je pojava na klasičnoj koncertnoj sceni. Pre 100 godina, isto tako je ondašnjoj publici zvučalo revolucionarno delo Posvećenje proleća Igora Stravinskog, čije je prvo izvođenje u Parizu izazvalo veliki skandal i prave nerede, zbog čega je intervenisala i pariska policija. Vrhunac bizarnih muzičkih priča Filharmonija će predstaviti na sledećem, a ujedno i poslednjem koncertu iz ovog ciklusa, koji je zakazan za 6. jun.
