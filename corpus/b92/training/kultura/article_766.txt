> Izvor: B92
> Datum: ponedeljak 10.03.2014
> Rubrika: kultura
> Naslov: Mira Banjac dobitnica nagrade "Žanka Stokić"
> Članak:

Glumica Mira Banjac dobitnica je nagrade "Žanka Stokić" koju dodeljuje Narodno pozorište iz Beograda, Kompanija "Novosti" i Grad Požarevac.

Odluku je doneo žiri čiji je počasni predsednik Mira Stupica, a u kome su i Ratko Dmitrović, glavni urednik i generalni direktor "Novosti", Dejan Savić, v.d. upravnika Narodnog pozorišta, Ljiljana Stjepanović, prošlogodišnja dobitnica, i Slavenko Saletović, reditelj. Priznanje se sastoji od plakete koju daruje nacionalni teatar, rada akademskog slikara Geroslava Zarića, statue Žanka Stokić, koja je dar grada Požarevca, a rad akademskog vajara Milivoja Bogosavljevića, i novčanog iznosa koji poklanjaju "Večernje novosti". Ovo visoko priznanje uručuje se svake godine glumici čija je ličnost obeležila pozorišni i filmski život Srbije svojom stvaralačkom zrelošću i bogatstvom glumačkog izraza. Dosadašnje dobitnice nagrade "Žanka Stokić" su Svetlana Bojković, Milena Dravić, Radmila Živković, Đurđija Cvetić, Ružica Sokić, Jelisaveta Sablić, Gordana Đurđević Dimić, Dara Džokić, Mirjana Karanović, Ljiljana Blagojević i Ljiljana Stjepanović. Nagrada će biti uručena na svečanosti na Velikoj sceni Narodnog pozorišta u Beogradu, u subotu 22. marta, sa početkom u 12 časova.
