> Izvor: B92
> Datum: utorak 4.03.2014
> Rubrika: kultura
> Naslov: Šta Tasovac može da uradi sa Filharmonijom?
> Članak:

Upravni odbor Beogradske filharmonije obavio je 3. marta javni intervju sa tri od četiri kandidata koja su se prijavila na konkurs i čija je dokumentacija prihvaćena a programi su objavljeni na sajtu Beogradske filharmonije.

Na konkurs za direktora Beogradske filharmonije od 17.januara prijavili su se akademski muzičari Nenad Marinković, Milorad Marinković, Saša Aleksić i Ivan Tasovac. Upravni odbor je 24. februara javno otvorio i pregledao konkursnu dokumentaciju i nakon što je ustanovio da su svi kandidati ispunili formalno-pravne uslove konkursa, imaju odgovarajuću školsku spremu, godine staža na poslovima iz oblasti kulture i da su podneli planove i programe rada BF za naredni period, na sajtu BF objavio je programe kandidata, ali bez imena. O programima, označenim samo brojevima, zaposleni su se izjašnjavali u anonimnoj anketi u kojoj je učestvovalo 85 od ukupno 115 zaposlenih. Rezultati ankete ne obavezuju UO u donošenju njihove odluke o najboljem kandidatu koga će predložiti ministarstvu kulture i danas nisu želeli da javno saopšte rezultate glasanja zaposlenih. Prema rečima predsednice UO Ane Trbović, iako rezultati ankete ne obavezuju UO u donošenju odluke, izuzetno će ozbiljno uzeti u obzir anketu zaposlenih u donošenju odluke o izboru direktora. Pred UO danas su dodatno o svojim programima predloga rada i razvoja BF u naredne četiri godine govorila tri kandidata, odgovarala na pitanja Trbovićeve, Zorana Sekulića, Draginje Đurić i Aleksandra Latkovića da bi bliže objasnili svoje programe i ubedili ih da su upravo oni najbolji kandidati. Zbog sprečenosti Nenada Marinkovića razgovor o njegovom programu UO će obaviti kasnije, takođe javno, o čemu će naknadno obavestiti javnost. Desetominutni razgovor danas je prvi obavio Tasovac, aktuelni ministar kulture i direktor filharmonije već 12 godina, sa kojim je ova institucija kulture prema oceni člana UO Đurić, postala vodeća u Srbiji i zbog čega je težak zadatak za svakoga ko hoće da uradi više, da nastavi dalje. Upravni odbor je zanimala budućnost BF, kako Tasovac vidi njen razvoj i da li je moguće povećati broj koncerata, ne program koncerata jer je njih sasvim dovoljno već više nastupa sa istim programom, što bi povećalo broj publike. Zadovoljan redovima pred blagajnom, jer je danas počela prodaja karata za narednu sezonu pod sloganom "Optimizam kao dijagnoza", Tasovac je podsetio da je pre 12 godina, kada je počela ovakva prodaja karata, bilo 39 pretplatnika a sada očekuju 12 000. "Bilo je puno stvari koje smo mogli drugačije da uradimo za ovih 12 godina ali postoji ono što ne može da stane niti u jedan porogram rada, a to je kada se ljudi okupe oko jedne ideje i veruju u nju", rekao je Tasovac. Njegov plan programa za budućnost BF usmeren je na stvaranje međunarodnog ugleda orkestra, a ostvarivanje počinje već na jesen turnejom po SAD, koncertima u Čikagu, Klivlendu, Vašingtonu i Njujorku. Za finansiranje turneje po SAD potrebno je 1,5 miliona dolara. Na Gala koncertu i donatorskoj večeri sa maestrom Zubinom Mehtom, održanim 10. juna prošle godine prikupljeno je 599.680 dolara. Tasovac budućnost BF vidi u tešnjoj vezi države i privatnog kapitala, upravo kao što je organizovana prva američka turneja, tako po njegovom mišljenju država treba da omogući zemljište, a Fondacija BF sredstva za izgradnju koncertne dvorane. Zgrada bi nakon toga bila državno vlasništvo, a menadžment fondacije BF vodio bi koncertnu delatnost. Najboljeg kandidata za direktora BF UO će odabrati najkasnije do 18.marta.
