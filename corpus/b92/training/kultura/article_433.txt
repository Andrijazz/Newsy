> Izvor: B92
> Datum: petak 7.02.2014
> Rubrika: kultura
> Naslov: Čarli Vots: Stounsi su matori za duge turneje
> Članak:

Bubnjar legendarne grupe Roling stouns Čarli Vots rekao je, u razgovoru za australijske medij,e da je mogućnost sviranja na velikom broju koncerata "zastrašujuća" u njegovom "mladom dobu" i da su Stounsi prestari da krenu na duže turneje.

"Već smo na pola puta ove turneje, koja je kratka u odnosu na ono što smo radili pre, ali tako i treba biti u našem 'mladom dobu', barem mislim da je tako", rekao je Vots za list "Ostrelijan" uoči njihovih koncerata u Pertu, Adelejdu, Sidneju i Melburnu. "Pomisao da odradimo 50 nastupa, što nam je nekada bilo normalno, je prilično zastrašujuća. Sada to odrađujemo u malim delovima. Ako to više nećemo da radimo, biću vrlo srećan zbog toga", dodao je legendarni 72-godišnji bubnjar. Stounsi će uživo nastupiti u Abu Dabiju 21. februara pre nego što se upute na Daleki istok, u Aziju, gde će održati tri koncerta u Tokiju i jedan u Makau. Potom će otputovati u Australiju i Novi Zeland. Poseban gost turneje "14 On Fire" biće bivši gitarista Stounsa i Džon Majls bluzbrejkersa Mik Tejlor, koji je svirao na remek-delima kao što su "Let It Bleed", "Sticky Fingers" i "Exile on Main St." i koji je bend napustio u decembru 1974. godine
