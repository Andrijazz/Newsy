> Izvor: B92
> Datum: subota 25.01.2014
> Rubrika: kultura
> Naslov: ArtLink Evropski muzički ciklus na Kolarcu
> Članak:

ArtLink koncertom čeliste Jana Foglera u velikoj dvorani Kolarčeve zadužbine, u subotu 25. januara 2014. godine u 20 časova, pokreće novi koncertni ciklus sa naglašenim evropskim karakterom - ArtLink Evropski muzički ciklus.

ArtLink Evropski muzički ciklus ispunjava cilj predstavljanja kulturnih aspekata evropskih vrednosti široj publici kroz izvođenja nekih od najboljih evropskih muzičara i kroz blisku izvođačku saradnju sa njihovim koleginicama i kolegama iz Srbije. Dosledno osnivačkim ciljevima ArtLink-a, ciklus takođe sadrži i snažan obrazovni aspekt koji se ostvaruje kroz seriju majstorskih kurseva koje će za mlade muzičare iz Srbije držati istaknuti muzičari iz država EU prilikom svojih poseta. Kao rezultata saradnje ArtLink i Ambasade Nemačke u Srbiji, publika Kolarčeve zadužbine imaće priliku da da na otvaranju ArtLink Evropskog muzičkog ciklusa čuje izvanrednog nemačkog čelistu Jana Foglera. Plodan i često sniman umetnik sa mnoštvom priznanja, Jan Fogler ekskluzivno snima za Soni klasikal. Prepoznat po svom "sjajno artikulisanom muziciranju", Jan Fogler je tokom svoje istaknute karijere sarađivao sa čuvenim dirigentima poput Valerija Gergijeva, Lorina Mazela, Fabija Luisija, Dejvida Robertsona i Manfreda Honeka, ali i sa svetski poznatim orkestrima kao što su Njujorška filharmonija, Čikaški, Bostonski, Picburški, Montrealski i Sinsinati simfonisjki orkestar, Marinski pozorišni orkestar, Drezdenski državni orkestar Saksonije, Orkestar bavarskog radia, Orkestar Štutgartskog radija i Bečka simfonija. Pasionirani recitalista i kamerni muzičar, Fogler redovno izvodi sa pijanistima Elen Grimo i Martinom Štatfeltom, kao i violinistkinjom Mirom Vang. Fogler je dobitnik i Evropske nagrade za kulturu 2006. godine, za doprinos koji je dao kulturnoj zajednici Nemačke. Foglerovi snimci su nagrađivani nagradom Eho klasik, Picikato supersonik nagradom (2006, 2008, 2011 i 2013. godine), Zlatni opseg (Le Diapason dOr) i "Šok" Sveta muzike ("Choc" de la Monde de la Musique). Jan Fogler danas svira na Stradivariusovom violončelu "Ex Castelbarco/Fau" (1707-1710. godine) i na violončelu Domenika Montanjana "Ex-Hekking" (iz 1721. godine). Sa Foglerom će u subotu 25. januara u 20 časova na Kolarcu nastupati i beogradska pijanistkinja Mirjana Rajić, koja već dugi niz godina gradi karijeru u Nemačkoj i nastupa sa sjanim muzičarima kao što su Jan Fogler, Pavel Berman, David Geringas i drugi. Na programu će biti dela Baha, Betovena i Šumana iz čijeg će opusa biti izvedeno i delo Andante i Varijacije op 46 za dva klavira, dva čela i hornu. U tom kvintetu pored Jana Foglera i Mirjane Rajić, nastupiće i pijanistkinja Jovanka Višekruna Janković, čelista Nemanja Stanković i Igor Lazić horna. Jan Fogler i Mirjana Rajić će u nedelju 26. januara održati dva odvojena majstorska kursa za odabrane mlade muzičare.
