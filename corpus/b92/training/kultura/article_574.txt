> Izvor: B92
> Datum: petak 21.02.2014
> Rubrika: kultura
> Naslov: Izabel Faust nastupila pred beogradskom publikom
> Članak:

Priznata nemačka violinistkinja i pedagog Izabel Faust nastupila je večeras četvrti put pred beogradskom publikom, a po treći put sa Beogradskom filharmonijom u Kolarčevoj zadužbini.

Pod upravom litvanskog dirigenta Gintarasa Rinkevičijusa, na koncertu iz Klasičnog ciklusa Beogradske filharmonije, brojna publika uživala je u izvanrednom izvođenju dela austrijskog kompozitora klasicizma, jednog od najvećih i najomiljenijih kompozitora klasične muzike Volfganga Amadeusa Mocarta. Na Stradivarijusovoj violini Uspavana lepotica iz 1704. godine, koju je nemačkoj violinistkinji ustupila L-banka iz Baden-Virtemberga, Faust je sa Beogradskom filharmonijom izvela Drugi i Treći koncert za violinu Mocarta. Umetnica čija su diskografska izdanja nagrađivana najboljim ocenama stručne kritike i izuzetnim prijemom publike, Faust je oba koncerta nedavno snimila sa Klaudijom Abadom, slavnim italijanskim dirigentom koji je u januaru preminuo u 80. godini. Dečački čisto, kao što izgleda sa kratko ošišanom plavom kosom, iako majka tinejdžera, violinistkinja i profesor u Berlinu, Faust je izvela Mocartov Drugi violinski koncert, odmereno balansirajući dijalog sa orkestrom, dok je u Trećem violinskom koncertu, jednom od najpoznatijih Mocartovih violinskih koncerata, iskazala savršen spoj virtuoziteta i očaravajuće plemenitog tona Stradivarijus violine. U drugom delu koncertne večeri Filharmonija je sa dirigentom Rinkevičijusom izvela Simfoniju br.10, Dmitrija Šostakoviča (1906-1975), ruskog kompozitora čiji je sukob sa sovjetskim vlastima veoma uticao na njegovo stvaralaštvo. Posle velikog sukoba sa Staljinom 1948.godine, Šostakovič je odlučio da prekine sa komponovanjem simfonija sve dok je Staljin živ. Svoju Desetu simfoniju velikom brzinom napisao je 1953.godine kada je Staljin umro. Za šefa dirigenta Novosibirske filharmonije, najboljeg ruskog orkestra van Moskve i Sankt Peterburga, Rinkevičijusa, ova simfonija je fascinantno delo koje sumira sve što je do 1953. godine Šostakovič politički i umetnički da kaže i najbolja je od 15 Šostakovičevičevih simfonijskih dela.
