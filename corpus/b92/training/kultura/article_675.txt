> Izvor: B92
> Datum: nedelja 2.03.2014
> Rubrika: kultura
> Naslov: Dodeljene "Zlatne maline": Najgori u Holivudu
> Članak:

Otac i sin, Vil i Džejden Smit, "trijumfovali" su sinoć na dodeli Zlatnih malina, nezahvalnih priznanja koja se dodeljuju za najgora holivudska dostignuća u protekloj godini.

Kako prenose američki mediji, Smit stariji i mlađi dobili su "priznanja" za najgoru glavnu i sporednu mušku ulogu za naučnofantastično ostvarenje "Nakon zemlje". Malinu za najgori film osvojila je komedija "Movie 43" u kojoj se pojavljuje mnoštvo velikih zvezda, poput Kejt Vinslet, Ričarda Gira, Hale Beri i Naomi Vots.

Glumac Tajler Peri je poneo "nagradu za najgoru žensku ulogu" u komediji "A Madea Christmas", dok je Kim Kardašijan proglašena najgorom sporednom glumicom za rolu u filmu "Tyler Perry's Temptation". Iako je imala čak osam nominacija, komedija Adama Sendlera "Matorci 2" uspela je da ne dobije nijedno priznanje.

Sendler se inače upisao u anale Zlatnih malina sa rekordnih 20 nominacija i 10 osvojenih malina. Diznijev kaubojac "Usamljeni rendžer" sa Džonijem Depom u glavnoj ulozi, jedan od prošlogodišnjih neuspelih visokobudžetnih ostvarenja, osvojio je nagradu za najgori rimejk. Zlatne maline se dodeljuju od 1980. kao svojevrsna parodija na Oskare. Dobitnici se obično ne pojave na svečanosti. Izuzeci su Hale Beri i Sandra Bulok koje su lično preuzele svoje zlatnim sprejem isprskane trofeje.
