> Izvor: B92
> Datum: utorak 25.02.2014
> Rubrika: kultura
> Naslov: Nataša Švikart dobitnica književne nagrade Arte
> Članak:

Slovenačka književnica Nataša Švikart Žumer ovogodišnja je dobitnica Međunarodne književne nagrade izdavačke kuće Arte Beograda, saopštila je Agencija za umetničko stvaralaštvo Arte.

Nagrada je ustanovljena prošle godine i dodeljuje se za dugogodišnji rad u oblasti književnog stvralaštva, agažovanje na regionalnoj saradnji književnika, razmenu programa i prevođenje književnih dela pisaca iz regiona. Prvi laureat bio je pesnik iz Rijeke, iz Hrvatske, Valerio Orlić, predsednik Hrvatskog književnog društva. O drugom dobitniku nagrade jednoglasno je odlučilo uredništvo izdavačke kuće Arte, u sastavu Gordana Vlajić, Spasoje Ž. Milovanović, Predrag Jakšić, Vladimir Dramićanin, Vladimir Blagojević i glavni i odgovorni urednik Miodrag Jakšić. Dobitnik književne nagrade Arte za 2014.godinu pesnikinja i prozni pisac iz Maribora, Švikart Žumer piše pesme i priče za decu i odrasle. Osnovala je "KUD za literarno povezivanje", kojim rukovodi, vodi Literarni taksi, popularnu književnu tribinu u Mariboru i regionu, vodi kreativne književne radionice. Bavi se prevodilaštvom, prevodi njene poezije objavljeni su u više međunarodnih zbornika. Posvećena je saradnji sa piscima i umetnicim iz zemalja regiona. Nagrada slovenačkoj književnici Švikart Žumer biće uručena krajem maja u Beogradu, na posebnoj književnoj večeri u čast dobitnice, u Udruženju književnika Srbije. Nagrada izdavačke kuće "Arte" sastoji se od unikatne povelje, objavljivanja knjige nagrađenog autora u Srbiji, jednomesečnog studijskog boravka u Srbiji u okviru koga se rad nagrađenog autora predstavlja u nekoliko gradova i učešće na međunarodnim književnim susretima u Beogradu i regionu.
