> Izvor: B92
> Datum: sreda 29.01.2014
> Rubrika: kultura
> Naslov: Obeležena 80-godišnjica rođenja Branka Miljkovića
> Članak:

U Narodnom pozorištu u Nišu večeras je održana svečana akademija povodom osamdesetog rođenadana pesnika Branka Miljkovića.

Besedu Branku Miljkoviću održao je akademik Matija Bećković, a svečanosti su prisustvovali i pesnici, raniji dobitnici nagrade "Branko Miljković". Osim toga prikazan je umetnički program u kome je osim podsećanja na lik i delo Branka Miljkovića predstavljeno takozvano novo čitanje poezije Branka Miljkovića, a emitovan je i jedini audio snimak pesnikovog glasa. Glumac Aleksandar Mihailović govorio je stihove iz pesme "Uzalud je budim". Svečanom akademijom počela je "Godina Branka Miljkovića", proglašena povodom pesnikovog 80. rođendana. Tim povodom, u Narodnoj biblioteci Srbije u Beogradu, u okviru izložbe "Zaveštanja i pokloni", tokom februara, biće predstavljene zbirke nasleđa Branka Miljkovića i Stevana Sremca. "Ove zbirke dobile su status nacionalnog dobra od velikog značaja i na taj način su ova dva naša pisca svrstana u društvo Miloša Crnjanskog, Veselina Čajkanovića i drugih", rekao je Slaviša Popović direktor Narodnog muzeja u Nišu. Deo programa Godine osvećene Branku Miljkoviću, biće i konkurs za stipendiju Branko Miljković koja će biti dodeljena najboljem studentu doktorskih studija, čija je tema doktorata vezana za delo ovog pesnika. Po završetku konkursa biće održan i naučni skup, 15. marta na Filozofskom fakultetu u Nišu, posvećen Branku Miljkoviću, a Filozofski fakultet će biti i izdavač sabranih dela Branka Miljkovića. "Pokrenuli smo i akciju opremanja spomen-sobe Branka Miljkovića pod istim krovom gde je i spomen soba Stevana Sremca i očekujemo da to bude završeno oko 15. juna", rekao je Aleksandar Cvetković presednik Odbora za obeležavanje ovog jubileja.
