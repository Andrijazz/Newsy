> Izvor: B92
> Datum: ponedeljak 13.01.2014
> Rubrika: kultura
> Naslov: Trijumf "12 godina ropstva" i "Američke prevare"
> Članak:

Film "12 godina ropstva" dobio je Zlatni globus u kategoriji drame dok je "Američka prevara" nagrađena u kategoriji mjuzikla/komedije na sinoćnjoj ceremoniji kojom počinje holivudska sezona nagrada čiji će vrhunac biti Oskari 2. marta.

"Američka prevara" komedija o prevarantima 1970-tih, koju je režirao Dejvid O. Rasel, pobednik je večeri sa tri Globusa od sedam nominacija, dok je film o AIDS-u "Dalas Buyers Club" sa Metjuom Mekonahijem pokupio dva glumačka Globusa za njega i kolegu Džareda Leta. Film "12 godina ropstva" Stiva Mekvina, zasnovan na istinitoj priči slobodnog crnca Solomona Nortupa koji je prodat u ropstvo, osvojio je svega jednu nagradu od sedam nominacija. Film nije dobio nijednu nagradu za glumu iako je u toj kategoriji bio favorit. Primajući nagradu za najbolju dramu, najznačajniji Globus, Mekvin je rekao da je iznenađen, zatim se zahvalio supruzi koja je pronašla knjigu po kojoj je film rađen, kao i glumcu i producentu Bredu Pitu, koji igra sporednu ulogu u filmu, ali veliku u snimanju istog. "Bez tebe ovaj film nikada ne bi bio snimljen, stoga, hvala ti gde god da si", rekao je britanski reditelj. Oni koji su kući otišli praznih ruku su miljenici kritike, braća Koen sa filmom "Inside Llewyn Davis" i Aleksandar Pejn sa "Nebraskom". Nominacije za Oskare biće objavljene u četvrtak i "12 godina ropstva" i "Američka prevara" će gotovo sigurno dospeti na listu 10 najboljih filmova gde će se direktno i sukobiti, za razliku od Globusa gde su se takmičili u dve odvojene kategorije. Globusi imaju mešovitu istoriju pogađanja dobitnika Oskara za najbolji film iako je prošlogodišnji pobednik u kategoriji drame "Argo" dobio Oskara za najbolji film.
Glavni Globusi: Najbolji film, drama - 12 godina u ropstvu Najbolji film, komedija ili mjuzikl - Američka prevara Najbolji glumac, drama - Metju Mekonahi Najbolja glumica, drama - Kejt Blanšet Najbolji glumac, komedija ili mjuzikl - Leonardo DiKaprio Najbolja glumica, komedija ili mjuzikl - Ejmi Adams Najbolja sporedna uloga - Džared Leto Najbolja sporedna uloga - Dženifer Lorens
Glavni Globusi:
Voditeljke Tina Fej i Ejmi Poler su u intimnijoj i nešto opuštenijoj atmosferi nego što je to slučaj sa "vojnički" isplaniranim Oskarima pričale šale na račun najmoćnijih u publici - Meril Strip, Meta Dejmona i Džordž Klunija. Felerova se "muvala" sa Bonom do te mere da je prečula kada je dobila nagradu za ulogu u "Parks and Recreation", Tina Fej se šalila na račun Džordž Klunijevog izbora žena, a Met Dejmon je bio meta većine šala večeri. Fej je zasmejala publiku svojim opisom "Gravitacije". "Džordž Kluni bi radije lebdeo u svemiru i umro nego proveo još jedan minut sa ženom svojih godina". Globus za najbolju glumicu u drami otišao je u ruke Kejt Blančet za njenu ulogu osiromašene bogatašice u tragikomediji Vudija Alena "Blue Jasmine". Mekonahi je za svoju ulogu AIDS aktiviste Rona Vudrufa, za koju je izgubio 23 kilograma, takođe dobio Globus. Ejmi Adams je proglašena za najbolju glumicu u mjuziklu/komediji za rolu partnerke prevaranta Kristijana Bejla u "Američkoj prevari" dok je Dženifer Lorens Globus dobila za najbolju sporednu ulogu u istom filmu. "Dejvide, ti pišeš neverovatne uloge za žene", rekla je Adamsova režiseru dok je primala nagradu. Adams je igrala u njegovom "The Fighter" dok je Lorensova dobila Oskara za njegov film "U dobru i u zlu". Leonardo Dikaprio dobio je Globus za ulogu brokera-muljatora u "Vuku sa Vol strita", njegovoj petoj saradnji sa režiserom Martinom Skorsezeom. "Kako se istorija filma razvija, tebe će smatrati jednim od najvećih umetnika svih vremena", rekao je Dikaprio Skorsezeu primajući nagradu koju dodeljuje Holiovudsko udruženje stranih novinara (HFPA). Meksički režiser Alfonso Kuaron proglašen je za najboljeg režisera za svoj svemirski triler "Gravitacija" u kome Sandra Bulok igra astronauta izgubljenog u svemiru. Režiser Spajk Džonzi otišao je kući sa Globusom za najbolji scenario za duhovitu komediju "Ona" sa Hoakinom Finiksom. HFPA je Vudiju Alenu dodelila Nagradu Sesil B. DeMil za izvanredan doprinos industriji zabave. "Ozloglašen" po tome što ne voli dodele nagrada, 78-godišnji Alen poslao je jednu od svojih omiljenih glumica, Dajanu Kiton, da umesto njega primi nagrade. Zlatni globusi otvaraju sezonu i mode na crvenom tepihu i ove godine holivudske vodeće dame favorizovale su boju šampanjca, srebrnu i zlatnu zajedno sa blistavim crvenim i cvetnim motivima za svoje haljine.

Kada je reč o TV nagradama, serija "Čista hemija" (Breaking Bad) proglašena je za najbolju dramu, a njen glumac Brajan Krenston za najboljeg dramskog glumca. Serija "Brooklyn Nine-Nine" proglašena je za najbolju komediju a njen glumac Endi Samberk za najboljeg glumca u komediji. Džon Vojt je dobio Globusa za najbolju sporednu ulogu u drami "Ray Donovan", dok je Robin Rajt nagrađena za svoj rad u "House of Cards". Makl Daglas je osvojio četvri Globus za ulogu Liberačija u "Behind the Candelabra" koji je i dobio Globus za najbolji TV film, dok je voditeljka Ejmi Poler dobila i nagradu za ulogu u "Park and Recreation". Elizabet Mos, poznata po roli u seriji "Ljudi sa Menhetna", ove godine dobila je Globus za ulogu detektivke u mini seriji "Top of the Lake". Veteranka Žaklin Bize osvojila je svoj prvi Globus u kategoriji sporedne uloge za seriju "Dancing on the Edge". Većina dobitnika sinoć uhvaćena je bez teksta. Samberg, Mos, Rajt i Feler delovali su poptuno zbunjeno i jedva su uspeli da promumlaju jedno "hvala". Za razliku od njih Bize je dobila logorejični napad i morali su da je muzikom i pištanjem sklone sa scene.
