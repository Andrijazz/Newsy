> Izvor: B92
> Datum: sreda 15.01.2014
> Rubrika: kultura
> Naslov: "Montevideo, vidimo se!" premijerno u Beogradu
> Članak:

Film "Montevideo, vidimo se!" u režiji Dragana Bjelogrlića biće večeras, od 17.30 i 20.30 časova, prikazan na svečanoj premijeri u "Sava centru", a od sutra će biti na redovnom repertoaru domaćih bioskopa.

Posle, kako se navodi na sajtu Sava centra, rasprodatih projekcija, publici će se pokloniti naši i španski glumci, holivudska zvezda Armand Asante, članovi mnogobrojne ekipe, kao i pevačica Luz Kasal, najavio je beogradski producent "Intermedia netvork". Glavne uloge igraju Miloš Biković, Petar Strugar, Armand Asante, Viktor Savić, Elena Martinez, Branko Đurić i Predrag Vasić. U velikom glumačkom ansamblu su i Nebojša Ilić, Vojin Ćetković, Aleksandar Radojičić, Ivan Zekić, Nikola Đuričko, Srđan Todorović, Vlastimir Đuza Stojiljković, Dragan Nikolić, Konča Hidalgo... Muziku je komponovao slovenački muzičar Magnifico, čije dve numere izvodi španska pevačica Luz Kasal. Producent je Dejan Petrović, direktor fotografije Goran Volarević, scenografi Goran Joksimović i Nemanja Petrović, montažeri Petar Marković, Svetolik Zajc i Dejan Urošević, kostimograf Dragica Laušević, specijalne efekte radio je Nebojša Rogić. Scenario Ranka Božića, Dimitrija Vojnova i Bjelogrlića govori o učešću naše fudbalske reprezentacije na Prvom zvaničnom svetskom prvenstvu u Montevideu 1930. godine.

Film nastavlja priču započetu u prvom delu "Montevideo, Bog te video", koji je bio veliki bioskopski hit i zatim uspešna televizijska serija. Reditelj i koscenarista filma Dragan Bjelogrlić je rekao da je prvi film bio o jednom snu i ostvarenju tog sna (da se ode na Mundijal), dok je drugi "pokušaj da tu i takvu Srbiju susretnemo sa velikim svetom i svime što on nosi, a to su zavodljivost i nepravednost, izazovi i surovost, sa svetom koji ima svoja pravila, koji zna da te pomazi, ali i da te ozbiljno ugrozi". "Hteli smo da napravimo priču kako u svemu tome ostati svoj. Mislim da se mi kao zemlja i kao društvo nalazimo upravo na tom putu i osetili smo mnoge stvari o kojima ovaj film govori", kazao je on. Jedan od glavnih glumaca u filmu "Montevideo, vidimo se!" Miloš Biković izjavio je da je ta saga o učešću naše reprezentacije na prvom Svetskom prvenstvu u fudbalu, 1930. godne u Urugvaju, odlična vizitkarta Srbije. "Publika će videti da je produkcijska kuća 'Intermedia netvork' dokazala da Srbija može da postane relevantan igrač na svetskoj filmskoj sceni", rekao je on uoči premijere koja će biti 15. januara u "Sava centru". Film je sinoć prikazan u Domu kulture u Gračanici, gde je izazvao ogromno interesovanje Srba iz tog dela Kosova i Metohije.
