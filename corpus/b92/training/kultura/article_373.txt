> Izvor: B92
> Datum: subota 1.02.2014
> Rubrika: kultura
> Naslov: Kusturici "belgijski Oskar" za životno delo
> Članak:

Reditelju Emiru Kusturici 1. februara u Belgiji biće uručena prestižna nagrada Magrit, koju mu za životno delo dodeljuje Akademija Andre Delvo, čuvena belgijska filmska institucija.

Nagrade Magrit (Magritte du cinéma), nazvane prema čuvenom slikaru Reneu Magritu, priznanja su koja se u Belgiji dodeljuju svake godine za izvanredna dostignuća u oblasti belgijskog (frankofonog) filma. U pitanju je belgijski ekvivalent nagradama Oskar (SAD), Cezar (Francuska) ili Goja (Španija). Jedna od glavnih nagrada večeri dodeljuje se za celokupno stvaralaštvo, a tim priznanjima do sada su se, između ostalih, okitili i legendarni reditelji Kosta Gavras i Roman Polanski. Ove godine to priznanje ide u ruke Emira Kusturice. Poredeći ga sa čuvenim belgijskim rediteljima, braćom Žan-Pjerom i Likom Dardenom, u obrazloženju odluke navodi se da je Kusturica dva puta nagrađivan Zlatnom palmom u Kanu, kao i da nije reč samo o reditelju, već i o scenaristi, muzičar, glumcu i čoveku "neverovatnog angažmana". "Volonter i borac, on se nikada ne usteže da uđe i u nemoguće bitke, koje uvek dobija", smatraju članovi Akademija Andre Delvo. Dodela nagrada Magrit održaće se 1. februara u Briselu, a za glavnu nagradu večeri, priznanje za najbolji film, nominovana su ostvarenja "Au nom du fils", "Ernest et Celestine", "Kinshasa kids", "Le monde nous appartient" i "Tangolibre".
