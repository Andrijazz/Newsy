> Izvor: B92
> Datum:  
> Rubrika: kultura
> Naslov: Dejvid Bouvi i One Direction u trci za Brit nagrade
> Članak:

Muzički kameleon Dejvid Bouvi započeo je godinu sa dve nominacije za glavna britanska muzička priznanja, poznata kao Brit nagrade.

Legendarni roker, koji je ove nedelje napunio 67 godina, nadmetaće se u kategorijama britanski pevač godine i album godine, sa svojim prvim snimljenim materijalom u poslednjih 10 godina - "The Next Day". Elektronski duo Disclosure i rok sastav Bastille imaju po četiri nominacije, dok kvartet Rudimental i pevačiva Eli Gulding imaju po tri. Dečački bend i svetska senzacija One Direction dobio je dve nominacije - za najbolji britanski singl i najbolju britansku grupu. Kako prenosi AP, među nominovanim u međunarodnim kategorijama su Drejk, Eminem, Bruno Mars, Keti Peri, Lejdi Gaga i Arcade Fire. Nagrade, britanski ekvivalent američkih Gremija, biće uručene na ceremoniji-koncertu 19. februara u londonskoj O2 Areni.
