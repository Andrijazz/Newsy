> Izvor: B92
> Datum: ponedeljak 13.01.2014
> Rubrika: kultura
> Naslov: Ko će biti glavni junaci novih Ratova zvezda?
> Članak:

Novi film u serijalu "Ratovi zvezda" biće fokusiran na Luka Skajvokera, princezu Leju i Hana Soloa, piše Holivud riporter.

Oskarovca Majkla Arndta koji je trebalo da napiše scenario zamenio je u oktobru Lores Kasdan. List na svom blogu piše da je razlog zamene taj što je Arndt planirao da se fokusira na decu ovih likova dok bi Han, Leja i Luk imali sporedne uloge u novom filmu Džej Džej Abramsa. Kasdan, koji je napisao scenario za "Imperija uvraća udarac" navodno će se fokusirati na originalne zvezde ove svemirske opere. "Novi likovi, njihovi potomci sada će imati manje uloge a centralne će dobiti u epizodi 8 i 9", navodi se u blogu. Promena scenariste mogla bi da bude delimično objašnjenje za spekulacije koje okružuju izbor glumaca za "Epizodu VII". Od kada su se pojavile vesti da će novi film biti snimljen pošto je Džordž Lukas prodao sva prva Dizniju za 4,05 milijardi dolara, brojna imena dovođena su u vezu sa novom trilogijom "Ratova zvezda". Trenutno se pominju Majkl Fasbender, Hjugo Viving, Adam Drajver za role u "Epizodi VII" koja u bioskope treba da stigne za Božić 2015. Viving bi navodno trebalo da igra komandanta Imperije dok se za ostale ne zna ništa. Jedini lik za koji je 100 posto sigurno da će se pojaviti u Abramsovom filmu je Artuditu (R2D2), maleni droid koji se pojavio u pet filmova "Ratova zvezda".
