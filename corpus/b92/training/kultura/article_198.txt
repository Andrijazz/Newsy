> Izvor: B92
> Datum: petak 17.01.2014
> Rubrika: kultura
> Naslov: 7 veličanstvenih - po deseti put
> Članak:

Jubilarni, Deseti festival evropskog dugometražnog dokumentarnog filma "7 veličanstvenih" biće održan od 30. januara do 5. februara u Sava centru.

Ova jedinstvena manifestacija osnovana je 2005. godine kao prvi festival u Srbiji posvećen isključivo bioskopskom dokumentarnom filmu, koji je sebi postavio cilj da autore svih ostvarenja na programu dovede u Beograd i omogući direktan kontakt publike sa najvećim imenima u savremenom dokumentarnom filmu. Sedam odabranih za ovu godinu su "Levijatan", "Svet nije naš", "Moja mama, moje tate i ja", "Kuća radija", "Svakodnevna pobuna", "Moje stvari" i "Veze vere". Selektor je, kao i do sada, filmski poslenik iz Danske Tue Stin Miler, koji će i ovoga puta lično prisustvovati festivalu. Pozivajući gledaoce da se pridruže proslavi "desetog omaža kreativnom dokumentarcu", Miler je ocenio da je tokom prethodne decenije "beogradska publika bila više nego verna festivalu '7 veličanstvenih' kao jednostavno najbolja od svih koje ovaj putujući posmatrač dokumentaraca poznaje". "Duhovno i materijalno, činjenice i razmišljanja, mnogo narativnih slojeva, lične interpretacije filtrirane kroz kreativni temperament, poezija i proza. Dokumentarni film je umetnička forma. Značajna umetnost koja ostaje u našim mislima i srcima", poručio je Miler.

On je najavio da se ovogodišnja selekcija bavi duhovnim u filmovima kao što su "Levijatan", više nego magično vizuelno remek-delo sa mora i "Veze vere" iz Indije. Tri autobiografska filma ispričana su u prvom licu - palestinski "Svet ne kao naš" iz izbegličkog geta u Libanu, "Moja mama, moje tate i ja" sa neverovatnim arhivskim materijalom iz komune Fridrihshof i film mladog Finca koji odlučuje da se oslobodi onoga što zove "Moje stvari". Svet trenutno nije u svom najboljem izdanju, a dokumentarni žanr je uvek dokazivao da je najbolje mesto za filmove koji se bave protestima. To čini "Svakodnevna pobuna". Nasuprot toj uzburkanosti stoji mirni i sigurni kreativni svet u "Kući radija", francuskom filmu o lepoti reči koju nam na ekran donosi veliki majstor Nikola Filiber, najavio je Miler.

Svi filmovi se prikazuju u velikoj sali i imaju titlove i na srpskom i na engleskom jeziku. Do sada su na festivalu prikazana 63 vrhunska ostvarenja, podsećaju direktori Svetlana i Zoran Popović. Festival "7 veličanstvenih" dobio je prošle godine Zvezdu Beograda kao jedan od najboljih projekata u domenu kulture. Velika Evropska nagrada za najbolji festival i izuzetan doprinos evropskoj dokumentarističkoj kulturi stigla je od Evropske dokumentarističke mreže, tokom međunarodnog festivala u Solunu.
