> Izvor: B92
> Datum: ponedeljak 13.01.2014
> Rubrika: kultura
> Naslov: Drugi "Montevideo" - od srpskih para i pameti
> Članak:

Najjači utisak posle četiri i po godine rada na projektu "Montevideo" jeste da se okupila divna ekipa profesionalaca i napravila nešto dobro i to "od srpskih para, srpske pameti i talenta", izjavio je danas reditelj i koscenarista Dragan Bjelogrlić posle novinarske projekcije u bioskopu "Fontana".

Drugi film, pod nazivom "Montevideo, vidimo se", biće premijerno prikazan u Beogradu 15. januara uveče u "Sava centru", a zbog velikog interesovanja uvedena je dodatna popodnevna projekcija. Pre toga, sutra će biti pretpremijera u Gračanici, rečeno je na konferenciji uz podsećanje da je i prvi film "Montevideo, Bog te video" prvo prikazan na Kosovu i Metohiji. Bjelogrlić je rekao da je prvi film bio o jednom snu i ostvarenju tog sna (da se ode na Mundijal), dok je drugi "pokušaj da tu i takvu Srbiju susretnemo sa velikim svetom i svime što on nosi, a to su zavodljivost i nepravednost, izazovi i surovost, sa svetom koji ima svoja pravila, koji zna da te pomazi, ali i da te ozbiljno ugrozi". "Hteli smo da napravimo priču kako u svemu tome ostati svoj. Mislim da se mi kao zemlja i kao društvo nalazimo upravo na tom putu i osetili smo mnoge stvari o kojima ovaj film govori", kazao je on. Reditelj je istakao da ima mnogo emocija i utisaka posle rada na dva filma i 30 epizoda televizijske serije. "Divna ekipa je pomogla da se to ostvari, a ja sam samo bio na čelu i imao privilegiju da radim sa njima. Jedino mi je žao što ta ekipa neće ostati zajedno, što nema nekog velikog producenta da ih zadrži i napravi svetski projekat". Scenario Ranka Božića, Dimitrija Vojnova i Bjelogrlića govori o učešću naše fudbalske reprezentacije na Prvom zvaničnom svetskom prvenstvu u Montevideu 1930. godine. Uloge igraju Miloš Biković, Petar Strugar, Arman Asante, Viktor Savić, Elena Martinez, Branko đurić, Predrag Vasić, Nebojša Ilić, Vojin Chetković, Aleksandar Radojičić, Ivan Zekić, Nikola Đuričko, Srđan Todorović... Specijalni gosti su Vlastimir Đuza Stojiljković, Dragan Nikolić i Konča Hidalgo. Muziku je komponovao slovenački muzičar Magnifico, čije dve numere izvodi španska pevačica Luz Kasal.

Producent je Dejan Petrović, direktor fotografije Goran Volarević, scenografi Goran Joksimović i Nemanja Petrović, montažeri Petar Marković, Svetolik Zajc i Dejan Urošević, kostimograf Dragica Laušević. Predstavnica producentske kuće "Intermedia netvork" Nevena Povrenović izjavila je da su filmovi i serije koštali ukupono osam miliona evra. Bjelogrlić se pojavljuje na samom kraju filma, koji je koncipiran tako da mu uspomene priča stari Stanoje (đuza Stojiljković), nekadašnja maskota naše reprezentacije. "To nije bila moja ideja, ali se pred kraj snimanja postavilo pitanje kome Stanoje priča i monatžer je rekao: pa tebi. Nametnulo se dramaturški, a i mislim da ima smisla", izjavio je reditelj. Vojnov je napomenuo da se u priču uključio "u drugom poluvremenu", istakavši da mu se prvi film veoma svideo i da su drugi radili na temeljima koji su postavili scenaristi prvog - Vladimir Stanković (koji je i autor knjige o tim događajima), Srđan Dragojević i Božić. "Drugi film donosi mnogo zanimlijvih stvari i dosta likova. Trudio sam se da mogu da ga gledaju i oni koji nisu videli prvi film, ne zato što u Srbiji uopšte ima takvih, nego da bude i za buduće generacije", rekao je on. Vojnov je dodao da su izazovi bili to što svi govore svoje jezike (srpski, šapnski, engleski...), zatim da se predstavi transformacija dva glavna junaka - čuvenih fudbalera Tirketa i Moše, kao i da se, pošto je reč o sportskom takmičenju, odnosi likova vide baš kroz scene na terenu. Posebno je uzbudljiva utakmica sa reprezentacijom Urugvaja, koju su naši izgubili zbog pritiska domaćina i nefer suđenja. Reditelj je naglasio da je zaista tako bilo i da su utakmice za film rekonstruisane faktografski, prema izveštajima naših i mađarskih novinara i dnevnicima učesnika. Biković, Strugar i drugi glumci istakli su da su divno sarađivali i da im je čast što su učestvovali u ovako lepom i važnom projektu. Gošća iz Španije Elena Martinez (igra devojku iz Montevidea u koju se zaljubljuje Tirke) rekla je da je i za nju sreća i čast što je bila deo ovakve ekipe. "Kada sam odgledala film, raznežio me je. Ponosna sam na sve aspekte - režiju, kostime. Sve teče glatko, a prikazuje divnu priču iz više uglova, ima drame, ljubavi, istorije...", izjavila je mlada glumica. Asante je igrao američkog menadžera koji dolazi na Mundijal da vrbuje fudbalere. Bjelogrlić je rekao da je slavni holivudski glumac bio izuzetno profesionalan, a da mu se projekat i veoma svideo, o čemu govori to što će ponovo doći u Beograd, na premijeru. Posle projekcije publici će se pokloniti naši i španski glumci, članovi ekipe, kao i pevačica Lus Kasal.

Jedan od glavnih glumaca u filmu "Montevideo, vidmo se!" Miloš Biković izjavio je danas da je ta saga o učeščhu naše reprezentacije na prvom Svetskom prvenstvu u fudbalu, 1930. godne u Urugvaju, odlična vizit karta Srbije. "Publika će videti da je produkcijska kuća 'Intermedia netvork' dokazala da Srbija može da postane relevantan igrač na svetskoj filmskoj sceni", rekao je on Tanjugu uoči premijere koja će biti 15. januara u "Sava centru". Biković, koji igra lik legendarnog fudbalera Tirketa, ocenio je da je to u osnovi sportski film, ali da nadilazi žanr jer je reditelj Dragan Bjelogrlić "uspeo da mu udahne svoj duh". "To je postala univerzalna priča o Srbiji i srpskoj istoriji i to na nepretenciozan način. Ne bavi se velikim istorijskim dogadjajima, već nekim, pod znacima navoda, malim dogadjajima kao što je sport, a ne neki velki ratovi, ali uspeva da pokaže srpsku istoriju i ono što nam se nekako uvek ponavlja", izjavio je on. Viktor Savić, koji igra kapitena reprezentacije Milutinca, rekao je Tanjugu da je danas odgledao ceo film i da je "sada potpuno miran". "Siguran sam da će ponoviti uspeh prvog dela ('Montevideo, Bog te video'), pa i napraviti veći", rekao je on. Drugi film nosi poruke i van teme fudbala, a to je, prema rečima Savića, "i najveći značaj ovog filma". "Jednostavno ta složnost i nesloga, šta se dešava sa nama i u našim glavama kada nismo, a šta kada jesmo složni - po meni je to najvažnije. Tu je i tema svetske nepravde, a to je nešto što uvek trpimo, ali mislim da se ne treba obazirati na to jer kada smo složni završimo svi sa osmesima na licu, kao što je film i pokazao", naglasio je on. Savić je dodao da ima divne uspomene sa snimanja, koje je za dva filma i prateće televizijske serije trajalo nekoliko godina u Srbiji, na Tenerifima, u Crnoj Gori, Trstu. "To je kao još jedna srednja škola, jer smo imali ekskurzije. Uživao sam. Stariji sam od ostalih, a i uloga nametne odgovornost. Često sam se i ponašao kao kapiten, onaj strog ali pravičan", rekao je uz osmeh popularni glumac.
