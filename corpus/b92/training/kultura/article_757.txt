> Izvor: B92
> Datum: nedelja 9.03.2014
> Rubrika: kultura
> Naslov: Svečano zatvoreno 42. izdanje FEST-a
> Članak:

Večeras je u Sava centru svečano zatvoreno 42. izdanje FEST-a, a publici su se obratili Borislav Anđelić, umetnički direktor, Ivan Karl, selektor, i Dragan Marinković, izvršni direktor Festivala.

"Pod motom 'Nije sve crno-belo', koji često odražava našu društvenu stvarnost, doveli smo FEST, njegovo 42. izdanje do kraja. Pre svega treba da zahvalimo vama na prisustvu, ispunjavali ste sale skoro do poslednjeg mesta, ovo je zajednički uspeh svih nas", rekao je Anđelić. Festival je zvanično zatvorila Gabrijela Tana, producentkinja filmova "Nevidljiva žena" i "Filomena", koja se publici obratila sledećim rečima: "Stvarno je bila velika radost biti ovde, sa oba filma. Svi želimo da se vratimo ovde opet, videćemo se i sledeće godine". Takođe je uručena nagrada pobedniku programa Evropa van Evrope, a publici se tom prilikom obratio Klaus Eder, predsednik tročlanog žirija koji je želeo da kaže par stvari i o Festivalu. "U poslednjih nekoliko dana video sam dosta filmova, i gde god da sam otišao, u bilo kom terminu, sala je bila puna. Film koji ćete videti večeras je premijerno prikazan u Kanu u sali koja prima 1500 ljudi. Znate li koliko je vas večeras? 3400! Ovo je veći događaj nego festival u Kanu! Ovo je najviše što festival može da postigne, da stekne poverenje publike. Zahvaljujemo se i vama, vernoj publici, što je Festival ove godine bio toliko uspešan." Pobednica kojoj je uručena novčana nagrada od 2000 evra je Iram Hak, rediteljka filma "Vaša sam". "Hvala vam, žiriju, publiko koja je gledala moj film, hvala vam što ste me pozvali, stvarno je divno biti ovde. Ovo je moj prvi film i mnogo mi znači, tako da je ova nagrada za mene ogromna čast. Beskrajno sam srećna što sam ovde, večeras ću sigurno proslaviti", rekla je rediteljka. Nakon toga usledila je projekcija kanskog pobednika, filma "Plavo je najtoplija boja" reditelja Abdelatifa Kešiša. Iako će zvanični program Festivala biti završen projekcijom filma Dejvida Linča "Duran Duran: Unstaged", a zbog velikog interesovanja publike biće održan FEST na bis, sa projekcijama u Domu sindikata i Dvorani kulturnog centra 10. i 11. marta.
