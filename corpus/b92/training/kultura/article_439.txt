> Izvor: B92
> Datum: petak 7.02.2014
> Rubrika: kultura
> Naslov: Tri projekcije „Sky Lines“ na Berlinalu
> Članak:

Kratki eksperimentalni film "Sky Lines" autorke Nadin Pulen (Nadin Poulain) u produkciji Akademskog filmskog centra Doma kulture Studentski grad, biće prikazan u okviru kratkometražnog takmičarskog programa 64. Berlinala.

Projekcije su u utorak 11. februara u 16h u prostoru CINEMAXX 5, i u repriznim terminima 12. februara u 5:45 u COLOSSEUM 1 i 14. februara u 22h u CINEMAXX 3. Producent filma Milan Milosavljević i autorka filma Nadin Pulen biće prisutni na projekcijama. "Sky Lines" je formalistički film o prostoru, vremenu i percepciji, koji pomoću ponavljanja i ekstremnog dizajna zvuka evocira strah od ništavila, kraja svih stvari. Dok formalistički skupovi koreografskih linija lagano plešu preko ekrana, prostor i percepcija se polako menjaju i javlja se osećaj neizvesnosti i nestabilnosti. Nadin Pulen je studirala umetnost i film u Londonu i Novom Zelandu i bavila se kinematografskim instalacijama, dok se sada u svom radu više fokusira na eksperimentalni film i fotografiju. Učestvovala je na brojnim festivalima u svetu, a 2011. njen film se našao na listi značajnih ostvarenja Festivala ALTERNATIVE FILM/VIDEO i na taj način dobila je priliku da, kroz rezidencijalni program, realizuje novi film u produkciji Akademskog filmskog centra DKSG, organizatora festivala, koji se našao u glavnoj slekciji ovogodišnjeg Berlinala. Prošle godine u glavnom takmičarskom programu kratkmetražnih filmova Berlinala bio je uvršten dokumentarni film Ivane Todorović "Ja, kad sam bila klinac, bila sam klinka" takođe u produkciji AFC DKSG.
