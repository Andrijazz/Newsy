> Izvor: B92
> Datum:  
> Rubrika: kultura
> Naslov: Danas je "Dan Boba Marlija"
> Članak:

Legendarni rege muzičar Bob Marli rođen je 6. februara 1945, pre 69 godina, u sirotinjskom delu glavnog grada Jamajke, Kingstonu.

Bob Marli je svoju izuzetno uspešnu karijeru počeo 1962. godine, a godinu dana kasnije sa Nevinom Bani Livingstonom i Piterom Tošom oformio "The Waillers". Njihova prva pesma "Simmer Down" ubrzo je postala hit na Jamajci, a ohrabreni reakcijama snimili su još nekoliko pesama, među kojima i "It Hurts to Be Alone". Marli je uskoro preuzeo ulogu lidera benda, kao glavni pisac tekstova i muzike, a prvi album grupa je objavila 1965. godine. Godinu dana kasnije Jamajku je posetio etiopski car Hajle Selasije kada je ceo bend prihvatio rastafarijansku veru. Bend 1973. godine izdaje i drugi album "Burnin", sa klasicima kao što su "I Shot The Sheriff i "Get Up, Stand Up". Do još veće popularnosti došli su kada je čuveni Erik Klepton obradio njihov hit "I Shot The Sheriff". Posebno interesantna godina za Marlija je 1975. kada njegov bend objavljuje treći studijski album "Natty Dread" na kom se nalaze hitovi poput "No Woman, No Cry" i "Revolution". Zbog solo karijere grupu napuštaju Livingston i Toš, a bend ponovo menja ime u Bob Marli i "The Waillers". Uskoro se Bob Marli razboleva, ali uprkos tome, on i njegov bend nastavili su sa nastupima, što je rezultiralo albumima "Babylon by Bus", "Survival" i "Uprising". Bend je krenuo na turneju u Ameriku, sa Stivijem Vonderom, ali je nakon nastupa u Bostonu Marliju pozlilo i jedva je izdržao koncert u Njujorku. Umro je od raka 1981. godine u 36. godini, a ostao je najpoznatiji jamajkanski muzičar. Posle njegove smrti ceo svet je bio u žalosti, a na hiljade ljudi je prisustvovalo sahrani u njegovom rodnom selu. Posthumno je odlikovan i jamajkanskim Ordenom časti. I danas se svake godine ljubitelji Marlijevog dela okupljaju kako bi obeležili godine njegovog rođenja i smrti.
