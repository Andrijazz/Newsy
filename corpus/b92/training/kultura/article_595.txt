> Izvor: B92
> Datum: ponedeljak 24.02.2014
> Rubrika: kultura
> Naslov: #SamoKažem veb-serija osvojila nagradu “Satelit”
> Članak:

U Los Anđelesu su u nedelju uveče dodeljene prestižne nagrade "Satelit", Međunarodne novinarske akademije IPA. U kategoriji "originalni kratki format", u konkurenciji osam veb-serija, kao najbolja nagradu je ponela prva regionalna veb-serija #SamoKazem.
- Sve epizode #SamoKazem "u cugu" pogledajte ovde.
- Sve epizode #SamoKazem "u cugu" pogledajte ovde.
Producent serije #SamoKazem je Fond B92, izvršni producent Tuna Fish Studio iz Beograda, režiju potpisuje mlada rediteljka Jelena Gavrilović, a u seriji igraju mladi glumci Mladen Sovilj, Ana Mandić, Milena Stanić, Davor Golubović, Ana Stojanovska, Bujar Ahmeti i Jelena Asanović. #SamoKazem se našla u odabranom društvu nagrađenih, koje u kategoriji televizijskih serija čine "Čista hemija" (Breaking Bad) i "Igra prestola" (Games of Thrones). Glavne nagrade osvojili su "12 godina ropstva" (12 Years a Slave) kao najbolji film, Stiv Mekvin kao najbolji reditelj, Kejt Blančet za najbolju žensku ulogu u filmu "Nesrećna Jasmin" (Blue Jasmine) i Metju Mekonahi za najbolju mušku ulogu u filmu "Poslovni klub Dalas" (Dallas Buyers Club). Nagradu "Satelit" dodeljuje Međunarodna novinarska akademija (International Press Academy) sa sedištem u Los Anđelesu i smatra se jednim od najpouzdanijih pokazatelja potencijalnih dobitnika za Oskara. Međunarodnu novinarsku akademiju (IPA) čine novinari koji prate dešavanja iz oblasti štampe, televizije, radija i novih medija. Kompletnu listu nominovanih sa naznakom ko je osvojio nagradu možete da pogledate ovde.
