> Izvor: B92
> Datum: ponedeljak 6.01.2014
> Rubrika: kultura
> Naslov: Izložba posvećena “Malom princu” u Njujorku
> Članak:

Originalni rukopis "Malog princa" deo je nove izložbe na temu ovog slavnog romana za decu koja je postavljena u njujorškoj biblioteci-muzeju Morgan, i koja će biti otvorena 24. januara.

Francuski pisac i pilot Antoan de Sent-Egziperi napisao je tu knjigu dok je živeo u Njujorku, i ona je tu objavljena 1943. godine. Sent-Egziperi je proveo dve godine u najvećem amerićkom gradu pošto je 1940. godine Nemačka okupirala Francusku. Izložba: "Mali princ - njujorška priča" sadržaće 35 akvarela, kao i 25 stranica iz Sent-Egizperijevog originalnog teksta, koji ima 140 strana. Izložba dokumentuje piščev stvaralački proces i sadrži epizode iz romana koje su odbačene, stranice sa precrtanim rečenicama, kao i neobjavljene Sent-Egziperijeve crteže. Sent-Egziperi je nestao za upravljačem aviona tokom Drugog svetskog rata, 1944. godine, leteći nad Sredozemnim morem.
