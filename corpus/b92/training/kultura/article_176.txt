> Izvor: B92
> Datum:  
> Rubrika: kultura
> Naslov: BGF: Ovacije za muziku iz srpskih filmova
> Članak:

Muzika iz popularnih srpskih filmova u izvođenju Beogradske filharmonije i dirigenta Vladimira Kulenovića, poznata i draga, puna slika i bez filmske projekcije, očarala je večeras publiku u krcatoj Kolarčevoj zadužbini.

Publika svih generacija, deca koja igraju i sa osmehom prepoznavanja prate muziku Milivoja Miće Markovića iz "Otpisanih" ili njima bližeg filma "Montevideo, Bog te video" Manjifika, sala koja skandira kao što se to tradicionalno radi na Bečkom novogodišnjem koncertu uz Radecki marš, ali uz muziku Vojislava Vokija Kostića iz antologijskog filma "Ko to tamo peva". Orkestar, energični dirigent Kulenović "zarazno" dobrog raspoloženja koje briše granice, kada se sve odsvira bolje od očekivanog i otpeva ako treba, solisti Aleksandar Nikolić na bandoneonu i Aleksandar Radulović, priredili su pravo novogodišnje slavlje spektakularnim izvođenjem Kostićeve kultne kompozicije "Za Beograd". Koncert iz ciklusa Nove godine kojim je obeležena Nova godina po julijanskom kalendaru pamtiće se po neverovatnoj pozitivnoj energiji, po lepoti prepozvanja pravih vrednosti na koje su jedinstveno odgovorili muzičari i publika.

U koncertnoj dvorani umesto celuloidne trake publika je "slušala" svoje omiljene filmove u fantastičnom izvođenju, prisetila se scena iz "Otpisanih", "Ko to tamo peva", "Montevideo, Bog te video", mnogih filmova za koje je muziku komponovao Zoran Simjanović po kojoj se pamte i prepoznaju filovi poput "Petrijinog venca", "Mirisa poljskog cveća", "Grlom u jagode", "Balkan ekspresa", "Maratonaca", "Balkan ekspresa", "Nacionalne klase". PROČITAJTE: Omiljene melodije iz domaćih filmova Partiture iz najpoznatijih filmova srpske kinematografije Beogradska filharmonija izvela je predvođena dirigentom sa kojim ima izuzetnu saradnju, od prvog koncerta 2011.godine koji je bio i prvi dirigentski nastup Kulenovića u rodnom gradu. Rezidencijalni dirigent Beogradske filharmonije Kulenović nakon završetka postdimplomskih studija na Džulijard školi u Njujorku, imenovan je za zamenika glavnog dirigenta Simfonijskog orkestra i Opere države Juta, kao i glavnog dirigenta Letnjeg muzičkog festivala Kjoto u Japanu. Dirigent koji u sezoni održi sto koncerata, od ove sezone nastupaće kao stalni dirigent Beogradske filharmonije. Njegovi angažmani u Evropi uključuju saradnju sa Lajpciškim simfonijskim orkestrom, Beogradskom filharmonijom, Slovenačkom filharmonijom, Zagrebačkom filharmonijom i Makedonskom filharmonijom.

Dirigovaće Simfonijskim orkestrom iz Džeksonvila kao jedan od šest najperspektivnijih mladih dirigenata u Americi, izabranih od strane Lige američkih orkestara za poludogišnje Nacionalno predstavljanje dirigenata "Bruno Valter". Pored redovnih studija, Kulenović neprekidno sarađuje sa Kurtom Mazurom od 2008. godine, pohađa majstorske kurseve u Njujorku, Bonu, Lajpcigu i Verbijeu. Kao stipendista programa za usavršavanje dirigenata na Festivalu Verbije, Kulenović je dirigovao orkestrom festivala na dva nastupa koja su imala televizijski prenos širom sveta putem Medici TV, a zatim je dobio poziv da bude dirigent-asistent Mazuru u nastupu sa Gevandhaus orkestrom iz Lajpciga. Takođe, Kulenović je pripremao Beogradsku filharmoniju za maestra Zubina Mehtu na festivalu "Julijan Rahlin i prijatelji" u Dubrovniku. Kulenović je dobitnik prestižne nagrade "Alfred B. Vitni", za najviša akademska ostvarenja na Bostonskom konzervatorijumu, na kome je diplomirao klavir i dirigovanje kao student generacije, sa najvišim počastima. Kao pijanista, Kulenović je osvojio Drugu nagradu na Međunarodnom takmičenju pijanista "Rubinštajn" u Parizu.
