> Izvor: B92
> Datum: ponedeljak 17.02.2014
> Rubrika: kultura
> Naslov: "Crni ugalj, tanak led" stiže na FAF
> Članak:

U okviru Festivala autorskog filma koji se održava krajem godine, bioskopska publika će biti u prilici da gleda pobednika ovogodišnjeg 64. Berlinala, film " Crni ugalj, tanak led ".

Kineski film "Crni ugalj, tanak led" (Black Coal, Thin Ice) u režiji Diao Jinana (Diao Yinan) je kriminalistička priča, satkana od mračne ljubavi, osvete i seksualne požude u jednom društvu bez morala. Pored "Zlatnog medveda" filmu "Crni ugalj, tanak led", koji prikazuje detektiva koji traga za serijskim ubicom, na međunarodnom filmskom festivalu u Berlinu, dodeljen je i Srebrni medved za najbolju mušku ulogu, koju tumači Liao Fan.

Radnja filma "Crni ugalj, tanak led" je smeštena u Kini 1999. godine, gde je pronađeno nekoliko leševa u jednom malom mestu na severu zemlje. Policajci ginu, a jedan je teško ranjen u krvavoj nesreći prilikom pokušaja hvatanja ubice. Preživeli policajac Zang Zili nakon nesreće je suspendovan i zapošljava se kao obezbeđenje u fabrici. Pet godina kasnije, dešava se još jedna serija ubistava. Zili na svoju ruku kreće da istražuje zločine uz pomoć bivšeg kolege. Ubrzo otkriva da su sve žrtve povezane sa mladom ženom koja radi u radnji za hemijsko čišćenje.

Pretvarajući se da je mušterija posećuje radnju i zaljubljuje se u devojku. Jednog hladnog zimskog dana, Zili dolazi do zastrašujućih otkrića. Festival autorskog filma poznat je po tome što domaćoj publici pruža priliku da vidi najnovija ostvarenja kultnih filmskih autora koji su tokom godine privukli pažnju kritike i publike na prestižnim festivalima širom sveta.
