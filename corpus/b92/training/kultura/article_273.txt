> Izvor: B92
> Datum:  
> Rubrika: kultura
> Naslov: Danas nagrade 7. Kustendorfa
> Članak:

U Drvengradu na Mećavniku danas se završava sedmi Međunarodni filmski i muzički festival Kustendorf, čiji je osnivač i direktor slavni reditelj Emir Kusturica.

Od 18. januara u takmičarskom programu prikazano je 15 kratkometražnih filmova studenata i debitanata iz 11 zemalja, u selekciji Dunje Kusturice. Nagrade - Zlatno, Srebrno i Bronzano jaje za najbolje filmove dodeliće žiri čija je predsednica francusko-argentinska glumica Berenis Bežo. Članovi su pisac, scenarista i reditelj iz Meksika Giljermo Arijaga i srpski scenarista i reditelj Srđan Koljević. Mladim sineastama iz celog sveta nagrada je bio već i sam boravak u Drvengradu zbog mogućnosti da u direktnom kontaktu čuju iskustva afirmisanih autora, gostiju festivala koji su držali radionice. Njaveću pažnju među njima privukao je iranski reditelj, oskarovac Ašgar Farhadi. Gosti su bili i reditelji Paolo Sorentino (Italija), Aleksandros Avranas (Grčka), Jurik Bikov (Rusija), snimatelj Januš Kaminski (Poljska)... U muzičkom delu Kustendorfa glavna zvezda bila je francuska pevačica Zaz (Izabel Žofrua).
