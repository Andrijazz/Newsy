> Izvor: B92
> Datum: ponedeljak 27.01.2014
> Rubrika: kultura
> Naslov: Mik Džeger: Neću da pišem autobiografiju
> Članak:

Legendarni pevač grupe The Rolling Stones Mik Džeger izjavio je da ne namerava da napiše autobiografiju i da bi radije radio nešto novo, a one zainteresovane za tajne iz njegovog života uputio je na stranice Wikipedije na kojima "sve o njemu piše."

"Mislim da je tržište rokenrol memoara zasićeno. Radije bih radio nešto novo - snimao filmove, stvarao novu muziku, išao na turneje. Ako neko želi da zna što sam radio 1965, može da pogleda na Wikipediji i ne potroši ništa," rekao je 70-godišnji Džeger u intervjuu za januarsko izdanje "The Hollywood Reporter-a". Džeger je tako otkrio da neće da sledi svog kolegu Kita Ričardsa, čija je autobiografija "Život" (Life) bila najprodavanija u 2010. Time je razočarao mnoge koji su očekivali odgovor Ričardsu koji je Džegera u svojoj knjizi u par navrata izogovarao, nazvao ga "divom" i dao mu nadimke "Brenda" i "Vaše Visočanstvo". Džeger je ranije prihvatio milion funti avansa za objavljivanje memoara kada napuni 70 godina, ali je morao da vrati novac jer je sinopsis autobiografije ocenjen "predosadnim za objavljivanje". Prošle godine, kako se približavao sedamdesetoj, Džegeru je ponovo ponuđeno da napiše autobiografiju. "Zamolili su me opet, ali ja to neću da učinim. Shvatio sam da je to depresivno i dosadno," rekao je za "Telegraf". Džeger trenutno radi na brojnim filmskim i TV projektima, uključujući produkciju biografskog filma o Džejmsu Braunu "Get On Up", kao i biografski film Kevina Mekdonalda o Elvisu Prisliju pod nazivom "Last Train To Memphis". Očekuje se i njegov nastup u filmu "Tabloid", a sarađuje i sa Martinom Skorseseom na HBO-ovoj seriji koja se bavi rok scenom sedamdesetih godina prošlog veka. Pilot za seriju piše scenarista popularne serije "Breaking Bad" Džordž Mastras. U intervjuu se Džeger, čije je bogatstvo procenjeno na 305 milionaa dolara, osvrnuo na kritike da je u produkciji za biografski film o kultnoj soul i funk zvezdi Braunu trebalo da bude uključeno više Afroamerikanaca kao i da je Afroamerikanac trebalo i da režira. "Sledeći tu logiku, samo bi Englezi mogli da glume Engleze i samo bi Amerikanci trebalo da glume Amerikance. Pogledajte samo Kejt Blančet (koja je kćerka Amerikanca i Australijanke) u filmu o engleskoj kraljici Elizabeti. To je super film koji je režirao Indijac Shekhar Kapur. Ne zanima me dolazite li iz Timbuktua ili Londona. To nije važno," odgovorio je Džeger na kritike. Stonsi 21. febuara počinju svetsku turneju u sklopu koje će posetiti i Australiju, Novi Zeland, Abu Dabi, Tokio, Kinu i Tel Aviv.
