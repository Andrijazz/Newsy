> Izvor: B92
> Datum: petak 31.01.2014
> Rubrika: kultura
> Naslov: "Povratak u budućnost" se vraća na scenu
> Članak:

Poznati film iz osamdesetih godina prošlog veka "Povratak u budućnost" sada će biti i mjuzikl, javio je AP, a premijera u Londonu najavljena je za 2015. godinu.

Pozorišna adaptacija naučno-fantastične komedije Roberta Zemekisa na londonski Vest End stiže na 30. godišnjicu filma u kome je glavnu ulogu igrao Majkl Džej Foks. Tekst za mjuzikl napisaće Zemekis, Bob Gejl i Džejmi Lojd, dok će muziku raditi kompozitor Alan Silvestri i tekstopisac i producent Glen Valard. Lojd će takođe režirati mjuzikl. U filmu iz 1985. Marti Makflaj putuje u prošlost u 1955. gde biva upleten u ljubavne probleme svojih roditelja. Scenario za film napisali su Zemekis i Gejl, a u filmu je bilo mnogo muzike uključujući i hit "The Power of Love" Hjuia Luisa i Martijevo izvođenje "Johnny B. Goode". Film, u kome su igrali i Kristofer Lojd, Krispin Glover i Lea Tompson, bio je toliko uspešan da su potom snimljena još dva nastavka 1989. i 1990. godine. Novi mjuzikl pridružiće se tako nedavnim pozorišnim adaptacijama klasika generacije X poput "Duha", "Flešdensa", "Prljavog plesa", "Pravne plavuše"... Oskarovac Zemekis osim "Povratka u budćnost" poznat je po filmovima "Ko je smestio Zeki Rodžeru", "Forest Gamp", "Polarni ekspres", "Terminal"... Silvestri je radio muziku za mnoge Zemekisove filmove uključujući "Lov na zeleni dijamant" i "Forest Gamp". Balard je šestostruki dobitnik Gremija i producent albuma "Jagged Little Pill" Alanis Moriset.
