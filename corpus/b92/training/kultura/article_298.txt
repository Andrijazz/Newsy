> Izvor: B92
> Datum: nedelja 26.01.2014
> Rubrika: kultura
> Naslov: Izložba "Soči 2014" i u Kruševcu
> Članak:

Uoči Zimskih olimpijskih igara koje će se ove godine održati u Sočiju od 7.do 23. februara, u kruševačkom Narodnom muzeju otvorena je izložba "Soči 2014. - Upoznajmo zimske sportove" koju će posetioci moći da pogledaju do 4. februara.

Izložbu su organizovali Ambasada Rusije u Beogradu, Ruski dom - Centar za nauku i kulturu i sportska agencija "Singidunum", a sastoji se iz 20 fotografija na kojima je prikazano 20 sportskih disciplina, 15 olimpijskih i pet paraolimpijskih. "Takođe, tu je veliko platno na kome je simbol olimpijskih igara - olimpijska baklja, a imamo i borilišta i maskote", rekla je Tanjugu direktorka sportske agencije "Singidunum" Marta Špadijer i dodala da je cilj izložbe da se što više mladih zaintresuje za zimske sportove. Na fotografijama pored sportista u prirodnoj veličini dominira i likovni moment odnosno kolažni pristup koji deca prilično vole, kaže za Tanjug autor izložbe Goran Radomirović, objašnjavajući da o svakom sportu govore likovi iz ruskih crtanih filmova, narodnih priča i pesama. "Ideja je bila da se građani Kruševca i Srbije na što lepši i zanimljiviji način upoznaju sa predstojećom Olimpijadom u Sočiju. Ja sam imao zadatak da kroz likovnu umetnost to sprovedem u delo", rekao je Radomirović. Paraolimpijac u slalomu i veleslalomu Jugoslav Milošević smatra da je ovo prilika da se mladim ljudima na pravi način dočaraju zimski sportovi. "Izložba je jako interesantna i na jedan plastičan način se dočarava kako to sve izgleda jer mladi ljudi uglavnom imaju predubeđenja da je tamo hladno, da su skije teškea na ovim slikama to sve izgleda bajkovito i toplo. Mislim da će posle izložbe želeti da odu do Kopaonika, koji im je blizu, i da se za početak oprobaju u skijanju", priča za Tanjug Milošević. Osim u Kruševcu, izložba "Soči 2014." gostuje i u Beogradu i Novom Sadu.
