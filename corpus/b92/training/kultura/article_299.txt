> Izvor: B92
> Datum: nedelja 26.01.2014
> Rubrika: kultura
> Naslov: Muzička drama "Whiplash" pobednik Sandensa
> Članak:

Muzička drama "Whiplash" i dokumentarni film "Rich Hill" dobitnici su glavnih nagrada ovogodišnjeg Sandens festivala.

Film "Whiplash" o džez bubnjaru i njegovoj opsesiji za perfekcijom, osvojio je nagradu publike i žirija u kategoriji američke drame. To je velika pobeda za 28-godišnjeg reditelja i scenaristu Demijena Šazela koji je prošle godine na festivalu osvojio nagradu žirija u kategoriji kratkometražnog filma za kraću verziju istog ostvarenja. "Sećam se da sam prvi put došao ovde sa kratkometražnim filmom, koji smo snimili zbog mog iskustva kao bubnjara", kazao je Šazel, dodajući da niko nije želeo da finansira film. "Niko nije želeo da ga finansira, jer niko nije želeo da snimi film o džez bubnjaru, baš čudno", kazao je u šali mladi reditelj. Film je otkupila kompanija Soni za tri miliona dolara. Mnogi mu predviđaju subinu ostvarenja koja su bila uspešna na Sandensu, poput "Zime do kostiju" (Winter's Bone) i "Zveri južnjačke divljine" (Beasts of the Southern Wild), a koja su kasnije osvojila brojne nagrade, uključujući i nominaciju za Oskara.

Američki dokumentarac "Rich Hill", dobitnik nagrade žirija, prati živote trojice tinejdžera u ruralnom Misuriju koji pokušavaju da se otrgnu siromaštvu. "Ovo je mali film, ali ima veliko srce i mi ga posvećujemo porodicama gradića Rich Hill u Misuriju, kao i porodicama u filmu", kazala je Trejsi Droz Tragos, jedna od rediteljki dokumentarca. Nagrada publike otišla je dokumentarcu "Alive Inside" o efektima muzike na ljude koji boluju od Alchajmera. U selekciji svetskog filma, glavne nagrade osvojili su čileansko-francusko ostvarenje "To Kill A Man" u kategoriji drame i sirijsko-nemački "Return to Homs" u kategoriji dokumentarnog filma. Debitantski dugometražni igrani film "Neposlušni" scenaristkinje i rediteljke Mine Đukić iz Srbije, premijerno je prikazan na festivalu u okviru međunarodnog takmičarskog programa dramskih ostvarenja. Ovaj road-movie, priča o odrastanju dvoje mladih ljudi koji provode leto zajedno u rodnom gradu u Vojvodini, na žalost, nije osvojio nagradu. Sandens festival dodeljuje svake godine 28 priznanja na ceremoniji koja se uživo prenosi iz Park Sitija, a čiji su domaćini ovog puta bili komičari Nik Oferman i Megan Mulali. Ovogodišnji, 30. filmski festival Sandens, osnovan na inicijativu holivudskog veterana Roberta Redforda, završava se danas nakon deset dana u kojima je prikazano ukupno 117 filmova iz 37 zemalja.
