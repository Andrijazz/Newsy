> Izvor: B92
> Datum: ponedeljak 13.01.2014
> Rubrika: kultura
> Naslov: "Ulaz za krupnu stoku" 18. januara u "Vuku"
> Članak:

U subotu 18. januara u 20h na scenu "Kult" UK "Vuk" premijerno u 2014. godini odigraće se predstava "Ulaz za krupnu stoku" po tekstu Zorana Mijaljevića, i u režiji i tumačenju Jovana Ljubenovića.

"Duhovito, komično, tužno na momente. Ovo je priča o jednom "malom" čoveku i njegovom "malom" životu. Antiratna drama, životna drama, životna komedija, komedija života... Ko bude došao da se nasmeje, nasmejaće se ali će se i zaplakati, ko bude očekivao tešku dramu, dobiće je, ali će se i nasmejati do suza." "Ulaz za krupnu stoku je priča o malom čoveku koji pokušava da živi taj svoj mali život onako kako bi to on želeo, skromno, lepo i mirno. Da radi, da se oženi, da ima decu... ali okolnosti mu to ne dozvoljavaju, kao i vaspitanje i moral koje je je dobio od oca i majke." "Priča obuhvata period od osamdesetih godina prošlog veka do danas. U predstavi ima dosta crnog humora, uglavnom se lik koji tumačim šali na svoj račun, jer to je jedini način da sebi olakša teške trenutke svoga života, a publika se smeje, a i plače. Od nekih stvari u životu ne možete pobeći, one su takve kakve jesu, teške, ne postoji nikakav humor u koji možete pobeći od njih. Morate se suočiti sa njima, pre ili kasnije. Rodimo se, živimo i umremo. Čoveku je dato da čini dobro, to ga čini čovekom i svi smo mi mali, samo neki na žalost to ne znaju i čine šta čine. "
