> Izvor: B92
> Datum: petak 28.02.2014
> Rubrika: kultura
> Naslov: Romantičan francuski meni kvarteta BGF
> Članak:

Gudački kvartet Beogradske filharmonije nastupio je 27. februara u Sali Beogradske filhramonije, podarivši publici izuzetan muzički doživljaj u okviru ciklusa kamerne muzike.

Iz zatamnjene Sale Beogradske filharmonije, intimno muziciranje kamernog sastava pod svetlima lanterni, učinilo je atmosferu još magičnijom. Romantični program sa "francuskog menija" Kvartet je izneo uz rafiniranost svojstvenu ovom stilu, a istančani zvuk njihovih instrumenata uneo je miris Pariza i oživeo duboke emocije kod publike. Hors-d'uvre ove večeri bile su Meditacije Gijoma Lekea, a Gudački kvartet je sa zatamnjene scene duboko pronikao u najintenzivnije emocije ove kompozicije. Dirljivo dodirnuvši teme bola i patnje koje se pretvaraju u melanholiju, Kvartet je ostvario meditativni razgovor uz introspektivno poniranje u sopstveni instrument.

Potom su se svetla upalila i otvorilo se prostranstvo Klavirskog kvinteta, Sezara Franka. Arhitektonska kamerna gromada, remek-delo francuskog romantizma, blistala je u punom sjaju. Posebno važno mesto u ovoj kompoziciji pripalo je klaviru Svetlane Jovanović - Brezovac, koja je bila specijalna gošća Kvarteta za ovaj rendezvous. Istovremeno i potpora, zvuk klavira je žice gudača zalivao kao najlepšim vinom. Decentnim i odmerenim stilom, a uz izuzetan muzički autoritet, Gudački kvartet je oduševljenoj publici u francuskom stilu poklonio na bis pravi dessert - šarmantnu muziku iz serije "Alo Alo". Ovaj vrhunski umetnički užitak priredili su Jelena Dragnić (violina), Vladan Lončar (violina), Boris Brezovac (viola) i Aleksandar Latković (violončelo).
