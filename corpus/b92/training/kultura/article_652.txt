> Izvor: B92
> Datum: petak 28.02.2014
> Rubrika: kultura
> Naslov: Reditelj Boban Skerlić otvorio 42. Fest
> Članak:

Reditelj Boban Skerlić večeras je proglasio otvorenim 42. međunarodni filmski festival Fest, koji je počeo premijernom projekcijom njegovog filma "Top je bio vreo".

"Moje iskreno uverenje je da umetnost čini ljude boljim i da svaki korak u susret umetnosti predstavlja jedan korak u popravljanju samog sebe, što znači da FEST okuplja neki bolji svet. U društvu koje se sistematično zaglupljuje, u društvu koje kulturu, nauku i obrazovanje gura u najmračniji, najprašnjaviji zapećak, svaki takav korak predstavlja mali podvig. Čestitam vam što ste iskoračili i srećan vam novi FEST", rekao je Skerlić. Mnogobrojnoj publici u velikoj dvorani "Sava centra" poklonili su se članovi glumačke i saradničke ekipe Skerlićevog filma "Top je bio vreo", kojim je Fest otvoren - producent Tihomir Stanić, glumci Anita Mančić, Bojana Maljević, Aleksandar Stojković, Kenan Musić, Sandra Ljubojević... "Top je bio vreo" snimljen je prema istoimenom romanu Vladimira Kecmanovića, koji je vrlo negativno komentarisao film ovih dana u medijima, što je izazvalo različita reagovanja. Skerlić je izjavio da mu te kontroverze deluju "bočno i nevezano za film". "Mi nismo snimali roman nego film. Ne bih da nagađam šta su Kecmanovićevi razlozi da uoči premijere dezavuiše i mene i film i celu ekipu", rekao je on. Kako je istakao, "ovaj film pokazuje kako postoje ljudi i postoje zlikovci, nezavisno od nacije ili konfesije". Upečatljiv i potresan film već je prikazan na novinarskoj projekciji. U fokusu je sudbina srpskog dečaka kojem su roditelji poginuli u granatiranju, a prihvata ga komšinica Hatidža iz solitera u kojem mnogi stanari, bez struje, grejanja, vode, izloženi maltretiranju paravojnih bandi, negoduju što ona čuva "tog Vlaha".

Ulogu Hatidže odlično je odigrala Anita Mančić, koja je izjavila da joj nije bilo teško da igra tu ženu. "Ovom filmu me je privuklo vreme i mesto radnje. U kreiranju lika moja ideja je bila da niko ko je oštećen u tom užasu ne bi smeo da bude dodatno povređen. U suštini, to je priča o ljudskoj sudbini. Na jednom mestu su se našli ljudi za koje je neko odlučio da su različiti, a doživeli su istu sudbinu, uz događaje koje ja i dan danas ne mogu da razumem", rekla je ona. "Jako dira svaki trenutak, život svakog pojedinca koji bio u tom trenutku na tom mestu. U tom smislu nije mi bilo teško da nađem motive za ovu ulogu. Imala sam utisak da je moja obaveza da uradim nešto dobro", istakla je Mančić. Film je snimljen u Kozarskoj Dubici i na drugim lokacijama još početkom 2011. godine. Producent Tihomir Stanić rekao je da je bio srećan kada je dobio prava na roman i na konkursu Ministarstva kulture Srbije četvrtinu potrebnog novca, ali da je gomila predsuda učinila da nigde u regionu nije mogao da nađe koproducente.

Na otvaranju ovogodišnjeg Festa, nastupila je umetnica Marica Kicušić iz studija Sand pro i priredila je interesantan prikaz nekih filmova koji su tokom godina prikazani na Festivalu - i to crtežima u pesku. Tu su se nasli M.A.S.H, Visoke potpetice, Apokalipsa danas, Amarkord, Nebo nad Berlinom, Odiseja u svemiru i drugi, a na kraju je tom tehnikom prikazana filmska sala i publika - kao najvažniji deo Festivala. Tokom sledećih devet dana, u pet bioskopskih sala biće premijerno prikazano čak 75 filmova u 9 programskih celina. Gledaoci će moći da prate glavni program i u Novom Sadu, gde će takođe biti prikazan deo filmova. Crvenim tepihom Sava centra ove godine prodefilovaće brojni gosti, na čelu sa Rejfom Fajnsom, Patrisom Lekontom, Kristofom Gansom, Stivom Kuganom i Stivenom Frirsom. Da je Fest omiljena manifestacija Beograđana govori činjenica da je do otvaranja festivala prodato više od 70.000 karata. Miljenik publike je "Grand Budapest Hotel" Vesa Andersona koji je poneo laskavu titulu prvog rasprodatog filma na Festu, čemu se približava i "Nimfomanka" Larsa fon Trira, koja će zbog velikog interesovanja biti prikazana u dva termina (drugi je zakazan za 10. martu u 22 h u Domu Sindikata). Novinu ove godine predstavlja i aplikacija FEST 2014, koja je dostupna i za Android i za iPhone mobilne telefone, pa u svakom trenutku mozete da budete u toku sa programom i vestima 42. Festa.

NIS je i ove godine, peti put zaredom, generalni sponzor Festa. U sklopu korporativnog programa društvene odgovornosti "Kultura bez granica", NIS je podržao Fest sa ciljem da afirmiše umetnost i vrhunske umetničke vrednosti, kao i kulturne projekte od nacionalnog i međunarodnog značaja. Tokom trajanja festivala, od 28. februara do 10. marta, NIS organizuje video konkurs "NISpiracija filmom" na društvenoj mreži Instagram. Ova akcija je namenjena svim ljubiteljima filma i za cilj ima podsticanje kreativnosti. Tema konkursa je rimejk scena iz nekog poznatog filma. U takmičenju mogu učestvovati svi korisnici društvene mreže Instagram, a prijavljuju se postavljanjem video klipa na svoj Instagram profil i dodavanjem haštaga #nispiracija. Potrebno je da takmičar postane pratilac NIS-a na Instagramu, snimi i postavi svoj video sa rimejkom scene iz poznatog filma u trajanju do 14 sekundi i u naslov videa unese #nispiracija, @nis_gazpromneft i naziv videa. Autor najboljeg rada po izboru stručnog žirija, NIS će nagraditi trodnevnim putovanjem za dve osobe na međunarodni filmski festival "Karlove Vari".. .. 