> Izvor: B92
> Datum: subota 1.02.2014
> Rubrika: kultura
> Naslov: Trebalo bi to da pročitaš
> Članak:

U pesničkoj ediciji Arhipelaga nedavno je objavljena nova knjiga pesama jednog od vodećih savremenih srpskih pesnika Slobodana Zubanovića "Trebalo bi to da pročitaš".

Obeležena indikativnim podnaslovom "Poslednje pesme i jedna stara", ova knjiga sabira jedno pesničko i životno iskustvo predstavljajući ga u njegovim jezgrovitim i pronicljivim oblicima. Zubanovićeva lirika pokazuje se kao odgovor na čuda i užase svakodnevice. U njegovim promišljenim stihovima progovara jezik savremenog trenutka, prelamaju se značenja dospela iz sveta politike, ideologije, tehnologije ili ekonomije, oživljavaju najstariji i najnoviji slojevi iskustva.

U pesmama iz knjige "Trebalo bi to da pročitaš" preispituje se iskustvo gradskog života i samerava sa iskustvom života u prirodnom okruženju. Otvorene za izazove savremenosti, od jezičkih, tehnoloških i saznajnih do društvenih, političkih i ideoloških, pesme Slobodana Zubanovića jesu sugestivna lirska hronika modernih vremena. Knjiga pesama Trebalo bi to da pročitaš donosi niz pesama antologijske vrednosti u kojima je sažeto i iskazano iskustvo ovog vremena u kome su vrednosti odbačene u korist varljivih i potrošnih stvari. Slobodan Zubanović (Beograd, 1947), pesnik i esejista, nekadašnji urednik Književnih novina i Književnog magazina, objavio je nekoliko knjiga eseja i dvanaest knjiga pesama, među kojima su: "Reporter" (1986), "Strategija lirike" (1995), "Sarkofag" (1998), "Save as" (2005) ili "Soneti sa sela" (2009. Pesme Slobodana Zubanovića prevođene su na engleski, ruski, francuski, italijanski, nemački, poljski, rumunski, beloruski, kineski, švedski, slovenački i makedonski jezik. Zastupljen je u mnogim antologijama poezije. Zubanović je dobitnik najvažnijih pesničkih nagrada: "Zmajeve nagrade", nagrade "Desanka Maksimović", "Disove nagrade", nagrade "Vasko Popa", "Milan Rakić", "Isidora Sekulić".
