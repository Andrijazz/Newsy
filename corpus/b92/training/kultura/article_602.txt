> Izvor: B92
> Datum: ponedeljak 24.02.2014
> Rubrika: kultura
> Naslov: Muzički randevu: Quartet + 1 u Sali Filharmonije
> Članak:

U okviru ciklusa koncerata "Quartet +1" na kome Gudački kvartet Beogradske filharmonije predstavlja gosta, u četvrtak, 27.februara u Sali Filharmonije održaće muzički randevu u francuskom stilu sa pijanistikinjom Svetlanom Jovanović Brezovac.

Kako je najavila Beogradska filharmonija, ljubitelji kamerne atmosfere i romantizma na francuski način, moći će da uživaju uz Gudački kvartet Beogradske filharmonije i pijanistkinju Brezovac na koncertu pod nazivom "Kamerni francuski delikates". Članovi Gudačkog kvarteta su Jelena Dragnić (prva violina), Vladan Lončar (druga violina), Boris Brezovac (viola) i Aleksandar Latković (violončelo), muzičari Beogradske filharmonije koji 2011. godine osnivaju Gudački kvartet u okviru orkestra i uspevaju da energiju Filharmonije prenesu i van koncertnih sala glavnog grada. Rafinirani frankofilski meni, Gudački kvartet predstaviće kroz Meditaciju za gudački kvartet, Gijoma Lekea a u saradnji sa pijanistkinjom Brezovac Klavirski kvintet u f-molu, Sezara Franka. Prema rečima Latkovića, veče francuske kamerne muzike nije zamišljeno u tipičnom impresionističkom zvuku, želeli su "da siđu u dubine emocija i kolorita poznog francuskog romantizma". Dopalo im se da u jednom programu spoje dva stvaraoca kao što su Frank i Leke, jednog kapitalnog i drugog čiji je kratak život uskratio muzičku istoriju za vrednu literaturu.
