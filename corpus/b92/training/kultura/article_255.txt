> Izvor: B92
> Datum: sreda 22.01.2014
> Rubrika: kultura
> Naslov: Promocija knjiga Bojana Babića u Artgetu
> Članak:

Bojan Babić, jedan od najtalentovanijih pisaca mlađe generacije u Srbiji i kopirajter u beogradskoj agenciji Meken Beograd, predstaviće svoje poslednje dve knjige "Devojčice, budite dobre" i "Ilegalni Parnas" posetiocima galerije Kulturnog centra Beograda Artget.
Promocija knjiga Bojana Babića "Devojčice, budite dobre" i "Ilegalni Parnas" biće održana danas, u sredu 22. januara, sa početkom u 19h u galeriji Kulturnog centra Beograda Artget. Pored autora, na promociji će govoriti i Vladimir Arsenić, književni kritičar, i Tomislav Marković, urednik izdavačke kuće Levo krilo.
Promocija knjiga Bojana Babića "Devojčice, budite dobre" i "Ilegalni Parnas" biće održana danas, u sredu 22. januara, sa početkom u 19h u galeriji Kulturnog centra Beograda Artget. Pored autora, na promociji će govoriti i Vladimir Arsenić, književni kritičar, i Tomislav Marković, urednik izdavačke kuće Levo krilo.
Za naslov "Devojčice, budite dobre" se prvi put čulo u julu 2011, kada je ovaj roman u nastajanju, tada u fazi sinopsisa, osvojio Književnu stipendiju Fonda "Borislav Pekić". Žiri je smatrao, a u obrazloženju i naveo, da će "omnibus roman Devojčice, budite dobre, kada bude bio dovršen i objavljen, predstavljati značajno delo savremene srpske proze". Danas, roman je pred čitaocima, kao i druga knjiga Bojana Babića Ilegalni Parnas, koja je svoju promociju imala na prošlogodišnjem Sajmu knjiga. Očekivanja od Bojana Babića kao jednog od najtalentovanijih pisaca mlađe generacije, potvrđena su ne samo dobijanjem stipendije Fonda "Borislav Pekić", već i ulaskom u uži krug kandidata za ovogodišnju NIN-ovu nagradu za roman godine sa knjigom "Ilegalni Parnas". Knjiga "Devojčice, budite dobre" je razuđeno i višeslojno književno delo. Okvir, postavljen uvodnim odeljkom, čitaoca upoznaje s tim da američka firma, na samom kraju pretposlednje decenije prošloga veka odlučuje da započne proizvodnju plišanih igračaka u tadašnjoj Jugoslaviji. To je krupnooki majmunčić, lemur nazvan Aja. Prateći sudbine devojčica u čijim su se rukama, na ovaj ili onaj način, našli primerci te jedine serije igračaka, kako na Zapadnom Balkanu, tako i u traumatičnim regijama šireg okruženja, na Mediteranu i na prostorima nekadašnje Sovjetske imperije, ali i u naizgled sigurnim prostorima Beča i drugih zapadnoevropskih gradova, Babić ubedljivim pripovednim fragmentima ocrtava univerzalnu kartografiju nesreće, hronološki postavljenu između egzekucije i ekshumacije diktatorskog para Čaušesku. Odabrani poetički koncept, lucidno povezani niz fragmenata čini knjigu istovremeno i romanom i zbirkom kratkih priča. Nenametljivo ocrtavanje društvenog konteksta na pozadini intimnih priča čini ovu knjigu čvrsto utemeljenom u našem vremenu, ispunjenom različitim traumama. /Autor Bojan Babić/

Za razliku od mračnog sveta političkog marketinga u "Neljudskoj komediji" i još dubljeg silaska u tamu nasilja nad decom u romanu "Devojčice, budite dobre", Bojan Babić nas u svom trećem romanu "Ilegalni Parnas" uvodi u naizgled bezazleniji svet tranzicione arhitekture. Glavni junak knjige "Ilegalni Parnas" je provincijski arhitekta Kurvazije, koji pokušava, u rodnom gradiću M., da sagradi Parnas - kompleks građevina, sačinjen od kopija Le Korbizijeovih slavnih vila, kapija, kapela, manastira i paviljona - kulturni centar gde bi se umetnici okupljali i radili na svojim delima. Vrlo brzo se suočava sa bahatošću lokalnih političara, zakulisnim tajkunskim radnjama i čitavim nizom opstrukcija, tipičnih za jednu temeljno devastiranu sredinu. Ostavši sam na Parnasu u izgradnji, mladi arhitekta pokušava da dovrši svoje životno delo, da sagradi ono o čemu je oduvek sanjao. Ne shvatajući koliko je njegov poduhvat neostvariv, Kurvazije dospeva u stanje gde se mešaju java i san, a njegov svet biva nastanjen fantazmagoričnim prikazama. "Ilegalni Parnas" je manifest poraza i nemoći, potresna priča o sudaru stvaralačkog duha i uskogrudog sveta palanke, ali i tragična pripovest o čoveku koji je krenuo putem umetnosti i doživeo sunovrat već na prvom koraku, jer nije imao dovoljno snage i talenta da se suoči sa neizlečivom stvarnošću. Sudbinu jednog junaka Babić je uspeo da pretvori u viziju o uzaludnosti svakog graditeljskog napora u zemlji koja je samu sebe dobrovoljno preinačila u ruševine. I urbanističke i ljudske. Bojan Babić je rođen u Beogradu 1977. godine. Diplomirao je na grupi za srpsku i opštu književnost na Filološkom fakultetu u Beogradu. Radi kao kopirajter u agenciji Meken Beograd. Do sada je objavio šest knjiga i veći broj tekstova u časopisima i na portalima koji se bave književnošću i društvenim pitanjima, kao i u različitim zbornicima i antologijama.
