> Izvor: B92
> Datum: subota 15.02.2014
> Rubrika: kultura
> Naslov: Ledi sa dirigentskom palicom u Filharmoniji
> Članak:

Velika dama u svetu dirigenata, čuvena Džejn Glover, posle više od dve decenije 14. februara na Kolarcu ponovo je zauzela centralno mesto pred Beogradskom filharmonijom.

Ovom prilikom, u ciklusu "Na visokim potpeticama", nastupila je zajedno sa miljenikom publike, klarinetistom Ognjenom Popovićem. Kao osvedočeni specijalista za klasični i ranoromantičarski repertoar, Džejn Glover je dirigovala Mocartovu uvertiru Direktor pozorišta i Mendelsonovu Škotsku simfoniju u kojoj je Filharmonija upečatljivo odslikala čitav spektar muzičkih slika i emocija. Analitična i posvećena, svojim rafiniranim muzičkim stilom Glover je na koncertu sa Beogradskom filharmonijom izvukla najlepše boje iz orkestra. "Veoma me je obradovao povratak u Beograd i nastup sa Filharmonijom koja je danas neobično entuzijastičan orkestar. Njihova velika želja za sviranjem i sjajna energija finalno je donela jedan divan zvuk i fantastičan koncert. To je orkestar sa kojim sam postigla izuzetnu muzičku komunikaciju. Kada sam prvi put nastupala sa Filharmonijom 1990. godine, ja sam bila mlada a oni stariji - sada je situacija potpuno obrnuta", našalila se Glover. Ognjen Popović, klarinetista bogate karijere na oduševljenje publike je večeras nastupio kao solista sa svojim kolegama iz Filharmonije. U sjajnoj komunikaciji sa ledi dirigentom, izveo je jedno od najzahtevnijih dela literature za klarinet - Treći koncert Ludviga Špora. Nakon slojevite i delikatne interpretacije publici je podario vrcav i šarmantan bis uz podršku svojih kolega klarinetista. Izveli su komad Klarinettenmuckl i publici poklonili ambijent Oktobarfesta uz muziciranje ali i graciozni plesni korak! Džejn Glover je direktorka Opere Kraljevske muzičke akademije u Londonu i pravi primer žena profesionalaca u svom poslu. Pored svoje izuzetne karijere i biografije tek je treća žena koja je nastupala u Metropoliten operi u Njujorku. Smatra da su ciklusi posvećeni damama dirigentima, kao što je "Na visokim potpeticama" Beogradske filharmonije, izuzetno važni i podsticajni.
