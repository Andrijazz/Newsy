> Izvor: B92
> Datum:  
> Rubrika: kultura
> Naslov: Berezovski ponovo u Kolarčevoj zadužbini
> Članak:

Proslavljeni pijanista Boris Berezovski održaće poslednji koncert u ciklusu Velikani muzičke scene u ovoj sezoni u nedelju, 16. marta u Kolarčevoj zadužbini.

Kako je najavio organizator koncerta Centar za muziku Kolarčeve zadužbine, Berezovski će na koncertu u okviru beogradskoj publici omiljenog ciklusa, izvesti izuzetni pijanistički program, klavirska dela Sergeja Rahmanjinova, Morisa Ravela i Kloda Debisija. Jedan od najboljih pijanista današnjice Berezovski dobro je poznat publici u Beogradu, do sada je nekoliko puta nastupao kao solista, u klavirskom duu, kao član trija a poslednji resital u sali Kolarca održao je u novembru 2006. godine. Na gala zatvaranju 43. BEMUS-a 2011.godine Berezovski je svirao u "Beogradskoj areni" popularni klavirski program za široku publiku u nameri da se iskaže kao naslednik velikih ruskih pijanista koga prati reputacija najmoćnijeg virtuoza na klaviru. Berezovski se ubraja u red najpoznatijih pijanista srednje generacije koji uspešnu karijeru gradi nakon pobede na Čajkovski takmičenju pre 24 godina. Nastupa sa najvećim svetskim orkestrima i dirigentima u prestižnim koncertnim dvoranama i na uglednim festivalima širom sveta. Pored izuzetne koncertne aktivnosti ostvario je i brojne snimke. Studirao je u rodnom gradu Moskvi, na Moskovskom konzervatorijumu. Nakon debija u Vigmor holu u Londonu 1988.godine, dnevnik "Tajms" ga je opisao kao "umetnika koji izuzetno obećava, izvođača zasenjujuće virtuoznosti i zastrašujuće snage".
