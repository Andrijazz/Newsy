> Izvor: B92
> Datum: petak 17.01.2014
> Rubrika: kultura
> Naslov: Meril Strip u filmu o američkom lobiju oružja
> Članak:

Holivudski super producent Harvi Vajnstajn planira da snimi film o američkom lobiju oružja u kojem će glavnu ulogu igrati višestruka Oskarovka Meril Strip.

Pod nazivom "The Senator''s Wife" (Senatorova supruga), film je zamišljen kao najoštrija kritika pobornika prava na posedovanje oružja, kao što je Nacionalna asocijacija za oružje (NRA). Govoreći o svom novom projektu u radio emisiji Hauarda Sterna, Vajnstaj je rekao: "Direktno ćemo obraditi ovo pitanje, a kada završimo sa njima, poželeće da se nikada nisu rodili. Biće žestoko i bez milosti". Poznati producent je rekao da ne poseduje oružje i da bi Amerika bila daleko bolja zemlja bez vatrenog oružja. "Nikada nisam poželeo da imam oružje. Smatram da nam oružje u ovoj zemlji nije potrebno. Mrzim oružje i mislim da je NRA pošast", kazao je Vajnstajn. On je objasnio da će njegov novi film imati težinu klasika kakav je "Gospodin Smit ide u Vašington" Frenka Kapre iz 1939. koji je svojevremeno digao veliku prašinu. Prema pisanju Holivud riportera, zasad nije poznato ni ko će pisati scenario ni ko će režirati film. Vajnstaj je producent filmova "Zaljubljeni Šekspir", "U dobru i u zlu" i "angova osveta" kao i najnovijeg ostvarenja Meril Strip - "August: Osage County" za koji je dobila 18. nominaciju za Oskara.
