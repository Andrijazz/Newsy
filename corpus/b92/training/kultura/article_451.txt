> Izvor: B92
> Datum: nedelja 9.02.2014
> Rubrika: kultura
> Naslov: Kalimero konačno uzeo sudbinu u svoje ruke
> Članak:

Čuveno crno pile Kalimero, koje je nedavno proslavilo svoju 50-godišnjicu, vraća se na male ekrane novom, 3D animiranom serijom.

Iako i dalje hoda sa ljuskom od jajeta na glavi, vajkajući se kako je sve "nepravda", Kalimero se ipak dosta promenio. U duhu novog vremena više se ne prepušta melanholiji, već stvar uzima u svoje ruke i nalazi rešenje. Nastalo u julu 1963. godine za potrebe reklame (u pitanju je bio prašak za pranje veša), simpatično pile je 11 godina kasnije postalo junak popularnog crtaća koji se prikazivao širom sveta. Nova serija, nastala u italijansko-francusko-japanskoj koprodukciji, ima 106 epizoda u trajanju od 11 minuta.
