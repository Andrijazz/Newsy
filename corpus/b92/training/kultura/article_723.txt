> Izvor: B92
> Datum:  
> Rubrika: kultura
> Naslov: Škola ne mora da bude dosadna (VIDEO)
> Članak:

Da škola ne mora da bude dosadna, pokazali su nastavnici osnovne škole u Zemunu. Oni su se angažovali kako bi prostorije učinili lepšim i prijatnijim za rad.

Boje, siluete i murali na zidovima podsećaju na umetničku radionicu. Međutim, ovo je samo jedan od zidova osnovne skole Gornja varoš u Zemunu. Ideja je krenula od učiteljice Mirjane Milić, a uz podršku kolega poslednjih nekoliko meseci u ovoj školi oslikavan je centralni hol i nekoliko učionica. Za akciju su zaslužni i roditelji koji su pomogli realizaciju projekta. "U ovom projektu deca su bili glavni akteri. Na većini ovih murala nalaze se njihove siluete.Pozirali su najčešće posle časova, a na ideju da se oslikava baš ova tema došla je slikarka Ljudmila Stratimirović,čija deca pohađaju ovu školu", kaže učiteljica. Iz škole naglašavaju da ovo nije kraj i da već imaju nove planove da oplemene školski prostor.
