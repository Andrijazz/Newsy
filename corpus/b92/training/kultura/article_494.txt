> Izvor: B92
> Datum:  
> Rubrika: kultura
> Naslov: Zavirite u "Skriveno blago Jevrema Grujića"
> Članak:

Izložba "Skriveno blago Doma Jevrema Grujića", veoma vredna umetnička dela iz 18, 19, i 20. veka koja su više od dva veka potomci državnika i diplomate Jevrema Grujića nabavljali i čuvali, a koja većinom do sada nisu izlagana u javnosti, otvorena je večeras u Galeriji Doma Vojske.

Zajedno sa umetničkom zbirkom, Dom Jevrema Grujića je spomenik kulture od posebnog značaja. U ovom domu živele su istorijske ličnosti značajne za srpsku državu i diplomatiju, dva veka šest generacija sakupljalo je i čuvalo umetnička dela iz različitih perioda, koja danas čine zbirku više od 400 predmeta. Prema rečima današnjih potomaka ove porodice Lazara Šećerovića i Aleksandra Conića, to nije bilo puko sakupljanje predmeta, birani su sa ukusom i pažnjom, negujući uspomenu na pretke i istoriju Srbije. Portreti su naručivani da bi se potomstvu ostavila uspomena na prethodne generacije, kraljevski pokloni i ordenje dobijani su za zasluge, diplomatske uniforme nošene su u miru a oružje korišćeno u ratovima za slobodu i nezavisnost Srbije, istakli su članovi porodice. Izložbu, koja je zajednički projekat Doma Jevrema Grujića, Zavoda za zaštitu spomenika kulture grada Beograda, Centralnog instituta za konzervaciju u Beogradu i Medija centra "Odbrana" otvorio je ministar odbrane Nebojša Rodić. Ministar je zahvalio ovim institucijama na izvanrednom trudu, zajedničkom radu koji je omogućio da publika narednih mesec dana uživa u fantastičnoj muzejskoj postavci u Galeriji Doma vojske Srbije.

"Imajući u vidu da je naša najznačajnija institucija kulture, Narodni muzej, odavno zatvoren za javnost ova izložba je jedinstvena prilika ne samo da sagledamo istoriju jedne značajne srpske gradjanske porodice već i da vidimo izuzetno vredna dela likovne i primenjene umetnosti, staro oružje i arhivsko bibliotečku gradju koja svedoči o bogatom kutlurno istorijskom nasledju našeg naroda", rekao je Rodić. On je dodao da je izložba i prilika da se bliže obavesti o razvoju gradjanskog društva u Srbiji, političkom životu i diplomatiji ali i da se osveže sećanja na prve žureve i večernja okupljanja u čuvenoj diskoteci kod Laze Ssećera krajem šezdesetih godina prošlog veka, što je takodje deo postavke. "Nije slučajno što je izložba uvrštena u program Doma vojske i to baš uoči praznika Dana državnosti, Jevrem Grujić, istaknuti pravnik i političar, državnik i diplomata i njegovi potomci ostavili su dubok trag u izgradnji moderne srpske države i vojske, kulturnom i javnom životu što u susret ovom velikom prazniku treba naglasiti", kazao je ministar. U godini obeležavanja sto godina od Prvog svetskog rata prema Rodićevim rečima, moramo da se setimo imena onih koji nas svojim podvigom uče kako se voli svoja zemlja, kako treba biti posvećen, strpljiv i istrajan u ostvarivanju nacionalnih interesa. Autori izložbe su Šešerović, Conić i istoričar umetnosti Ivana Vesković koja je autor teksta u katalogu u kome detaljno opisuje postavku koja obuhvata dela najznačajnijih srpskih umetnika: Paje Jovanovića, Uroša Predića, Steve Todorovića, Uroša Kneževića, Arsenija Petrovića, Zore Petrović, Ivana Tabakovića i Đordja Krstića. Postavku čine i upotrebni predmeti, stilski nameštaj, diplomatske uniforme, kolekcija starog oružja iz prvog i drugog srpskog ustanka, arhivska gradja i konceptualno i prostorno zaseban segment zasnovan na fotografijama prve diskoteke na Balkanu, otvorene u Domu Jevrema Grujića 1967. godine, što predstavlja omaž avangardnoj i popularnoj kulturi šezdesetih godina 20. veka u Beogradu.
