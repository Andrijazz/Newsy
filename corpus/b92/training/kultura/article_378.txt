> Izvor: B92
> Datum: subota 1.02.2014
> Rubrika: kultura
> Naslov: "Svet nije naš" prikazan u Sava centru
> Članak:

U atmosferi kakvu su organizatori priželjkivali za jubilarno izdanje festivala "7 Veličanstvenih", sinoć je pred oko 2.000 ljudi u beogradskom Sava centru, prikazan višestruko nagrađivani dokumentarac "Svet nije naš".

U pitanju je debitanstsko ostvarenje danskog reditelja palestinskog porekla, Mahdija Fleifela. Projekciji je prisustvovalo više od 20 ambasadora, među kojima su bili predstavnici svih arapskih zemalja, kao i Danske, Meksika, Norveške, Malezije... Tradicionalno, nakon filma je usledio razgovor između autora i publike, koji je protekao u kolektivnom utisku da bi ovaj film, neizostavno morao biti nominovan za Oskara.
Mahdi Fleifel Autor filmova i vizuelni umetnik iz Palestine, živi i radi u Londonu. Rođen 1979. u Dubaiju, odrastao je u palestinskom izbegličkom kampu u Libanu i kasnije u predgrađu danskog grada Helsinger. Diplomirao je 2009. na britanskoj Nacionalnoj filmskoj i televizijskoj školi u Londonu. Film koji je snimio na prvoj godini studija "Arafat i ja" prikazan je na više od stotinu festivala širom sveta i osvojio brojne nagrade, kao i njegovi drugi kratki studentski filmovi. Sa irskim producentom Patrikom Kembelom 2010. osniva producentsku kuću u Londonu pod imenom Nakba Filmworks.
Mahdi Fleifel Autor filmova i vizuelni umetnik iz Palestine, živi i radi u Londonu. Rođen 1979. u Dubaiju, odrastao je u palestinskom izbegličkom kampu u Libanu i kasnije u predgrađu danskog grada Helsinger. Diplomirao je 2009. na britanskoj Nacionalnoj filmskoj i televizijskoj školi u Londonu. Film koji je snimio na prvoj godini studija "Arafat i ja" prikazan je na više od stotinu festivala širom sveta i osvojio brojne nagrade, kao i njegovi drugi kratki studentski filmovi. Sa irskim producentom Patrikom Kembelom 2010. osniva producentsku kuću u Londonu pod imenom Nakba Filmworks.
To je reditelju dalo šlagvort da najavi "crowd funding" kampanju koju film započinje - kampanju u kojoj publika preko interneta učestvuje i pomaže producentima u prikupljanju sredstava potrebnih za organizaciju prikazivanja u Los Anđelesu i Njujorku, što je uslov za konkurisanje za nagradu Oskar. "Svet nije naš" je dobitnik glavnih nagrada u Edinburgu, Jamagati i Njujorku, a reditelj Mahdi Flejfel je proglašen za vodećeg mladog talenta na Kopenhagen Doks festivalu i na Nordijskoj panorami u okviru programa "Novi nordijski glasovi". Film pruža eksluzivni ulazak u prostore kojima je najstrože zabranjen pristup strancima i dragoceni je izvor dosada neviđenih saznanja o životu u jednom od velikih palestinskih izbegličkih logora u Libanu. Očaravajuće duhovit, pun života i neverovatnih prizora ovaj dokumentarac jedinstvene atmosfere i delikatnog narativnog toka otkriva u iznenađujućem svetlu prostor i ljude čiji je život prožet kolektivnim tragedijama i traumama.

Večeras je na programu festivala austrijski film, "Moja mama, moje tate i ja", o najvećoj slobodnoj komuni u Evropi Fridrihshof zasnovanoj na idejama potpune slobode i principima "samoizražavanja, zajedničkog vlasništva, slobodne seksualnosti, kolektivnog rada, zajedničkog podizanja dece i direktne demokratije". U toj utopiji, u velikim grupama bezbrižne i razigrane dece otkrivamo i Pol-Žilijen Robera, reditelja filma, zahvaljujući arhivskim snimcima za koje je on ekskluzivno dobio dozvolu da ih prvi javno prikaže i da se sam suoči sa delom svoje potisnute i zaboravljene prošlosti.
