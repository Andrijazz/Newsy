> Izvor: B92
> Datum: subota 25.01.2014
> Rubrika: kultura
> Naslov: Kraj slučaja Tešin
> Članak:

Spor književnika Srđana Tešina sa novim rukovodstvom Kulturnog centra Kikinda i opštinskim vlastima završen je rešenjem zadovoljavajućim za obe strane, ali je Tešin odlučio da karijeru nastavi van KC Kikinda, ali i van Kikinde.

Tešin je saopštio 24. januara da je na nedavnom sastanku sa predsednikom opštine, njegovim zamenikom, kao i članicom Opštinskog veća zaduženom za kulturu i v.d. direktorkom KC Kikinda, došao do rešenja koje je zadovoljavajuće za sve strane, prenosi portal SEEcult. Iako mu je ovoga puta KC Kikinda ponudio korektno radno mesto - u skladu sa njegovom stručnom spremom i profesionalnim iskustvom, ali i u skladu sa njegovim umetničkim senzibilitetom, Tešin je naveo da se ipak opredelio da karijeru nastavi van KC Kikinda, ali i van Kikinde. "Dakle, nisam više radnik Kulturnog centra Kikinda i to je moja konačna odluka na koju niko nije uticao", naveo je Tešin, čija je smena sa mesta direktora KC Kikinda, a posebno radno mesto domara koje mu je nedavno ponuđeno, izazvala burne reakcije u javnosti, pa i poziv Ministarstva kulture i informisanja Srbije da se dođe do kompromisa. Tešin je naveo u pisanoj izjavi da najiskrenije zahvaljuje Ministarstvu kulture, Pokrajinskom sekretarijatu za kulturu, PEN centru, Građanskoj Vojvodini, kikindskim NVO organizacijama, kolegama piscima i novinarima, kao i građanima i svojoj porodici koji su mu pružali svakovrsnu podršku. "Ipak, da ne budem nepošten, cenim spremnost opštinskih vlasti i menadžmenta KC Kikinda da, nakon svih izrečenih teških reči i optužbi koje smo razmenili, promene svoju prvobitnu odluku. Iskreno se nadam da u budućnosti više neće biti prilike da se bavimo ovim neprijatnim stvarima koje zaista nikome nisu bile potrebne", naveo je Tešin. Tešin je nedavno odbio ponudu novog rukovodstva za radno mesto tehničkog referenta, za šta je dobio podršku strukovnih i nevladinih udruženja, pa i Ministarstva kulture. On je dobitnik nagrade Fonda "Borislav Pekić" za 2004. za roman "Kuvarove kletve i druge gadosti". Dobitnik je i nagrade Društva književnika Vojvodine 2010. za knjigu godine - zbirku pripovedaka "Ispod crte". Autor je i drame "Coated brain / Pohovani mozak", zbirke poezije "Sveto Trojstvo Georgija Zecowskog", zbirke priča "Sjajan naslov za pantomimu", romana "Antologija najboljih naslova", "Kazimir i drugi naslovi", "Kroz pustinju i prašumu" Zastupljen je i u domaćim i stranim antologijama i izborima iz srpske savremene književnosti. Njegova dela prevođena su na engleski, nemački, poljski, mađarski, makedonski, slovenački...
