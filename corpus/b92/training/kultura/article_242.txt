> Izvor: B92
> Datum: utorak 21.01.2014
> Rubrika: kultura
> Naslov: Proglašen pobednik dramskog konkursa BDP
> Članak:

Za najbolji dramski tekst trećeg Konkursa za dramski prvenac Beogradskog dramskog pozorišta (BDP) proglašen je komad "Kod vječite slavine" (radni naslov) Jelene Kojović Tepić iz Banja Luke.

Odluku je jednoglasno doneo žiri u sastavu Đurđija Cvetić (dramska umetnica, predsednik Upravnog odbora BDP), Maša Mihailović (direktor BDP) i Maša Stokić (dramaturg). Autorka iskreno, duhovito i sa jasnim kritičkim stavom, kroz intimnu priču jedne bosanske, srpske porodice, razotkriva egzistencijalnu suštinu položaja čestitog čoveka u vremenima velikih istorijsko-političkih previranja i njihovog uticaja na njegovu ličnu sudbinu, obrazložio je žiri. Nagrada je postavljanje te drame na scenu BDP-a, a premijera će biti do kraja ove godine. Treći konkurs za dramski prvenac bio je i najušpešniji, saopštio je BDP. Stiglo je 85 tekstova koje potpisuje čak 65 autora iz Srbije, regiona i dijaspore. U uži izbor ušlo je 37 drama čije su karakteristike žanrovska i tematska raznolikost, svakodnevne urbane priče, uz specifične i istorijski i mentalitetski prepoznatljive balkanske/eks-ju situacije, kao i živopisni likovi uslovljeni savremenim problemima i dilemama. Pobednica Jelena Kojović Tepić rođena je u Sarajevu 1973. godine. Završila je Filološki fakultet u Beogradu, zaposlena je kao urednik na Radio televiziji Republike Srpske u Banjaluci.
