> Izvor: B92
> Datum: petak 10.01.2014
> Rubrika: kultura
> Naslov: Revija Žilnikovih filmova u Berlinu
> Članak:

U berlinskom bioskopu Arsenal -Institutu za film i video umetnost se od 11. do 31. januara održava retrospektiva filmova reditelja Želimira Žilnika.

Publika u Berlinu moći će da vidi 20 ostvarenja ovog autora kratkih, dokumentarnih, igranih i TV-filmova koji živi u Novom Sadu. Žilnik će prisustvovati projekcijama od 11. do 13. januara. U najavi retrospektive, organizatori navode da je Žilnik kao režiser aktivan od kraja šezdesetih godina i da je uvek bio "radikalno nezavistan". Dodaje se da je stvorio opus "koji precizno i kritički reflektuje svako društvo i njegove političke, kulturne i ekonomske uslove - socijalističku Jugoslaviju, SR Nemačku sedamdesetih godina, tendencije raspada Jugoslavije nakon Titove smrti, ratove devedesetih, procese transformacije u tržissne privrede i novo povlačenje granica u Evropi". Od filmova nastalih šezdesetih i sedamdesetih godina biće, između ostalih, prikazani "Žurnal o omladini na selu, zimi", "Nezaposleni ljudi", "Crni film", "Ustanak u Jasku" i "Rani radovi". Posetioci "Arsenala" moći će da vide i filmove koje je Žilnik napravio sredinom sedamdesetih u SR Nemačkoj "Javno pogubljenje" (Offentliche Hinrichtung), "Ne znam šta to treba da znači" (Ich weiss nicht was soll es bedeuten) i "Raj. Imperijalistička tragikomedija" (Paradies.Eine imperialistische Tragikomoedie). Iz prošle i pretprošle decenije na programu retrospektive našli su se i filmovi "Tito po drugi put među Srbima", "Dupe od mramora", "Do jaja" ili "Stara škola kapitalizma". U najavi retrospektive navodi se i da se "poslednjih godina fokus Žilnikovog rada sve više premestio na politicčke i društvene prevrate u državama Jugoistočne Evrope i ljude koji u tome sve više stradaju, na migraciona kretanja i tendencije zatvaranja Evropske unije", a s tim u vezi biće prikazan film "Tvrđava Evropa" iz 2000. Retrospektiva Želimira Žilnika održava se uz podršku Ambasade Republike Srbije u Nemačkoj.
