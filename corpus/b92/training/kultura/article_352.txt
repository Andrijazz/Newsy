> Izvor: B92
> Datum:  
> Rubrika: kultura
> Naslov: Kultura u tranziciji: slučaj Srbije
> Članak:

Jubilej časopisa "Kultura", koji kontinurano izlazi već 45 godina, obeležen je 29. januara u Zavodu za proučavanje kulturnog razvitka promocijom 140. broja, čija je tema "Kultura u tranziciji: slučaj Srbije".

Zbog čega nema sazrevanja bez stupanja u dijalog sa ljudima suprotnog mišljenja, kako negovati preduzetnički duh u birokratskom svetu, šta je to kultura straha, da li je filozofija zaista prevaziđena, koje su kontradikcije kulture u tranziciji i koliko smo daleko od uravnoteženog delovanja - neka su od pitanja na koja pokušava da odgovori novi broj časopisa "Kultura", koji je 2013. navršio 45 godina neprekidnog izlaženja, a finansira ga Ministarstvo kulture, prenosi portal SEEcult. Temat novog broja "Kulture" - časopisa za teoriju i sociologiju kulture i kulturnu politiku, čine dorađeni referati sa konferencije posvećene kulturi u tranziciji u Srbiji, održane u maju 2013. u Beogradu, u organizaciji ZAPROKUL-a i Srpskog sociološkog duštva (SSD). Iako je SSD, osnovano 1954. kao nacionalna asocijacija sociologa u Srbiji, do sada organizovalo 37 naučnih konferencija, tek je poslednja, održana 25. maja 2013. godine, bila posvećena kulturi.

Novi broj "Kulture" predstavili su glavni urednik prof. dr Aleksandar Prnjat, jedan od autora dr Miloš Nemanjić, urednik teme broja prof. dr Slobodan Antonić i odgovorna urednica Marina Lukić Cvetić, koja je i v. d. direktora ZAPROKUL-a. U publici su bili i autori poslednjeg broja "Kulture" - Milena Dragićević Šešić, Žarko Trebješanin, Jelena Đorđević, Branimir Stojković Uz podsećanje na pokretača "Kultura" Stevana Majstorovića, koji je bio i urednik prvih 18 brojeva, na promociji je naglašen značaj kontinuiranog izlaženja tog časopisa i njegovog opstanka do danas, za razliku od drugih časopisa tog tipa, koji su u međuvremenu ugašeni (Delo, Ideje...). Autori temata broja "Kultura u tranziciji: slučaj Srbije", pored Slobodana Antonića (Pink tranzicija u Srbiji), su i Miloš Nemanjić (Kultura Srbije na raskršću 20. i 21. veka - nedovršeni model), Dragan Žunić (Obim pojma kulture i kulturna politika), Zoran Avramović (Srpska kultura u tranziciji - nove kontradikcije), Vesna Đukić (Strateške dileme savremene kulturne politike u Srbiji - koliko smo daleko od uravnoteženog delovanja) i Dragan Koković (Kultura u krizi i kriza kulture: slučaj Srbije).

Tu su i tekstovi Branislava Stevanovića (Tragom jednog istraživanja: neke vrednosne nedoumice kulturne politike Srbije), Slobodana Miladinovića (Konstante kulturnog konteksta i tranzicija), Slobodana Vladušića (Tranzicija kao prelaz od kulture polisa u kulturu megapolisa), Slobodana Reljića (Širenje demokratske kulture kao industrija nove kolonijalne svesti), Slavoljuba Lekića (Kulturni obrazac geopolitičkog parazitizma) i Lidije Cvetić (Tradicija i tranzicija /kulturna kontraverza). U broju kojim se obeležava jubilej časopisa našli su se i tekstovi Vladete Jerotića, Dušana Pajina, Đura Šušnjića, Ratka Božovića, Darka Tanaskovića, kao i tri istraživanja: "Konstantin Veliki - sveti ratnik konjanik", "Stefan Nemanja i buđenje nacionalne svesti u Srba" i "Zašto posećenost Noći muzeja ne predviđa posećenost muzeja tokom godine".
