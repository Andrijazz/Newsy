> Izvor: B92
> Datum: utorak 14.01.2014
> Rubrika: kultura
> Naslov: "Dan mrmota" će postati mjuzikl
> Članak:

Komičar Tim Minčin, koji je napisao muziku i tekst za hit predstavu "Matilda" koja se prikazuje na Vest Endu, trenutno radi na pozorišnoj adaptaciji kultnog filma "Dan mrmota", u kome se proslavio glumac Bil Mari.

Pored Minčina, koji piše tekst i muziku, kao scenarista na ovom mjuziklu radi Deni Rubin, a reditelj će biti Metju Varkus, koji je režirao i "Matildu". Tim Minčin je vesti o tome da sprema mjuzikl "Dan Mrmota" objavio na svom blogu. "Naša verzija 'Dana Mrmota' će u isto isto vreme biti trenutno prepoznatljiva, ali i značajno drugačija od kultnog filma." Film "Dan mrmota" je snimljen 1993. godine, u njemu glavne uloge glume Bil Mari, Fil Konors i Endi Mekdauel, a istog trenutka kada se pojavio u bioskopima postao je klasik u žanru komedije. Radnja filma fokusirana je na mzovoljnog novinara-meteorologa koji je poslat u jedno malo mesto da napravi prilog o vremenskoj prognozi i ostaje zaglavljen u vremenu, tako što mu se svakoga dana dešavaju iste stvari, sve dok ne nauči da bude "bolja osoba". "Priča je savršeno prikladna za pozorište...ima potencijal da bude složena, mračna, vizuelno spektakularana i tematski bogata, dok je u isto vreme duhovita romantična komedija sa super muzikom i puno gegova. To svakako neće biti jednostavan zadatak, meni je zaista čast da radim na tome", napisao je na blogu Tim MInčin. On je napomenuo da je pre nekoliko godina bilo priče o tome da bi Stiven Sondhajm trebalo da "Dan mrmota" adaptira za pozorište, ali da je to na kraju za njega izgleda bio preveliki teret, pa je srećan da će ipak neko od kultnog filma napraviti i pozorišnu predstavu. "Imamo Stivov blagoslov, koji nam mnogo znači", napisao je Minčin. Predviđajući kada bi mogla da bude premijera mjuzikla "Dan Mrmota", Minčin se nada da bi on na redovnom pozorišnom repertoaru mogao da bude za nekoliko godina. Minčin je već napisao dve balade za mjuzikl koje su bile predstavljene na koncertu u Londonu prošle godine, ali nije hteo da objasni da li su i u kakvoj vezi te dve pesme sa budućim mjuziklom "Dan Mrmota". Minčinov mjuzikl "Matilda" se na Vest Endu igra od oktobra 2011. godine i do sada je dobio odlične kritike, sedam nagrada Lorens Olivije, kao i 4 Toni nagrade od ukupno 12 kategorija u kojima je bio nominovan. Prošle godine Minčin je glumio Judu Iskariotskog u mjuziklu Endrua Lojda Vebera i Tima Rajsa "Isus Hrist Superstar", a nedavno je snimio i ulogu Atikusa Fleča u šestoj sezoni televizijske serije "Kalifornikacija".
