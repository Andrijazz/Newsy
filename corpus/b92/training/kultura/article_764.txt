> Izvor: B92
> Datum: nedelja 9.03.2014
> Rubrika: kultura
> Naslov: Goblini "zapalili" Halu sportova
> Članak:

Legendarni pank rok sastav Goblini održali su u subotu uveče dvoipočasovni spektakl u punoj Hali sportova u Beogradu.

Koncert je otvoren pesmom sa novog albuma "Deca iz komšiluka", a zatim su se nizale dobro poznate stvari sa prethodna četiri albuma. Goblini su očitali lekciju mnogima, pokazavši da jedan pank bend može da napuni Halu sportova i stvori sjajnu atmosferu. Kao što su obećali, na koncertu su odradili svojevrstan presek karijere duge 22 godine. Osim što su promovisali novi album "Roba s greškom" u izdanju Long Playa, svirali su i stare stvari.

Publika je uživala uz "LSD se vraća kući", "Evropo", "U magnovenju", "Bolje soko u ruci nego guska u krevetu", "Ne trebam nikome", "Voz", "Roba s greškom" i drugim numerama. Najvatrenija je publika bila tokom izvođenja pesama "Luna", "Anja volim te", "Daleki put" i "Ima nas gomila". I dame su za 8. mart dobile pesmu i to "Ona (misli da zna)", a na repertoaru se našla i balada "Sam phone glas" sa albuma "Istinite priče I deo" koji je objavljen pre tačno 20 godina.

Iznenađenje večeri bili su Partibrejkersi i njihov frontmen Cane, koji je otpevao pesmu "Ja sam doktor". Među gostima su bili i Kojot iz benda Eyesburn i Bora iz DLM-a. Posle dvočasovne svirke usledio je bis, da bi se Goblini vratili na scenu sa Doktor Popom iz Atheist Rapa i sa njim otpevali obradu pesme "Tamara". Šabački pankeri su pred publikom odsvirali još nekoliko numera, među kojima su se još jednom našle "Ima nas gomila" i "Deca iz komšiluka". Pank spektakl je trajao gotovo dva i po sata.

Kao što su i članovi benda očekivali, u publici je bilo i starih fanova, koji su Gobline slušali 90-tih godina, kada su oni bili na vrhuncu karijere, ali i "novih klinaca". Goblini su tokom nastupa pokazali izuzetnu profesionalnost i uvežbanost, iako nisu koncertno aktivni kao što su bili devedesetih. Branko Golubović - Golub, frontmen benda, priključio se ostalim članovima pre nedelju dana, kada je došao iz Pakistana da bi nastupio u Hali sportova.
