> Izvor: B92
> Datum: sreda 12.02.2014
> Rubrika: kultura
> Naslov: 30 ključnih dela holandskog slikarstva
> Članak:

Amsterdamski Rijks muzej, jedna od najvećih kuća umetnosti na svetu, i još dva holandska muzeja planiraju izložbu na kojoj će se, po prvi put na jednom mestu naći 30 najvećih dela zlatnog doba holandskog slikarstva.

"Ovo je najveći grupni portret XVII veka, reč je o zaista džinovskim slikama", izjavio je za AFP direktor Amsterdamskog muzeja Poul Spis. Kraljevski muzej, dom najveće svetske kolekcije slika starih holandskih majstora, i Amsterdamski muzej obezbediće eksponate dok će amsterdamski Ermitaž dati prostor za izložbu. "Neke od ovih slika imaju oko osam metara", kazala je direktorka Ermitaža Katelejne Brurs, dodavši da je bilo potrebno nabaviti "ogromu salu" kakvu njen muzej poseduje. Zgrada amsterdamskog Ermitaža sagrađena je u XVII veku kada je Holandija bila dominantna trgovačka sila i mogla da plati izradu velikih slika koje su odražavale njenu moć i ostavljale snažan utisak na posmatrače. Organizatori navode da su slike koje će biti izložene u Ermitažu u "klasi" Rembrantove "Noćne straže" koja se neće pridružiti izložbi već će ostati u Rijks muzeju. Izbor slika za najavljenu izložbu još nije zaokružen, ali će svakako sadržati dela Nikolusa Elijaza i Adriuna Bakera. "Premeštanje ovih slika je pravi logistički izazov. Moraćemo da ih unesemo kroz rupe koje ćemo napraviti na krovu muzeja, jer kroz vrata ne mogu da prođu", objasnio je Spis. Organizatori se nadaju da će izložba biti otvorena za javnost potkraj novembra.
