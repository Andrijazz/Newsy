> Izvor: B92
> Datum: ponedeljak 24.02.2014
> Rubrika: kultura
> Naslov: Bajić po prvi put kao Zaharije u operi "Nabuko"
> Članak:

Solista Opere Narodnog pozorišta Dragoljub Bajić pevaće prvi put u operi Đuzepea Verdija "Nabuko" u sredu, 26. februara na Velikoj sceni Narodnog pozorišta, najavio je nacionalni teatar.

Na Velikoj sceni Narodnog pozorišta popularni mladi operski pevač Bajić do sada je ostvario brojne glavne uloge basovskog faha. Sada će prvi put nastupiti u ulozi Zaharija a Višnja Radosav imaće prvi nastup u ulozi Fenene. Ostali solisti su Miodrag D.Jovanović (Nabuko), Aleksandar Dojković (Ismail), Sanja Kerkez (Abigaila), Alekandar Pantelić (Veliki sveštenik), Darko Đorđevic (Abdalo), Tatjana Mitić (Ana). Dirigent je Đorđe Pavlović a reditelj predstave koja je premijerno izvedena 10. oktobra 2007. je Ognjan Draganov, gost iz Bugarske. Solista Opere Narodnog pozorišta Bajić, jedan od najlepših mladih glasova koji se pojavio na sceni srpske umetničke muzike poslednjih godina, plemenite boje, dubokog doživljaja interpretacije, velike muzikalnosti i besprekorne tehnike, koga publika uvek rado pozdravlja, a muzička kritika hvali, istaknuto je u najavi Narodnog pozorišta. Nakon završene srednje muzičke škole, Bajić je primljen u Operski studio Narodnog pozorišta u Beogradu gde je usavršavao scenski pokret i vokalnu tehniku kod primadone Biserke Cvejić, a Fakultet muzičke umetnosti u Beogradu, solo pevanje, upisao je u klasi profesora Nikole Mijailovića, još jednog velikog imena srpske muzičke scene. Bajić je osvajao brojne nagrade od kojih se izdvajaju prve nagrade na takmičenjima "Vojislav Vučković", "Petar Konjović" i "Lazar Jovanović". Laureat je Republičkog takmičenja solo pevača (2003), dobitnik specijalne nagrade za najbolje izvođenje zadate kompozicije na Međunarodnom takmičenju Muzičke omladine 2003. godine u Beogradu i laureat istog takmičenja 2008. godine. Solista Opere Narodnog pozorišta u Beogradu postao je 2003. godine. Redovni je gost operskih kuća u Novom Sadu i Sarajevu, a koncertno nastupa širom Srbije.
