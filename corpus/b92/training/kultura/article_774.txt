> Izvor: B92
> Datum: ponedeljak 10.03.2014
> Rubrika: kultura
> Naslov: "Pravi čovek za kapitalizam" pobednik DORF-a
> Članak:

Slovenački dokumentarni filmovi o angažovanim i svestranim muzičarima Damiru Avdiću iz Bosne i Hercegovine i Marku Brecelju iz Slovenije trijumfovali su 9. marta na osmom Festivalu dokumentarnog rok filma (DORF) u Vinkovcima, najvećem te vrste u regionu.

Pobednikom osmog DORF-a proglašen je film "Pravi čovek za kapitalizam - Damir Avdić" Dušana Moraveca, a posebna nagrada pripala je filmu "Stariji parazit ili ko je Marko Brecelj" Janeza Burgera. Film o Avdiću, tuzlanskom muzičaru, pesniku i performeru, poznatom i kao Graha, Diplomac ili Bosanski psiho, proglašen je najboljim jednoglasnom odlukom žirija osmog DORF-a, koji je istakao da su ga za odluku o nagradi opredelili sirova energija, bes i preciznost Avdićeve artikulacije trenutka u kojem živimo, koji dominiraju filmom, prenosi portal SEEcult. "Ukratko rečeno, smatramo da je Damir Avdić zaista pravi čovek za kapitalizam", naveo je žiri povodom nagrade Moravecu, čiji je film nastao u produkciji Škuca, Friendly production i Vertigo filma. Organizatori DORF-a opisali su pobednički film kao dugoočekivani dokument i jednočasovni vrhunski audio i video užitak o Avdiću koji može biti odličan početak za sve one koji ga znaju samo kao "Bosanskog psiha koji-je-bio-kod-Stankovića". Nagradu za pobednički film izradila je mlada umetnica iz Skoplja Marija Miloševska. Posebna nagrada žirija pripala je filmu "Priletni parazit ali kdo je Marko Brecelj" Janeza Burgera koji je, kako je naveo žiri, prepoznao važnost dokumentovanja svih faza stvaralaštva jednog od najvažnijih angažovanih umetnika ovih prostora. Žiri osmog DORF-a činili su filmska i TV rediteljka Ines Pletikos, koja je 2013. pobedila na tom festivalu filmom "Kako smo ušli u Europu - slučaj SexA", te filmski i TV reditelj i montažer Damir Čučić i jedan od selektora festivala Cinema City iz Novog Sada Petar Protić. Nagrada za najbolji scenario muzičkog dokumentarca, koju dodeljuje KlasikTV u saradnji sa DORFom, a iznosi 10.000 kuna, pripala je Dariju Bukovskom za film "Svima treba san". Pravi Človek Za Kapitalizem / The Right Man For Capitalism TRAILER from PraviClovekZaKapitalizem on Vimeo.
Pravi Človek Za Kapitalizem / The Right Man For Capitalism TRAILER from PraviClovekZaKapitalizem on Vimeo.

DORF je prikazao proteklih sedam dana i noći ukupno 22 filma, uključujući i uvodni program igranih i dokumentarnih ostvarenja iz Srbije "Film It Loud", nastao u saradnji sa novosadskim festivalom Cinema City. U regionalnom programu prikazano je deset muzičkih dokumentaraca, a u međunarodnom sedam, a posetiocima je ponuđen i raznovrstan prateći program, uključujući izložbu "ARTisFACT", četiri promocije knjiga, koncerte i nastupi DJ-eva, te edukativni program "EDIT Comics" za mlađe uzraste. Posebno obeležje osmom DORF-u dao je program "Film it LouD", u okviru kojeg su prikazani igrani i dokumentarni filmovi iz Srbije, kao i filmovi nastali na radionicama u Novom Sadu i Vinkovcima, uz panel raspravu, koncerte i nastupe DJ-eva. Program "Film it LouD", održan prethodno u Osijeku i Vukovaru, predstavio je potresnu dramu "Krugovi" Srdana Golubovića, insprisanu herojskim delom mladog Trebinjca Srđana Aleksića ratnih 90-ih, zatim "Smrt čoveka na Balkanu" Miroslava Momčilovića, "Silikonsko proleće" Vanje Hovan, "Dragan Wende - West Berlin" Lene Muller i Dragana von Petrovića i "Anplagd" Mladena Kovačevića iz Srbije. DORF organizuje Udruga ljubitelja filma Rare iz Vinkovaca, uz podršku Hrvatskog audiovizuelnog centra, Grada Vinkovci, Vukovarsko-sremske županije, kao i Ministarstva nauke, obrazovanja i sporta i Zaklade Kultura nova, koji su podržali program EDIT. Projekt "Film it LouD" finansiran je sredstvima pretpristupnih IPA fondova "Prekogranična saradnja Hrvatska-Srbija".
