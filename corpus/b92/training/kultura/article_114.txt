> Izvor: B92
> Datum: subota 11.01.2014
> Rubrika: kultura
> Naslov: Renoar kupljen za 7$ se vraća u muzej
> Članak:

Slika "Bords de Seine" (Obale Sene), delo francuskog slikara impresionizma Ogista Renoara, koja je bila kupljena za sedam dolara na buvljoj pijaci u državi Virdžiniji, biće vraćena Muzeju umetnosti u Baltimoru iz kog je ukradena 1951. godine, odlučio je juče Američki federalni sud.

Procenjeno na 100.000 dolara, malo ulje na platnu iz 1879. Renaor je naslikao za svoju ljubavnicu dok su bili u restoranu na obali Sene. Nakon ekspertize i autentifikacije, slika koju je kupila Marsija Marta Fukua našla se u središtu sudskog spora. Kako prenosi Rojters, sudija Lioni Brinkema je procenila da se Fukua ne može smatrati vlasnicom ukradenog dela i naredila da se slika vrati Baltimorskom muzeju. Fukua je sliku kupila na buvljoj pijaci u Harpers Feriju, u Virdžiniji, jer joj se posebno dopao okvir. Na savet majke, dala je sliku na ekspertizu aukcijskoj kući Potomak koja je ustanovila da je reč o Renoarovom delu. Sliku je 1926. godine u Parizu kupila američka porodica kolekcionara Mej. Pozajmljena je 1937. Muzeju umetnosti u Baltimoru, odakle je 14 godina kasnije ukradena.
