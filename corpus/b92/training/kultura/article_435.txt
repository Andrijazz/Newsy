> Izvor: B92
> Datum: petak 7.02.2014
> Rubrika: kultura
> Naslov: Narodno pozorište: Ministarstvo krivo za status quo
> Članak:

Narodno pozorište sasvim dobro funkcioniše u situaciji sa nepotpunim Upravnim odborom i vladom u ostavci, premijere idu jedna za drugom i do kraja sezone biće realizovani svi planovi, ali su nezadovoljni jer vlada još nije razrešila predsednika UO Radoslava Pavlović i Nadu Blam koji su podneli ostavke i imenovala nove članove UO.
Propala sednica UO Narodnog pozorišta Narodno pozorište: 3 kandidata u užem izboru Narodno pozorište: Samo dvoje u nastavku trke Blokiran rad UO Narodnog pozorišta Narodno pozorište uprkos svemu "normalno radi"
Propala sednica UO Narodnog pozorišta Narodno pozorište: 3 kandidata u užem izboru Narodno pozorište: Samo dvoje u nastavku trke Blokiran rad UO Narodnog pozorišta Narodno pozorište uprkos svemu "normalno radi"
"Pet članova Upravnog odbora Narodnog pozorišta veoma savesno, ozbiljno i odgovorno rade svoj posao, mi radimo sve ono što je po zakonu i što je u domenu rada UO, ne može život da stane zato što se nekome ovaj ili onaj sviđa ili ne sviđa", izjavio je Tanjugu v.d. upravnik Narodnog pozorišta Dejan Savić. Prema oceni Savića to nije problem samo Narodnog pozorišta, to je opšti problem u kulturi koja se nalazi u nekakvom v.d stanju za koje je glavni krivac Ministarstvo kulture i informisanja. "To je trajalo i trajalo a imalo je onoliko vremena da se razreši. Smatram da je glavni krivac Ministarstvo kutlure i informisanja i niko me ne može ubediti da je drugačije. Nadam se i verujem da čim prođu izbori, da će se to pitanje rešiti jer se bez toga ne može na dobar i stabilan način ići dalje", rekao je Savić. On je istakao da ovaj saziv Ministarstva kulture i informisanja, "s obzirom na medijsku pompu i halabuku i cirkus kojim je stupio na scenu" ima skromne rezultate, praktično ih nema. "Raduje što će i tu definitivno doći do promena, do novih ljudi koji će nadam se imati mnogo više sluha za sve ovo u kulturi što se dešava, da će se krenuti u rešavanje uobičajenih problema ali i onih koji se javljaju zbog zakonodavstva i neshvatanja i neprihvatanja specifičnosti u kulturi kao što su bile javne nabavke ili novi zakon o budžetskom poslovanju koji preti da ozbiljno naruši rad u kulturi", izjavio je Savić. On je dodao da se "neke stvari moraju menjati a Ministarstvo se ne oglašava niti se time bavi, ne zna ni čime se bave, ali to je sada prošlost, očekuju se ljudi koji će se baviti problemima". Član UO Živorad Ajdačić izjavio je Tanjugu da je Upravni odbor Narodnog pozorišta u vrlo teškom položaju, jer Vlada Srbije još nije razrešila predsednika i jednog člana UO, koji su podneli ostavke pre više od dva meseca, pa samim tim nije ni imenovala nove. On je podsetio da je ostavku 30. novembra podneo predsednik UO Pavlović, a zatim i članica Blam, te je u Odboru ostalo pet članova. "Ključno je to što ih Vlada nije razrešila i samim tim nije imenovala novog predsednika i člana. U toj situaciji smo zapali u vrlo težak položaj. Mi smo održavali neke sednice, sa potpisima nas petoro, za ono što je najhitnije, najneophodnije u radu, da ne bi kuća imala problema", rekao je Ajdačić. Kako je objasnio, UO po Statutu donosi odluke o tekućem poslovanju pozorišta, o javnim nabavkama i sličnom. Sve dok Vlada ne razreši one koji su podneli ostavke, precizirao je Ajdačić, "oni su i dalje punopravni članovi i radi se tako da se na sednici konstatuje da nisu prisutni". "Imali smo i elektronsku sednicu, a i uživo. Svako je ponaosob potpisao zapisnik, da bi bilo legitimno. Nadzorni odbor nije stavio primedbu", dodao je on. Napomenuo je da i sada, kad su raspisani izbori, Vlada u takozvanom tehničkom mandatu može da reaguje i imenuje predsednika i člana UO. "Ne znamo da li će pre izbora to učiniti, mada im je predloženo da predsednika zamenjuje neko od postojećih članova, a predloženo je i ko bi bio novi član - predstavnik kuće", rekao je on. Ajdačić je izjavio da je "necelishodno da jedna nacionalna institucija biva dovedena u pitanje zbog administracije" i izrazio negodovanje što to nije rešeno više od dva meseca. "Mi smo uputili dopis i Ministarstvu kulture i Vladi o ovoj sutuaciji i pitali šta da radimo. Rečeno nam je da tekuće stvari mogu da se održavaju. Međutim, idu novi zakoni i propisi, a ne znamo kako ćemo to da primenjujemo. S druge strane, izgleda da i to pada u vodu, jer nije otišlo na Skupštinu, koja je sad raspuštena", dodao je on. Problem sa nepotpunim UO zaustavio je i konkurs za izbor upravnika NP, inače treći po redu u roku od samo nekoloko meseci, ali je v.d stanje sadašnjeg upravnika (Dejana Savića) još pre toga produženo na period do godinu dana, tako da to nije sporno, izjavio je Ajdačić. "Ipak, Narodno pozorište je jedna od najvećih institucija kulture i o tome treba voditi računa. Umesto toga, mi smo dovedeni u situaciju da ne znamo šta da radimo", zaključio je on. Predsednik Nadzornog odbora NP Milan Mitrović izjavio je Tanjugu da je još u decembru dao stav Vladi da treba formirati puni sastav UO. "Do danas to nije učinjeno, a potrebno je radi zakonitosti u poslovanju. Međutim, ja samo kontrolišem da li se radi po Statutu i upozoravam. Nigde ne piše da treba svakog meseca da zovem i podsećam Vladu", rekao je on. Mitrović je napomenuo da u Ministarstvu kulture i Vladi svakako znaju za ovaj problem, ali da je pitanje politike kako će biti rešen. On je dodao da je NP još početkom decembra predložilo svog novog člana (umesto glumice Blam) i da je to prošlo proceduru kroz sindikate, a da je, kako je čuo, Vlada imala kandidata za predsednika UO, ali da to nije stiglo na dnevni red. Na pitanje o trećem konkursu za upravnika, izjavio je da će konkurs svakako morati da bude ponovljen, ali da to nije hitno jer je sadašnji vršilac dužnosti validan sve do jeseni.
