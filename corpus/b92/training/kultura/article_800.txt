> Izvor: B92
> Datum: sreda 12.03.2014
> Rubrika: kultura
> Naslov: Kako nastaje umetnost iz slame?
> Članak:

Jeste li znali da od slame mogu nastati prava umetnička dela? Uverite se, a i sami okušajte u ovoj neobičnoj tehnici, na predstojećoj izložbi Bunjevačkog kola iz Sombora u Galeriji Zavoda za proučavanje kulturnog razvitka u četvrtak 13. marta od 17-20 časova.

Slama se sakuplja, suši, tanji, ispravlja, slaže po nijansama, a zatim uvija, prepliće, tka, zašiva, provlači, kako bi se dočarali zlatni sklad sunčeve svetlosti i žitnih polja, idilični život na salašu, radovi u polju, ali i napravile ikone koje krase zidove mnogih crkava. Autorke neobičnih slika od slame, takozvane slamarke, prikazaće ovom prilikom publici svoju specifičnu tehniku izrade slika od prirodnog materijala. Svi zainteresovani će moći i sami da se oprobaju u tehnici izrade slika od slame i uživaju u tradicionalnim pesmama Bunjevaca. U 18 časova gospodin Đuro Bošnjak govoriće o istorijatu Bunjevaca u Somboru i njihovom udruženju, dok će izložbu Zlato Bunjevačkog kola otvoriti istoričarka umetnosti v. d. direktora Zavoda za proučavanje kulturnog razvitka Marina Lukić Cvetić. Složena tehnika slikanja slamom karakteristična je za Bunjevce i svakako je treba predložiti za listu nematerijalnog kulturnog nasleđa. Slikanje slamom daje efekte kolaža, intarzije, inkrustracije, reljefa i filigrana. Povezano je sa božićnim praznicima i dužionicom - praznovanjem Bunjevaca u slavu žetve. Veština je proistekla od izrade krune za bandašicu i venca za bandaša. U ovom slučaju slama je slikarski materijal koji se po izradi skice aplicira na podlogu. Bunjevačko kolo svake godine organizuje svoju slikarsku koloniju.
