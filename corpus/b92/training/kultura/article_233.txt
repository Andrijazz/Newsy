> Izvor: B92
> Datum: ponedeljak 20.01.2014
> Rubrika: kultura
> Naslov: Danas premijera filma "Neposlušni" na Sandensu
> Članak:

Dugometražni igrani film "Neposlušni" mlade srpske rediteljke i scenaristkinje Mine Đukić imaće večeras svetsku premijeru u takmičarskom programu Sandensa, najvećeg festivala nezavisnog filma u SAD.

To će biti prva od pet najavljenih projekcija ovog debitantskog filma na prestižnom festivalu koji je osnovao slavni glumac i reditelj Robert Redford. "Neposlušni" (The Disobedient) su uvršteni u selekciju svetske drame među ukupno 12 ostvarenja "dolazećih filmskih talenata koji nude sveže perspektive i inventivne stilove", kako se navodi na sajtu festivala. -- Pročitajte intervju sa Minom Đukić "Neposlušne boje Srbije na Sandensu" -- "Sandens" ima još tri takmičarske selekcije - za američku dramu, svetski dokumentarac i američki dokumentarac. Festival je otvoren 16. januara, a proglašenje odluka žirija očekuje se 25. januara. Đukićeva je uoči puta u Ameriku izjavila Tanjugu da je srećna što je njen film prepoznao festival koji afirmiše baš onaj oblik bavljenja filmom koji nju zanima, a to je "istraživački, baziran na deljenju energije ljubavi sa ostalim članovima ekipe, više intiman i ličan, zasnovan više na želji za iskustvom nego za proizvodnjom". -- Pročitajte tekst Počinje Sandens, i "Neposlušni" u igri -- Film "Neposlušni" se, kako je rekla, bavi problemom poznog odrastanja, "situacijom u kojoj znaš da je nužno sazrevanje i neki izvestan put, ali nisi siguran da je taj put baš ono što želiš i pitaš se da li je to nešto što su ti drugi nametnuli ili je to tvoj izbor". Film je u celini sniman na teritoriji Vojvodine, u rodnom kraju autorke. Glavne uloge igraju Hana Selimović i Mladen Sovilj. Evropska premijera već je najavljena na festivalu u Roterdamu, a srpska publika videća ga na proleće.
