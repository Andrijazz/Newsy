> Izvor: B92
> Datum: subota 1.03.2014
> Rubrika: kultura
> Naslov: Ko je zbog Festa bežao iz škole?
> Članak:

Za više od četiri decenije trajanja Fest se promenio, kao i svetska kinematografija u celini, ali ga naši glumci, sagovornici Tanjuga, i dalje vole i doživljavaju kao praznik filma.

Slavko Štimac je izjavio da Fest za njega znači isto ono što je značio i nekada, dodavši da ga prati gotovo od samog početka. "Beograd je veliki grad, metropola i treba da ima jedan ovako veliki festival, a vidimo da su projekcije i ove godine uglavnom rasprodate i da je, bez obzira na to što ljudi sada mogu preko interneta da vide neke filmove i pre festivala, interesovanje veliko", rekao je on. "Ništa ne može da zameni doživljaj gledanja filma u bioskopu. To je ipak nešto posebno", istakao je Štimac.

Za Vojislava Brajovića Fest takođe "znači isto što i pre, a to je da je po konceptu festival festivala". "Možda on to više i nije, ali ja ga tako doživljavam, kao praznik za Beograd, praznik za sve one koji su još uvek u nadi da će film opstati, mislim na umetnički film", rekao je on. Napominjući da su sada tu i "blokbasteri, veliki hitovi koji traže da se novac vrati i zaradi", dodao je da on "svejedno, voli da bioskop postoji". "Fest je upravo jedan od najvećih boraca za bioskopsku publiku", naglasio je Brajović.

Milica Mihajlović je izjavila da je za nju "Fest uvek bio jedna od omiljenih beogradskih manifestacija". "To je za mene veliki praznik. Putujući po nekim zemljama razvijenijim od naše, shvatila sam da smo mi u ogromnoj prednosti zato što imamo Fest. Na primer, brat mi živi u Portugaliji, oni nikada nisu mogli da vide neke umetničke filmove koji ih zanimaju, ako su van holivudske produkcije", rekla je ona. "Mi smo uvek imali priliku da vidimo na Festu čitav spektar filmske umetnosti. Zato je za mene to velika dragocenost i radost. Sećam se, bežali smo iz škole na Festove jutarnje projekcije. Nikad me neće proći to osećanje uzbuđenja kada počinje Fest", istakla je Mihajlović.

Prema oceni Ljubiše Samardžića, "Fest je jedna od manifestcija koje krase Beograd". "Moram da se prisetim svih onih ljudi koji su bili inicijatori - Milutina Čolića, Dušana Makavejeva, Dejana Đurkovića, koji su se silno trudili da naprave Fest i uspeli da ubede vrh grada Beograda da ga osnuje. Od tada do sada ova manifestacija živi na pravi način", izjavio je on. Kako je dodao, "u ono vreme proizvodili su se fascinantni filmovi - "M.A.S.H", "Paklena pomorandža" i drugi koji su nas sve nas ostavili snažan pečat". "Danas se mnogo štošta promenilo. Temati su potpuno drugačiji, sada se ide linijom - napraviti atraktivan film, ali bez neke ozbiljnije sadržine. Sve su to pitki filmovi, a istovremeno jako daleko od ljudi. Smatram da ako se ne nađe porodica u fokusu - nema ništa od filma", rekao je Samardžić.
