> Izvor: B92
> Datum: utorak 18.02.2014
> Rubrika: kultura
> Naslov: FEST: "Evropa van Evrope" sa 6 ostvarenja
> Članak:

U jedinom takmičarskom programu Festa "Evropa van Evrope" ove godine biće prikazano šest ostvarenja kinematografija koje ne pripadaju evropskom mejnstrimu, ali su pod velikim uticajem Evrope, iz zemalja van Evropske unije - Azerbejdzana, Rusije, Gruzije, Norveške, Izraela i Makedonije.

Odluku o nagradi (uz novčani iznos od 2000 evra) doneće medjunarodni žiri. Ove godine članovi su srpski reditelj Goran Marković, nemački filmski kritičar Klaus Eder i hrvatski kritičar i autor Tomislav Kurelec, najavila je danas Direkcija 42. Festa, koji počnije 28. februara. "Soba sa klavirom" je film makedonskog reditelja Igora Ivanova, snimljen u koprodukciji sa Srbijom i Slovenijom, a projekcija na Festu biće mu svetska premijera. Priča je smeštena u stari hotel koji se prodaje i bavi se gostima koji odsedaju u sobi sa klavirom, njihovim sudbinama, snovima i razočaranjima. Ivanov je karijeru započeo pre 20 godina. Osvojio je brojna priznanja i svojevremeno bio u konkurenciji za Zlatnog medveda za kratki film "Bube". "Osloboditi se" je film ruskog reditelja Alekseja Učitelja. Opisan je kao eksplozivna krimi drama i bavi se članovima elitne ruske policijske jedinice i opasnom aferom jednog od njih sa devojkom poznatog mafijaša. Učiteljevi filmovi prikazivani su na festivalima širom sveta. Osvojio je nagrade za najboljeg reditelja u Karlovim varima, Moskvi i pet nagrada na festivalu Kotbus. "U cvatu" je film o prijateljstvu dve devojčice, njihovom odrastanju, odnosu sa okolinom i životu u Gruziji nakon raspada Sovjetskog saveza. Nana Ekvtimišvili završila je dramaturgiju, a Simon Gros režiju i zajedno su režirali ovaj film koji je pokupio brojna priznanja - nagradu Foruma na Berlinalu, Srce Sarajeva i nagradu za najbolju glumicu u Sarajevu, Fipresci nagradu na festivalu u Hong Kongu i nagradu publike u Milanu. "Vitlejem" je priča o komplikovanom odnosu pripadnika izraelske tajne službe i njegovog mladog palestinskog doušnika. Juvar Adler je talentovani mladi reditelj kome je ovo debitantsko ostvarenje. "Vitlejem" je bio izraelski kandidat za Oskara, a do sada je prikazan na festivalima u Veneciji i Torontu. "Vaš sam" je svedočanstvo o životu druge generacije imigranata u Norveškoj, inspirisano iskustvima rediteljke Iram Hak kojoj je to debitantski film. Priča prati mladu samohranu majku iz Pakistana koja pokušava da se ostvari kao glumica i majka, ali i da pronadje ljubav. "Čovek iz stepe" bavi se susretom tradicije i modernog sveta, čovekom koji je odrastao u stepi daleko od civilizacije i pokušava da se pronadje u novom svetu. Film je režirao Šamil Alijev, azerbejdžanski scenarista, reditelj i producent. Prikazan je na festivalima u Rimu, Tbilsiju i Kairu i bio je azerbejdžanski kandidat za Oskara.
