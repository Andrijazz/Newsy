> Izvor: B92
> Datum: petak 21.02.2014
> Rubrika: kultura
> Naslov: Akademija 28 obeležava 97. rođendan džeza
> Članak:

U beogradskoj Akademiji 28 od srede, 26. februara, do subote 1. marta biće obeležen 97. rođendan džeza.

Već osam godina zaredom Akademija 28 proslavlja dan kada je izdata prva džez ploča. Kako navode, ovaj festival ranog džeza - diksilenda, ove godine nosi epitet "međunarodni", jer će pored imena domaće džez scene prvi put na ovim prostorima nastupiti norveški džez sastav "Norsk Linie". Tradicionalno, nosioci glavnog festivalskog programa su Beogradski diksilend orkestar pored kojih će nastupiti i kvartet profesora džeza - Jazz Pro kvartet kao i najmlađi džezeri iz muzičke škole "Stanković" - Deca Jazza. U okviru pratećeg programa festivala pod nazivom "Jazz knjižara" u galeriji Akedemije 28 posetioci će imati prilike da po povoljnim cenama kupe tematski orijentisana izdanja koja se tiču džeza ali i muzike uopšte. U okviru "Jazz knjižare" predstaviće se i izdavačke kuće Klio i Utopija. Tokom prethodnih godina na festivalu džeza u Akademiji 28 nastupilo je preko 30 različitih izvođača, a svake godine festival poseti oko 1.000 ljudi. Ulaz na festival je besplatan.
