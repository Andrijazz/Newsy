> Izvor: B92
> Datum: ponedeljak 3.02.2014
> Rubrika: kultura
> Naslov: Umro brazilski reditelj Eduardo Kutinjo
> Članak:

Jedan od vodećih brazilskih filmskih reditelja, Eduardo Kutinjo, ubijen je u nedelju u svojoj kući u Rio de Žaneiru, objavila je lokalna televizija.

Kutinja (80) je, prema prvim podacima, nožem do smrti izbo njegov mentalno oboleli sin Danijel. Njegova supruga Marija das Dores Kutinjo (62), nalazi se u teškom stanju, pošto je smeštena u bolnicu zbog više uboda nožem u vrat i jetru, saoštila je policija. U bolnici se nalazi i njegov sin Danijel (41), koji takođe na telu ima rane od noža. Među najpoznatijim delima Eduarda Kutinja je drama iz 1967. godine "ABC ljubavi" (ABC do Amor), za koju je na 17. Međunarodnom berlinskom festivalu bio nominovan za nagradu "Zlatni medved".

Kada je u 21. godini prekinuo studije prava, Kutinjo je odmah našao svoje mesto na filmu i u pozorištu. Preselio se u Francusku, krajem 50-ih režirao svoje prve dokumentarne filmove i predstavio svoje radove na Institutu za napredne filmske studije (IDHEC), preneo je Frans pres. Kasnije se vratio u Brazil, gde je nastavio da radi na dokumentarnim filmovima. Dobitnik je više prestižnih nagrada, među kojima je i "Zlatni Kikito" na festivalu Gramado, 2002. godine. Prošle godine primljen je u američku Akademiju za filmske umetnosti i nauku. Kutinjo je najavljivao da planira da snimi dokumentarac o protestima širom Brazila u junu, zbog korupcije, zloupotreba i troškova povezanih sa organizacijom Svetskog kupa i Olimpijade u Rio de Žaneiru 2016. godine.
