> Izvor: B92
> Datum: sreda 8.01.2014
> Rubrika: kultura
> Naslov: Šta ćemo gledati u bioskopima ove zime?
> Članak:

Domaća bioskopska publika će u januaru i februaru, zahvaljujući distributeru "Taramount", moći da pogleda nove filmove Eme Tompson, Toma Henksa, Keneta Brane, Krisa Pajna kao i animirani, sinhronizovani film "Ćurke na slobodi".

U bioskope je 2. januara već stigao horor "Paranormalna aktivnost: Obeleženi" sa Moli Efraim i Ričardom Karvalom u glavnim ulogama. Od 16. januara u bioskope stiže film "Spasavanje G. Benksa" sa Emom Tompson, Tomom Henksom, Kolinom Farelom i Polom đamatijem u glavnim ulogama. Dvostruka dobitnica Oskara Ema Tompson i njen kolega, takođe dvostruki oskarovac, Tom Henks, glume glavne uloge u Diznijevom filmu "Spasavanje g. Benksa", inspirisanom neverovatnom, neispričanom pričom o tome kako je Diznijev klasik "Meri Popins" dospeo na veliko platno. "Džek Rajan: Regrut iz senke" u režiji Keneta Brane u bioskope stiže 23. januara. Posle Aleka Boldvina i Bena Afleka Kris Pajn sada igra CIA analitičara koga je stvorio Tom Klensi. Film prati Rajana od njegovog mirnog, dvostrukog života veterana koji je postao direktor na Vol Stritu do uzbudljive inicijacije u svet traženog američkog agenta koji je na tragu masovne terorističke zavere u Moskvi. Taramount je za 20. februar pripremio animiranu komediju "Ćurke na slobodi" - priču o dva ćurana sa dve suprotstavljene strane koji moraju da zaborave na svoje nesuglasice i putuju nazad u prošlost kako bi promenili tok istorije i zauvek skinuli ćurke sa menija za Dan zahvalnosti.
