> Izvor: B92
> Datum: subota 18.01.2014
> Rubrika: kultura
> Naslov: Aukcija filmskih rekvizita u Krnjači
> Članak:

Aukcija scenografije i rekvizita koji su korišćeni u nekim domaćim i stranim filmovima biće održana danas u velikom galerijskom prostoru u ulici Save Kovačevića druga 4, u Krnjači, u organizaciji grupe 9departments.

Kako navode organizatori, u pitanju je velika aukcija nameštaja, umetničkih dela, lampi, antikviteta, svećnjaka, retro tehnike, skulptura... U ponudi su eksponati različitih epoha i stilova - od secesije, art dekoa, dutć arta, sve do vintidž stvari sa početka 1980-ih. Od umetnina će biti slike, grafike, skulpture, fotografije, akvareli, vaze... Sve što će biti na licitaciji korišćeno je u filmovima kao što su: "The Raven", "Koriolan", "The Big Picture", "Okrug 13", "Chernobyl Diaries", "Čitulja za Eskobara", "Tilva Roš", "Neposlušni", "Zona mrtvih", kao i u serijama: "Sinđelići", "Jagodići", "Gorki plodovi"... Okupljanje je u 17 sati, a licitacija će biti održana od 18 do 20 časova, nakon čega je najavljen džem sešn.
