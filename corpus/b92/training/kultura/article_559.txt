> Izvor: B92
> Datum:  
> Rubrika: kultura
> Naslov: Queens of the Stone Age u Srbiji 11. juna
> Članak:

Jedno od najvažnijih rock imena današnjice, bend, projekat, koncept i stav, Queens of the Stone Age, dolaze u junu u Srbiju! Kažu da je 11. jun odličan dan za rockroll.

Zbog toga će ovog datuma EXIT pokrenuti novi jednodnevni rock festival sa Queens of The Stone Age kao hedlajnerima, čime će otpočeti velika letnja EXIT AVANTURA, koja ovim dobija i svoj osmi dan. I to nije sve - najverniji fanovi EXIT festivala, imaće priliku da biraju grad u Srbiji u kojem će ovaj festival da bude održan! Sastav koji predvodi muzičar, multiinstrumentalista, muzički producent i dirty rock guru Josh Homme, predstaviće svoj poslednji album "Like Clockwork" izdat u junu 2013. Ovo je šesti po redu studijski album benda, koji su publika, ali i kritika sjajno prihvatile, što najbolje dokazuje prvo mesto na Billboard 200 listi najboljih albuma u SAD, ali i nominacije za dve Grammy nagrade, između ostalog i za najbolji rock album. Lista saradnika na albumu je impozantna: Sir Elton John, frontmen Nine Inch Nails-a, Trent Reznor, Mark Lanegan, Nick Olivieri, frontmen Arctic Monkeys-a, Alex Turner, Jake Shears iz Scissor Sisters, kao i stari, dobri prijatelj bend, Dave Grohl (Nirvana, Foo Fighters). QOTSA poznati su po kolaboraciji sa relevatnim muzičarima, a najskoriji primer je nastup supergrupe sastavljene od Nine Inch Nails, Queens of the Stone Age, Dave Grohla i Lindsey Buckinghama iz Fleetwood Maca, koja je zatvorila ovogodišnje Grammy nagrade uz veliki prasak i kontroverze. Masni rokenrol zvuk sastava QOTSA na muzičkoj sceni dominira već sedamnaest godina, od 1997. kad ga je oformio Josh Homme, jedna od najuticajnijih ličnosti u rok muzici i jedan od osnivača kultnog sastava Kyuss i član bendova Eagles Of Death Metal i Them Crooked Vultures (sa Dave Grohlom i John Paul Jonesom iz Led Zeppelina). Sastav je do sad osvojio mnogobrojna priznanja publike i kritike i šest puta je nominovan za Grammy nagradu. Ove godine nikad kraja iznenađenjima! Pratite zvanični sajt EXIT festivala, www.exitfest.org, kao i zvaničnuFacebook stranicu EXIT-a i budite u toku sa svim svežim informacijama o novom festivalu. Pripremite se za nezaboravno leto i nikada luđu EXIT AVANTURU!
