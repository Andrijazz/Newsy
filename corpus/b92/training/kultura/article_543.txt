> Izvor: B92
> Datum: utorak 18.02.2014
> Rubrika: kultura
> Naslov: “Pozorišni bonton”  za 67. rođendan BDP-a
> Članak:

Beogradsko dramsko pozorište obeležiće u četvrtak, 20. februara, 67. rođendan originalnim autorskim projektom "Pozorišni bonton" koji je osmišljen da bi svi na što bolji način uživali u pozorišnoj predstavi.

Kako je najavilo ovo pozorište, projekat "Pozorišni bonton" nisu osmislili sa namerom da kritikuju već da vrate pomalo zaboravljena, a nekada ustaljena pravila učesnika pozorišne magije. Bonton podseća na ponašanje i poštovanje ne samo glumaca na sceni već i publike međusobno, svih učesnika u stvaranju magije na sceni, oko scene i onih sa kojima publika ima direktan kontakt kao što su biletari i razvodnici. Video materijal koji je pripremljen sa glumcima, zaposlenima i saradnicima podsetiće sve one koji su zaboravili i edukovati sve koji nisu znali šta je Da, a šta Ne kada dolaze u pozorište. Sve ovo upotpuniće i "Mala škola pozorišnog bontona" koja sadrži obilazak BDP-a - publika koja se prijavi putem interneta može da sazna čitav proces nastajanja predstave i zaviri u svaki kutak, detaljno se upozna sa bontonom i u potpunosti shvati zašto ga treba prihvatiti, istaknuto je u najavi. Publika će obilazak završiti gledanjem jedne od predstava koje su tog dana na repertoaru: "Smrt trgovačkog putnika" Artura Milera u režiji Veljka Mićunovića i "Zečja jama" Dejvid Lindsi Abera u režiji Filipa Grinvalda. Tradicionalno, za rođendan BDP-a biće dodeljene godišnje nagrade, nagrada za umetnički doprinos u 2013.godini i Grand Prix "Tatjana Lukjanova" za 2013. godinu.
