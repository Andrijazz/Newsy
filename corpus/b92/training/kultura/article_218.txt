> Izvor: B92
> Datum: nedelja 19.01.2014
> Rubrika: kultura
> Naslov: Kusturica: Srbija je moja otadžbina
> Članak:

Proslavljeni srpski reditelj Emir Kusturica izjavio je da je Srbija njegova otadžbina i da je netačno da se sa Mokre Gore seli u Andrićgrad, za koji kaže da je tačka koja spaja naš narod između praktično dve države Republike Srpske i Srbije.

Za njega je, kaže, Srbija ideja slobode i autonomije koju doživljava kao svoju otadžbinu. "Srbija je za mene ideja slobode i autonomije i, koliko god se ta sloboda i autonomija sužavaju i smanjuju, tu postoji posebna sloboda koju nema niko i koju poštuje. Ostaću tu da je gradim sa svima onima koji slično misle", rekao je Kusturica u intervju za Pres RS. O Andrićgradu govori kao o svom doprinosu jačanja ne samo veza, nego i ideja o, kako kaže, našim velikim ličnostima u istoriji koje smo često zaboravljali Ili koje su često bile marginalizovane iz političkih ili ideoloških razloga. "Mislim da Andrićgrad treba da bude kraj tome i početak nove ideje o našoj prošlosti", veli Kusturica.

Govoreći o šestom "Kustendorfu", koji je sinoć počeo na Mećavniku na Mokroj Gori, Kusturica je istakao da je odabrao da ovaj festival otvori sa "disko perfomansom sa stavom". "Uvek sam imao stav o svemu, pa i o pokušaju revizije atentata na (Franca) Ferdinanda. Performans treba da uvede istoriju u koreografiju", pojasnio je Kusturica. Upitan da li iza pokretanja revizije stoji samo nemačka želja da ulepša svoju istoriju ili nešto drugo, Kusturica je rekao da to nije ništa drugo već pitanje da li Evropa treba da bude čvršće konstruisana, što je cilj Nemačke, dok Engleska koja je zadržala funtu ima drugačiji stav o tome. "Meni je ta priča o reviziji, koju smo mi pobudili u Evropi, ništa više nego pitanje nemačko-britanskih odnosa. I sada mi stradamo u toj, kako je ja zovem `igri velikih brojeva`. Tako se raspala stara Jugoslavija, tako su se uvek rešavale stvari na Balkanu, svaki izazvani potres ili jači sukob dovodio bi do kataklizme kod nas", naveo je Kusturica.
