> Izvor: B92
> Datum: nedelja 9.03.2014
> Rubrika: kultura
> Naslov: Gde je vaš meda iz detinjstva?
> Članak:

Ustanova kulture Parobrod, poziva sve koji imaju svoju igračku - Medu iz detinjstva, da ga pozajme za 4. po redu izložbu "Medvedi u čast proleću" koja će se održati od 21. do 31. marta.

Setite ste gde ste ga poslednji put videli, pronađite ga, otresite prašinu sa njega i donesite u UK Parobrod u periodu od 1. do 21. marta. Prednost imaju medvedi stariji od 15 godina, pogotovo oni stari i više decenija, sa nekom zanimljivom pričom koju ćete uz medu priložiti i tako je podeliti sa posetiocima izložbe. Ovo će biti jedna od prvih interaktivnih izložbi spoja etnološkog kao dela našeg kolektivnog emotivnog sećanja na sopstvenu i prošlost naših roditelja, baka i deka i umetničkog, s obzirom na paralelni konkurs takođe četvrti po godini trajanja.

On obuhvata slikare, grafičare, vajare, ilustratore, fotografe, animatore, reditelje, konceptualne umetnike, kostimografe, scenografe, kuvare, grafičke dizajnere, industrijske dizajnere, arhitekte, strip-majstore, dizajnere igračaka, odnosno selektovanih 30 odabranih radova, domaćih i stranih autora, na temu medveda. Vaši medvedi s početka priče na čiju privremenu donaciju Vas pozivamo su scenografsko okruženje kao i javno postavljeno večito pitanje kako je baš medved /teddybear, postao naša najomiljenija i rasprostanjenija dečija igračka. Bitna napomena je da se igračke predaju uz revers, a svi privremeno donirani medvedi će nakon izložbe biti vraćeni svojim vlasnicima. Više informacija možete dobiti putem mejla prijave@ukparobrod.rs
