> Izvor: B92
> Datum: sreda 26.02.2014
> Rubrika: kultura
> Naslov: Latinoamerički suveniri Zagrebačke filharmonije
> Članak:

Zagrebačka filharmonija na svom trećem gostovanju u Beogradu, u okviru regionalnog ciklusa Pika - Točka - Tačka, nastupom u petak 28. februara u 20h na Kolarcu, donosi vrele ritmove Južne Amerike.

Maestralni Alan Bjelinski predvodiće soliste Olvido Ruiz Kasteljanos i Rikarda Lukea na koncertu pod nazivom "Souvenir Latinoamericanos" i svojom dirigetskom palicom pretvoriti Kolarac u veliki podijum za ples. Profesionalni latino muzičari izvešće prepoznatljive hitove u posebnom aranžmanu za veliki orkestar, što je već dugo jedan od svetskih trendova. Nesvakidašnji stil dirigenta Alana Bjelinskog odmah nas asocira na podijum za ples više nego na "sedeću" atmosferu karakterističnu za koncertne dvorane. Nakon velikog uspeha novogodišnjih koncerata sa Beogradskom filharmonijom, Bjelinski ovaj put poziva na jedno uzbudljivo i živopisno putovanje po Argentini, Čileu, Venecueli, Kubi i Brazilu. "Note koje ćemo izvesti nisu lake, postoji određena tehika dirigovanja ovakve vrste muzike. Ritam sekcija je posebno važna a ceo spektar slike je izuzetno zahtevan za ozvučavanje. Drugačiji je način dirigovanja i interpretacije, kao i slušanje ovakvog repertoara koje treba da vodi u ples", kaže Alan Bjelinski. Koncertnu temperaturu će podići kubanska diva - pevačica Olvido Ruiz Kasteljanos, koja je osvojila publiku širom sveta svojim interpretacijama i pojavom. Rikardo Luke, fagotista Zagrebačke filharmonije, prepoznatljivo je lice sastava Cubismo, a svojim specifičnim vokalom postao je pravi simbol latino muzike. Okretni ritmovi, repertoar čiji taktovi dozvoljavaju živi scenski nastup, nakon Zagreba i Novog Sada, doneće Beogradu atmosferu južnoameričkog karnevala kao i letnjih temperatura južne hemisfere.
