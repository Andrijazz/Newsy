> Izvor: B92
> Datum:  
> Rubrika: kultura
> Naslov: Egipat: Islamisti traže zabranu emitovanja filma “Noje”
> Članak:

Egipatski Institut Al-Azhar, jedna od najviših verskih instanci u zemlji, zatražio je da se zabrani prikazivanje holivudskog epskog spektakla "Noje", s obrazloženjem da vređa islam.

U saopštenju instituta se ističe da film, čija je projekcija u egipatskim bioskopima najavljena za 26. mart, krši islamska načela time što predstavlja jednog proroka. Holivudsko ostvarenje, u kojem naslovnu ulogu tumači Rasel Krou, kritikovano je i od strane pojedinih hrišćanskih institucija u Sjedinjenim Američkim Državama zbog nekonvencionalnog prikazivanja lika biblijskog patrijarha. Kako prenosi AFP, institut Al-Azhar ima savetodavnu ulogu prilikom cenzurisanja filmova i knjiga u Egiptu, ali ne i poslednju reč. Egipatski organ za cenzuru se još nije oglasio povodom ovog slučaja. Studio Paramaunt je na svom sajtu najavio da je premijera "Noja" u Egiptu zakazana za 26. mart, a da će se dan kasnije film pojaviti u bioskopima i ostalih bliskoistočnih zemalja. Egipat je i u prošlosti cenzurisao filmove. "Da Vinčijev kod" je tako skinut sa repertoara nakon protesta koptske pravoslavne crkve, ali je prikazivanje "Hristovog stradanja" Mela Gipsona bilo dozvoljeno. Muslimani veruju da je Isus Hrist bio prorok, ali ne i da je bio razapet na krstu. Film "Noje" će u srpskim bioskopima početi da se prikazuje od 26. marta.
