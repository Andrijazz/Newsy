> Izvor: B92
> Datum: sreda 29.01.2014
> Rubrika: kultura
> Naslov: NP: Sećanje na Ninu Kirsanovu
> Članak:

Povodom dvadeset i pet godina od smrti velike baletske umetnice Nine Kirsanove u Muzeju Narodnog pozorišta u ponedeljak, 3. februara održaće se veče sećanja na ovu znamenitu umetnicu, nezaobilaznu u istoriji beogradskog baleta.

Veče posvećeno Kirsanovoj zajedno organizuju Udruženje baletskih umetnika Srbije i Profesionalno udruženje baleta Srbije. U najavi UBUS-a navedeno je da će o Kirsanovoj govoriti teatrolog Ksenija Šukuljević Marković i učenici Kirsanove: kritičarka umetničke igre Milica Zajcev, pedagog i dugogodišnji direktor baletske škole "Lujo Davičo" Ksenija Kecojević i igrač, pedagog i koreograf Vladimir Logunov. Baletska umetnica Nina Kirsanova (1898-1989) sa uspehom je nastupala u trupi čuvene Ane Pavlove, radila kao šef baleta, primabalerina i koreograf u Operi Monte Karla i Litvanskoj operi. Solista Narodnog pozorišta postala je po dolasku u Beograd 1923. godine, potom vrlo brzo postaje primabalerina i prvi šef baleta Narodnog pozorišta. Na sceni Narodnog pozorišta kao primabalerina ostvarila je osamnaest uloga i postavila 28 koreografija u baletskom i operskom repertoaru, a značajan je i njen pedagoški rad. Prva je povela balet nacionalnog pozorišta na međunarodno gostovanje.
