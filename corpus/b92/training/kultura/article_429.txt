> Izvor: B92
> Datum: petak 7.02.2014
> Rubrika: kultura
> Naslov: "Montevideo" privukao 300.000 gledalaca
> Članak:

Ekipa filma "Montevideo, vidimo se", u režiji Dragana Bjelogrlića, poklonila se 7. februara kruševačkoj publici, gde je dočekala trista hiljaditog gledaoca.

Uoči projekcije, za glumce, koji su u junu odigrali humanitarnu utakmicu u Kruševcu, priređen je prijem u gradskoj upravi. Svečana premijera filma održana je 15. januara u beogradskom Sava centru i već je za manje od 10 dana, kada je film pogledalo 100.000 gledalaca, bilo jasno da će ovo ostvarenje napuniti bioskope u Srbiji. "Znali smo samo da smo sa prvim delom postavili veliki standard i to je bilo glavno opterećenje koje smo imali, onda smo se prepustili scenariju u svakodnevnom radu i mislim da ovaj broj gledalaca pokazuje da je ovo ozbiljna stvar. Prema mom mišljenju ovaj drugi deo je bolji od prvog i na to smo ponosni jer je to retkost i u svetskoj kinematografiji", rekao je Tanjugu glumac Milan Nikitović. PROČITAJTE: Drugi "Montevideo" - od srpskih para i pameti "Od Armanda Asantea učili smo kako se ponaša jedan profesionalac", iznosi svoje utiske Nenad Heraković, koji u filmu, takođe, tumači jednu od uloga. Prema njegovim rečima, ekipa "Montevidea" piše novu stranicu srpske kinematografije. "Pokazali smo da, uprkos stanju i posećenosti bioskopa širom Srbije, možemo da ih napunimo. Dokazali smo da su ljudi prihvatili da prvo nešto pogledaju, pa da sude", kaže on. PROČITAJTE: "Montevideo" postaje globalna priča Posle svečane premijere u Sava centru, ekipa filma se poklonila brojnoj publici širom Srbije, a za glumca Ivana Zekića taj čin je veoma bitan. "Mislim da ljudi koji su platili bioskopsku kartu i koji nas toliko podržavaju zaslužuju da se mi pojavimo bar jednom u njihovom gradu i da im se poklonimo", rekao je Zekić Tanjugu i napomenuo da je ciljna grupa šarenolika, "kao za 'Politikin zabavnik'". Gradonačelnik Kruševca Bratislav Gašić poželeo je na prijemu mladoj glumačkoj ekipi puno uspeha u daljoj karijeri, podsetivši da je Kruševac grad pozorišta i glume. Film "'Montevideo, vidimo se" govori o učešću naše fudbalske reprezentacije na prvom zvaničnom svetskom fudbalskom prvenstvu u Montevideu 1930. godine i nastavlja priču započetu u prvom delu "Montevideo, Bog te video", koji je bio veliki bioskopski hit.
