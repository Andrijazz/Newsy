> Izvor: B92
> Datum: utorak 21.01.2014
> Rubrika: kultura
> Naslov: Gabi Novak i Matija Dedić u Bitef art kafeu
> Članak:

Legenda hrvatske pop i džez scene Gabi Novak nastupiće sa svojim sinom, još jednom džez zvezdom, pijanistom Matijom Dedićem, u četvrtak 13. februara u 22h u klubu Bitef art kafe.

Ova diva je beskompromisno krčila svoj muzički put, pevajući isključivo i samo ono što voli. Upravo to Gabi smatra tajnom dugovečnosti svoje karijere. Na Bledskom džez festivalu 1958. Gabi je pevala u duetu s Luisom Armstrongom, a 1964. godine dobila je ponudu da peva na zapadnom tržištu, od koje je sama odustala, jer nije želela da promeni izgled i muziku samo radi komercijalnog uspeha. Koncerti za mali broj odabranih obožavatelja su najveća ljubav i specijalnost Gabi Novak, a svi posetioci koncerta će imati priliku da uživaju u njenim hitovima kao što su: "On me voli na svoj način", "Kuća za ptice", "Pusti me da spavam" i mnogim drugim...

Nakon koncerta Arsena i Matije Dedića i intimne i porodične atmosfere koja je obavila Bitef art kafe te večeri, možemo se samo još više radovati novom susretu sa Matijom i očekivati njegove ingeniozne klavirske deonice. Karte će se prodavati svakog radnog dana od 18 do 22h u klubu Bitef art kafe, na skveru Mire Trailović. Cena karte u pretprodaji je 1500 dinara.
