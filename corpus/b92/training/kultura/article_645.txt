> Izvor: B92
> Datum:  
> Rubrika: kultura
> Naslov: Ana Ćurčin i Dukat kreću na mini turneju
> Članak:

Dvoje talentovanih beogradskih kantautora, Ana Ćurčin i Dukat - frontmen benda Stray Dogg, najavljuju nove zajedničke akustične svirke, a prve destinacije su Kosovska Mitrovica i Leposavić.

Mladi muzičari su u protekle dve godine "osvojili" domaću i regionalnu scenu indie muzike, nastupajući na istaknutim festivalima kao što je Exit u Novom Sadu, ali i na koncertima i akustičnim svirkama u Srbiji, Hrvatskoj, Bosni. U petak 28. februara prvi put će nastupiti u Aktiv Art Centru u Kosovskoj Mitrovici, a dan kasnije u kafeu Talični Tom u Leposaviću. Evropska turneja najavljena je za april, a za sada su Ana i Dukat otkrili imena samo nekih od gradova koje će obići: Moskva, Cirih, Zagreb. Stray Dogg je "projekat" Dukata Stray-a koji je nastao snimanjem malog "kućnog" demo EP-ja početkom 2011. Par meseci kasnije Stray Dogg se razvio u šestočlani bend, a debi album "Almost" našao se na samom vrhu mnogih godišnjih top lista. Koncertnu karijeru bend je počeo kao predgrupa imenima poput Chinawoman i Scout Niblett, a za svoj prvi veći solo koncert rasprodali su sve ulaznice u prestižnom beogradskom koncertnom prostoru. Ubrzo je došao i drugi album "Fires Never Wrong" na kojem je gostovao američki kantautor Devendra Banhart na pesmi "Time" i koji je sa bandcamp-a preuzet više od 10.000 puta. Usput je održao niz odličnih nastupa u regionu, a podrška je bio i na koncertima Dirty Beaches, Marka Eitzela, Darkwood Duba i Obojenog programa.

Ana Ćurčin se pojavila na sceni pre tačno godinu dana i njena karijera razvija se po sličnom scenariju. Dva sjajna singla "Cut Loose" i "I Cant " kao i dirljivi i jedinstveni "live" nastupi doveli su Anu pod svetla reflektora za vrlo kratko vreme i učinili je jedinim od najperspektivnijih imena domaće i regionalne kantautorske scene.

Ovi mladi, talentovani i prelepi vokali već neko vreme unazad udružuju svoje snage, od Americana Night festivala u Domu omladine Beograda pa sve do brojnih nastupa u beogradskim klubovima - ono što je zajedničko svim njihovim svirkama je uvek brojna i egzaltirana publika. Pored autorskih pesama Ana i Dukat Stray često sviraju i pažljivo odabrane obrade koje izvode u minimalističkom akustičnom aranžmanu i u koje unose svoju senzibilnost i brižljivost i tako omogućavaju potpuno novi doživljaj poznatih pesama Neila Younga, Portishead, Elliota Smitha i mnogih drugih.
