> Izvor: B92
> Datum: nedelja 2.03.2014
> Rubrika: kultura
> Naslov: Ko će večeras osvojiti Oskara?
> Članak:

Sve plesne numere su uvežbane, crveni tepih postavljen i pokriven plastikom zbog kiše a prezenteri su naučili tekst i sada ostaje samo da se vidi ko će večeras osvojiti Oskara, zlatnu statuu Američke akademije za film.

Kladioničari, koji često omanu u predviđanjima, podeljeni su između "12 godina ropstva", "Gravitacije" i "Američke prevare" za najbolji film. Iako je "Gravitacija" bezmalo revolucionarno i precizno snimljena a glumački ansambl čini "Američku prevaru" sjajnom, najviše šansi ipak ima epska priča o slobodnom crncu prodatom u ropstvo - "12 godina ropstva" koju će beoradska publika moći da vidi na ovogodišnjem FEST-u. Razlozi su, osim očiglednog umetničkog dometa, i politički korektni - drama o rasizmu u Americi koju je snimio crni britanski režiser ne može da bude tek tako sklonjena u stranu u korist svemirske drame (Gravitacija) ili drame-komedije (Američka prevara). U konkurenciji za najbolji film nominovani su još: "Kapetan Filips", "Poslovni klub Dalas", "Ona", "Nebraska", "Filomena", "Vuk sa Vol strita". -- Da li će Oskara zaista dobiti najbolji film? -- Pročitajte koje je to filmove Američka akademija za film (ne)svesno ignorisala, iako "mogu da obrišu pod sa bilo kojim ostvarenjem nominovanim za najbolji film ove godine", kako kaže britanski kritičar Robi Kolin.

Kada je reč o režiserima, najviše šansi ima Alfonso Kuaron za "Gravitaciju". U tome mu pomaže i činjenica da Kuaron nije izgubio nijednu važnu nagradu za režiju od početka "sezone nagrada" u Holivudu. Za režiju nominovani su još i Dejvid ORasel (Američka prevara), Aleksandar Pejn (Nebraska), Stiv Mekvin (12 godina ropstva) i Martin Skorseze(Vuk sa Vol Strita). -- Da li je Dizni najzad zaslužio Oskara? -- Pročitajte koja su se ostvarenja nasal o trci za Oskara za najbolji animirani film. Kada je reč o najboljoj ženskoj ulozi, ime Kejt Blančet za "Nesreću Džasmin" na svačijim je usnama i šanse da joj konce pomrse Sandra Bulok(Gravitacija) ili Meril Strip (Avgust u okrugu Osejdž) su gotovo nepostojeće. Uz njih u konkurenciji su još i Ejmi Adams (Američka prevara) i Džudi Denč(Filomena).

U muškoj konkurenciji situacija je nešto komplikovanija. Iako većina veruje da će Oskara dobiti Metju Mekonahi za ulogu AIDS aktiviste u "Poslovnom klubu Dalas" budući da Akademija voli fizičke transformacije glumaca (Šarliz Teron za "Čudovište", Nikol Kidman za "Sate"...) a Mekonahi je za ovu ulogu izuzetno oslabio, sve više kritičara ukazuje na besprekorno, žovijalno izvođenje Leonarda Dikaprija u filmu "Vuk sa Vol Strita". Njegove šanse da osvoji Oskara za film prepun psovki i kritike korumpirane Amerike ipak su male, iako su iznenađenja moguća pošto su nominovani još i Kristijan Bejl (Američka prevara), Brus Dern (Nebraska) i Čivetel Edžiofor (12 godina ropstva). Kada su u pitanju sporedne uloge, u muškoj konkurenciji sve šanse su na strani Džareda Leta za ulogu transrodnog lika u "Poslovnom klubu Dalas" - opet zbog transformacije - iako je, smatraju kritičari, Majkl Fasbender u "12 godina ropstva" za koplje bolji od svih u konkurenciji izuzev možda Barkada Abdija u filmu "Kapetan Filips". Uz njih, u konkurenciji su još i Bredli Kuper za "Američku prevaru" i Džona Hil za "Vuk sa Vol strita". -- Dodela Zlatnih malina -- Pročitajte koja su ostvarenja u Holivudu proglašena najlošijim filmovima godine.

U kategoriji najboljih sporednih ženskih uloga treba imati na umu da su u dugogodišnjoj istoriji dodele Oskara, samo dve glumice dobile dve godine za redom Oskara - Luis Rejner i Ketrin Hepbern. Ako Dženifer Lorens (Američka prevara) pobedi i ove večeri ona će biti treća u nizu, a sa Baftom i Zlatnim globusom pod pojasom ima velike šanse za to. Jedina koja bi mogla da joj poremeti planove je Lupita Njongo čija se uloga robinje Petsi, kaže kritičar "Telegrafa" urezuje u dušu gledaoca. Uz njih dve, za Oskara se takmiče i Seli Hokins (Nesrecna Džasmin), Džulija Roberts (Avgust u okrugu Osejdž) i Džun Skvib za "Nebrasku. Da li su i u kojoj meri predviđanja kritičara, kladioničara i ljubitelja filma tačna saznaćemo u noći između nedelje i ponedeljka kada će Oskari biti dodeljeni dobitnicima 86. put.
