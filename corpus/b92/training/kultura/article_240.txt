> Izvor: B92
> Datum: utorak 21.01.2014
> Rubrika: kultura
> Naslov: Glen Klouz se vraća pozorištu
> Članak:

Glumica Glen Klouz vratiće se u pozorište posle pauze od 15 i više godina, ali, naglašava, neće igrati u mjuziklu.

"Planiram da igram u pozorištu na jesen", rekla je Klouz AP na Sandens festivalu gde predstavlja svoj film "Low Down". Glumica, 68, nije želela da kaže o kom komadu je reč pre zvanične objave. "Nisam sigurna kakav je plan producenta. Mislim da želi da prvo okupi ekipu", objasnila je ona. Klouz je, međutim, ipak otkrila neke detalje. "Svet u kome se dešava predstava je svet koji poznajem. To je kompleksan komad. Veoma izazovan. Gromada od komada", rekla je ona i dodala: "Ne vraćam se pororištu mjuziklom". Trostruka dobitnica najviše pozorišne nagrade Toni počela je karijeru u pozorištu da bi se kasnije prebacila na film i televiziju (Fatalna privlačnost, Opasne veze, Pravnice, Prljava značka, Zapadno krilo). Poslednji put se na Brodveju pojavila u predstavi "Bulevar sumraka".
