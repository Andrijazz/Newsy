> Izvor: B92
> Datum: sreda 22.01.2014
> Rubrika: kultura
> Naslov: Refleksija memorije: Freska kao motiv
> Članak:

Izložba radova studenata Odseka kostim Fakulteta primenjene umetnosti (FPU), pod nazivom "Refleksija memorije", biće otvorena sutra u Muzeju primenjene umetnosti (MPU).

Izložba je nastala kao refleksija i odgovor na bogatu višedecenijski čuvanu građu o Srpskoj srednjovekovnoj fresko umetnosti predstavljenu kroz ornament kao ključni nosilac simboličkog i dekorativnog obrasca primenjenog u kostimu. Odsek Kostim će se predstaviti studentskim radovima iz oblasti scenskog i savremenog kostima inspirisanih ovom bogatom građom interpretiranom u savremenom duhu, najavljeno je iz MPU. Na izložbi će se naći scenski kostimi, kostimi instalacije i crteži inspirisani likom i delom mnogih srednjovekovnih heroina - Proklete Jerine, Olivere Lazarević, Jelene Anžujske, carice Jelene, dok će ornamenti sa srednjovekovnih odora dobiti nova čitanja i primenu u modnom kostimu kroz različite kostimske elemenate i modne detalje. Istog dana će biti otvorena i izložba radova sa radionice Ornament kroz prostor i vreme - ornament na odeći, vladarskoj odeždi, nakitu, obući, pojasu i drvorezbariji. Ovaj program je realizovan u okviru izložbe srednjovekovnih ornamenata "Osvežavanje memorije" autora Dušana Milovanovića za koju je interesovanje izuzetno veliko, i već je izvesno da će posle Beograda, ova postavka obići više gradova, pre svega u regionu, a potom i u Evropi i svetu, navodi se u saopštenju.
