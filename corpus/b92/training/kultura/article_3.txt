> Izvor: B92
> Datum: sreda 1.01.2014
> Rubrika: kultura
> Naslov: Gardijan: Blokbasteri koje čekamo u 2014.
> Članak:

Britanski list Gardijan sastavio je svoju listu deset filmova koji će najverovatnije privući najveće gužve ispred bioskopskih blagajni u 2014. godini

Na prvom mestu je biblijski ep Darena Aronofskog "Noah" (Noje). Naslovnu ulogu igra Rasel Krou, odlučan da zaštiti sprugu (Dženifer Koneli), usvojenu ćerku (Emu Votson) i sve životinje sveta, za šta mu je potreban stvarno veliki brod.

Britanski režiser Gared Edvards koji se probio 2010. filmom "Monsters" (Čudovišta) sada se prihvatio snimanja filma o još jednom čudovištu - Godzili. U istoimenom filmu igraju Aron Tejlor Džonson, Brajan Kranston, Elizabet Olsen, Seli Hokins i Žilijet Binoš.

Još jedna biblijska tema biće fokus novog filma Ridlija Skota "Exodus". Slavni reditelj će uz pomoć glumaca među kojima su Kristijan Bejl, Džoel Edžerton, aron Pol i Sigurni Viver ispričati priču o Mojsiju. Bejl je Mojsije, Edžerton je Ramzes, a španska Almerija izigrava Sinajsku goru.

Šekspirovac Kenet Brana odlučio se za pravu američku zabavu sa sve kokicama i akcijom režiravši film "Jack Ryan: Shadow Recruit". Kris Pajn igra Džeka Rajana u novoj ekranizaciji špijunskih romana Toma Klensija. Pre njega Rajana su igrali Alek Boldvin, Harison Ford i Ben Aflek. Ovaj film se bavi počecima Džeka Rajana kao analitičara kada slučajno nabasa na zlokobnog biznismena (Brana) koji gura svet u ekonomsku krizu.

Na veliko platno stiže i film "Pompeii" gde zvezda serije "Igra Prestola" Kit Harington igra roba-gladijatora koji mora da preživi u areni ali id a se izbori sa besom majke prirode kako bi spasao svoju ljubav Kasiju koju igra Emili Brauning. Mnogo mišićavih, golišavih tipova, gomila specijalnih efekata i Kifer Saterland kao zli senator garantuju dobru zabavu, piše list.

Kris Evans repriziraće svoju ulogu Kapetana Amerike u filmu "Captain America: Winter Soldier", a iz Marvelovog univerzuma stiže još jedan film - "Guardians of the Galaxy" gde Kris Prat predvodi grupu neobičnih superheroja među kojima su rakun koji priča (glasom Bredlija Kupera) i drvo (Vin Dizel), a Džon Si Rajli i Glen Klouz igraju intergalaktične policajce.

Franšiza "Transformersi" dobija nastavak "Transformers: Age of Extinction" u kojem Mark Valberg igra samohranog oca i pronalazača koji uz pomoć Optimus Prajma i kompanije mora da uništi Deseptikone.

I Spajdermen se vraća! U drugom delu novog "Spajdermena" naš maskirani junak (Endrju Garfild) mora da se izbori sa Rinom (Pol amati) i Elektrom (Džejmi Foks).

Poslednji na listi je nastavak još jedne franšize - "X Men: Days of Future Past" gde Dženifer Lorens, Hju Džekmen, Džejms Makavoj i Majkl Fasbender igraju mutante-heroje. Ovoga puta učenici Ksavijerove "Škole za nadarene" koriste vremeplov kako bi posetili sebe u budućnosti i tako zaustavili zlo koje se širi.
