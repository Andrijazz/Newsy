> Izvor: B92
> Datum:  
> Rubrika: kultura
> Naslov: Premijera predstave "Anđeli čuvari" u BDP-u
> Članak:

Na velikoj sceni "Rade Marković" Beogradskog dramskog pozorišta (BDP) u subotu, 25. januara, biće premijerno izvedena predstava "Anđeli čuvari" Staše Koprivice, po motivima drame Sema i Bele Spevek i filmskog scenarija "Mi nismo anđeli" Ranalda Mek Dugala, u režiji Veljka Mićunovića.

Direktorka BDP-a Maša Mihailović rekla je danas na konferenciji za novinare da je popularni komad izabran sa idejom da se napravi nešto što će pozorištu obezbediti priliv sredstava, a da je zahvaljujući trudu autora i ansambla istovremeno dobijena kvalitetna melodrama. Dramaturg Maša Jeremić podsetila je da originalna drama iz 50-ih godina prošlog veka govori o odbeglim robijašima koji se nađu u situaciji da pomognu čestitoj porodici u nevolji i učine dobro delo. Koprivica je izjavila da su Mićunović i ona prvo hteli samo adaptaciju, ali su tokom rada shvatili da je bolje po tim motivima napisati novi komad koji se tiče nas danas i ovde. "Komad postavlja pitanja kako biti pošten u nepoštenom vremenu i da li je potreba za opstankom jača od ljudske dobrote, za koju nas dvoje verujemo da i dalje postoji", rekla je uspešna rediteljka kojoj je ovaj tekst dramski prvenac. Ona je dodala da uz melodramsku osnovu priča ima i puno duhovitih elemenata, jer "najbolji način da pobediš ono čega se plašiš jeste da mu se nasmeješ u lice". Mićunović je naglasio da je pitanje ko su zapravo negativci. "Na papiru su to glavni likovi - osuđenici i od njih u startu ne očekujemo dobro ili pomoć. Predstava razmatra da li su ljudi koji su na pogrešnom putu samim tim i loši ljudi. Često sudimo unapred, po onome što ih je zadesilo, možda ne njihovom krivicom, a trebalo bi da se pitamo šta bismo mi učinili u njihovoj situaciji", rekao je on. U maloj varoši, u koju bežeći dospevaju robijaši, vladaju ćar, interes, jednokratni dil, pa ova "crna komedija postavlja pitanje ko je za osudu: oni iza rešetaka ili oni na slobodi", izjavio je reditelj. Uloge igraju Marko Živić, Andrija Kuzmanović, Milan Čučilović, Ljubinka Klarić, Anja Alač, Miljan Prljeta, Vladan Milić, Boda Ninković, Miki Damjanović i Dejan Matić. Scenograf je Vesna Popović, kostimograf Dragica Laušević.
