> Izvor: B92
> Datum: ponedeljak 3.02.2014
> Rubrika: kultura
> Naslov: 33 – drama o čileanskim rudarima
> Članak:

Čileanski rudari, koji su 2010. godine izvučeni iz rudnika gde su bili zatrpani 69 dana, sastali su se u Santjagu sa glumcima Antonijom Banderasom i Žilijet Binoš koji će glumiti u filmu posvećenom dramatičnoj akciji spasavanja koja je od početka do kraja bila u žiži svetske javnosti.

Glumci, među kojima i Brazilac Rodrigo Santoro i Irac Gabrijel Birn, doputovali su u petak u Čile, gde će snimati holivudski film pod naslovom "33", što je broj spasenih rudara. Oni su se u predsedničkoj palati sastali sa rudarima i predsednikom Čilea Sebastijanom Pinjerom. Banderas je tom prilikom izjavio da su 33 čileanska rudara održala lekciju celom svetu o vrednosti ljudskog života. "Više miliona ljudi, uključujući i mene, bilo je prikovano za tv ekrane prateći priču, dok su ovi muškarci u rudniku San Hoze skoro 70 dana sanjali samo jedan san - da ponovo vide svetlost dana, uvidevši istinsku vrednost vode, hrane, pogleda njihove dece, očiju njihovih žena, odnosno vrednosti života", istakao je Banderas.

Preživljavanje i spasavanje rudara uticalo je na povećanje popularnosti Pinjere koji je nadgledao dvadesetdvočasovnu akciju izvlačenja rudara sa dubine od skoro 700 metara i nakon akcije ih lično pozdravio, navela je agencija AP. "Ono što je Antonio Banderas rekao je tačno: Čile je bolja zemlja posle tog čuda jer nikada nisam video takvo jedinstvo, veru, nadu i posvećenost", rekao je Pinjera. On je dodao da mu je prilikom posete Britaniji i kraljica Elizabeta kazala da je cele noći bila budna, gledajući uživo akciju spasavanja. "Svetu je potrebna nada, dobre vesti, priče sa srećnim krajem. S obzirom na to da se većina priča loše završi, ovo je ono što je narod želeo - injekcija nade i vere", naglasio je predsednik Čilea.

Banderas će u filmu tumačiti lik rudara Marija Sepulvede, poznatog kao Super Mario, koji je postao "zaštitno lice" rudara. Pošto je bio izvučen iz rudnika, Sepulveda je prvo zagrlio ženu, a spasiocima poklonio kamenčiće iz rudnika. Potom je nekoliko puta poskočio da bi pokazao da je u dobroj formi. Rudari su, prisećajući se 5. avgusta 2010. kada se urušio rudnik, naveli da su imali osećaj kao da je zemljotres. Više od dve nedelje niko nije znao da li ima preživelih u rudniku. Rudari su uspeli da razvuku hranu, koja je inače dovoljna za 48 sati, na čitavih 17 dana. Kasnije im je preko iskopanog kanala za spasavanje redovno dopremana hrana i voda. Konačno, 13. oktobra 2010. godine, jedan po jedan izvučeni su na površinu pomoću specijalno dizajnirane kapsule "Feniks".

Dočekani su kao heroji. Dobili su plaćena putovanja na grčka ostrva, posetili su stadion Real Madrida u Španiji, pa čak i "Diznijevo svetsko magično kraljevstvo". Ipak, po povratku u zemlju, mnogi su ostali bez novca, neki od njih su počeli da imaju psihičkih i zdravstvenih problema, a neki su uronuli u svet droge i alkohola. Sada, sve nade polažu u ovaj holivudski film, za koji su sporazum potpisali sa producentom Majkom Medavojem. Međutim, agencija Rojters je navela da nisu svi rudari zadovoljni ugovorom o snimanju filma. Snimanje scena u rudniku trajaće od 4. februara do 10. marta.
