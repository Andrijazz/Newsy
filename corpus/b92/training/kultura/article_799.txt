> Izvor: B92
> Datum: sreda 12.03.2014
> Rubrika: kultura
> Naslov: "Artscience Interfaculty" iz Haga u Novoj Iskri
> Članak:

Jedan od vodećih evropskih fakulteta iz domena transdisciplinarnog umetničkog stvaralaštva - na preseku umetnosti, tehnologije i nauke - predstaviće se ovog četvrtka u Dizajn inkubatoru Nova Iskra.

Artscience Interfaculty nalazi se u Hagu, a o njihovom radu će govoriti profesori Robert Pravda i Taconis Stolk, uz prisustvo studenata koji su u radnoj poseti Fakultetu za medije i komunikacije u Beogradu. Predavanje Roberta Pravde i Taconisa Stolka u Novoj Iskri biće održano u četvrtak 13. marta sa početkom u 17.30 h. Ulaz je slobodan. ArtScience Interfaculty je interdisciplinarni program osnovnih i master studija, koji je posvećen inovativnim istraživanjima kao pristupu umetničkoj produkciji. Ovaj program umetnost i nauku smešta u jedan kontinuum, i promoviše razvoj novih umetničkih formi i jezika. ArtScience Interfaculty blisko sarađuje sa Kraljevskim konzervatorijumom i Kraljevskom umetničkom akademijom u Hagu. ArtScience koristi interdisciplinarni pristup koji stoji na preseku polja muzike, vizuelnih i medijskih umetnosti, humanističkih i prirodnih nauka. Studenti se motivišu da propituju i promišljaju savremene tendencije u najširem smislu. To obuhvata dostignuća u sferama umetnosti i nauke, kao i tehnološka, društvena i politička dešavanja. Pored umetničke akademije i konzervatorijuma u Hagu, ova škola blisko sarađuje i sa master programom Akademije za kreativne i performativne umetnosti i medijsku tehnologiju na Univerzitetu u Lajdenu. ArtScience Interfaculty nudi četvorogodišnje osnovne studije, kao i dvogodišnji master program koje karakteriše multidisciplinarno okruženje za učenje, a na raspolaganju je 5 vidova nastave: laboratorije, teorijski kursevi, praktične radionice, istraživački projekti i individualni coaching.

Sa izuzetkom teorijskih i kurseva na prvoj godini, studenti mogu da biraju između nekoliko opcija, kao deo "otvorenog kurikuluma". Uz izvesna ograničenja, studenti mogu izabrati sopstvenu putanju učenja, zasnovanu na ponuđenim modulima i radu sa partnerskim institucijama. Predavači su istaknuti umetnici, tehnolozi ili teoretičari, a pored velikog broja gostujućih profesora, ovaj program zajednički vode Edwin van der Heide, Joost Rekveld, Cocky Eek, Arthur Elsenaar, Kasper van der Horst i Michiel Pijpe, kao i dva profesora koji će se ovog četvrtka predstaviti u Novoj Iskri - Robert Pravda i Taconis Stolk. Oni borave u Beogradu zajedno sa svojim studentima, u sklopu radioničkog projekta White City/White Canvas/White Noise u saradnji sa Fakultetom za medije i komunikacije iz Beograda. Prezentacija samih radionica i studentskih radova biće održana u petak, 14. marta u 18h na u Kući kulture Fakulteta za medije i komunikacije, Terazije 34. Taconis Stolk je konceptualista i meta-modernista. Inicijator je WLFR, studija za konceptualizam iz Amsterdama. Od sredine devedesetih godina ovaj tim je razvijao teorije i meta-medijske projekte koji se bave estetikom i konceptima kontekstualne tehnologije, često na preseku umetnosti i nauke. Takođe je su-osnivač studija Formalism (kreatori ideja i koncepata) i ConceptsAssociated (agencije za ideje), a ujedno je i predsednik eCulture komiteta Holandskog saveta za umetnost. Robert Pravda je studirao inženjerstvo od 1987. do 1991. godine na Tehničkom fakultetu u Novom Sadu, nakon čega se posvetio stvaranju muzike u eksperimentalnim avangardnim krugovima. Interesovanje za interdisciplinarnu umetnosti dovelo ga je na Interfaculty Image s Young Artist Award.
