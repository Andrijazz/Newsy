> Izvor: B92
> Datum: sreda 15.01.2014
> Rubrika: kultura
> Naslov: Politikina nagrada za Čedomira Vasića
> Članak:

Istaknuti likovni umetnik i pedagog Čedomir Vasić dobitnik je "Politikine" nagrade "Vladislav Ribnikar" za najbolju izložbu u 2013. godini.

Kako je objavljeno na sajtu "Politike", slikar, dugogodišnji profesor Fakulteta likovnih umetnosti u Beogradu i rektor Univerziteta umetnosti (2004-2009), nagrađen je za izložbu "San" u Galeriji "Srbija" u Nišu održanu lane u oktobru. O nagradi je odlučio žiri u sastavu: istoričari umetnosti Katarina Mitrović, Jelena Krivokapić, Radonja Leposavić (predsednik), Jovan Despotović i urednik "Kulturnog dodatka" "Politike" Vesna Roganović. U obrazloženju nagrade žiri je istakao da se izložbom "San" Vasić na svoj prepoznatljiv način, oslanjajući se na široko humanističko znanje i bogatu riznicu istorije umetnosti, autentično i polemički osvrnuo na fenomen obeležavanja Milanskog edikta. Ambijentalnu izložbu "San" u Nišu povodom 1700 godina od Milanskog edikta, činile su tri celine pod nazivom "Konstantinov san", "U ovom znaku" i "Ruka". Politikina nagrada Vasiću biće uručena 25. januara na Dan "Politike", na svečanosti u Skupštini grada a sastoji se iz diplome i novčanog iznosa. Povodom nagrade Vasić je izjavio "Politici" da je nagrada uvek dobrodošla, ima drugo značenje kada dolazi u mladosti i kada dolazi u zrelim godinama. "Sada je više doživljavam kao priznanje za nešto što sam uradio tokom godina, jer prvu samostalnu izložbu sam imao pre četiri decenije, osećam se dobro, zadovoljno, jer na neki način ovo priznanje povezuje minuli rad i nešto što je aktuelno i sveže", rekao je Vasić.
