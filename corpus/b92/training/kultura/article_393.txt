> Izvor: B92
> Datum: ponedeljak 3.02.2014
> Rubrika: kultura
> Naslov: Festival KULT - za sve mlade ljubitelje muzike
> Članak:

Organizatori KULT festivala pozivaju vas na "umetničko veče koje ima za cilj afirmaciju ozbiljne muzike među mladima kroz druženje" i koje će se održati u sredu 19. februara od 20h u Etnografskom muzeju. Ulaz je besplatan, a broj mesta ograničen.

KULT festival je studentski projekat koji je koncipran na sledeći način: veče se sastoji iz tri dela - prvi je koncert ozbiljne muzike u velikoj sali, drugi je prikazivanje studentskih filmova, dok je treći koncert u klubu Etnografskog muzeja (Studentski trg 13), koji će više biti džem sešn sa nesvakidašnjim instrumentima, tj moderna muzika na klasičnim instrumentima, od roka do džeza. Želja organizatora je "da se skupi što više mladih mozgova spremnih za dalju saradnju i da se mladim talentovanim ljudima pruži prilika da pokažu svoja dostignuća u oblasti umetnosti. Ulaz je slobodan, naravno." "Poenta festivala je u pozitivnoj energiji mladih umetnika, koji sve ovo rade na volonterskoj bazi, a sa ciljem da se pokažu u najboljem svetlu pred širom publikom, pošto oni to definitivno zaslužuju", rekao je jedan od organizatora festivala Miloš Popović.

"Naša želja jeste da podstaknemo i združimo veliki broj mladih umetnika sa namerom da podignemo i popravimo položaj umetnosti u Srbiji. Takođe, želimo da omogućimo publici da se upozna sa novim i mladim umetnicima, kao i da uživa u veoma kvalitetnom programu KULT festivala. Kao inspiraciju za pokretanje festivala želeli bismo da istaknemo sveprisutnu nemogućnost mladih umetnika u Srbiji da pokažu svoj talenat, zalaganje i doprinos umetnosti, nedovoljnu podršku od strane državnih institucija, izvestan "(ne)kuturni monopol" koji sve više uzima maha, kako u Srbiji tako i u okruženju. Nastojimo da zajedno otvorimo vrata jednom novom talasu umetnika i umetnosti. Nakon prvog recitala poezije i klasične muzike koji je održan u etno klubu Beograd, naišli smo veliko na interesovanje mnogih kolega i učesnika, kao i na veoma pozitivne kritike. Ovog puta donosimo Vam ozbiljniji, raznovrsniji i dinamičniji program na ukupno tri scene Etnografskog muzeja  u velikoj sali održaće se koncert klasične muzike, dok ćemo, po njegovom završetku, u etno klubu Beograd predstaviti zanimlljiv muzički program pod sloganom Kult I Više, uz izložbu fotografija Kristine Damnjanović, a u bioskopskoj sali prikazati projekciju studentskih filmova. "

Organizatori festivala, Miloš Popović i Aleksandar Mihajlov, posebno se zahvaljuju prijateljima koji su pomogli, Etnografskom muzeju, etno klubu Beograd, kao direktoru Etnografskog muzeja gospodinu Miroslavu Tasiću.
