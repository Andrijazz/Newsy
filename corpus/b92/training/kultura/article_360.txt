> Izvor: B92
> Datum: petak 31.01.2014
> Rubrika: kultura
> Naslov: Meg Rajan i Tom Henks ponovo zajedno
> Članak:

Legendarni glumački par iz romantičnih komedija "Besani u Sijetlu" i "Imate poštu", Meg Rajan i Tom Henks, ponovo će glumiti zajedno, i to u filmu "Itaka", rediteljskom debiju Meg Rajan koji će biti predstavljen narednog meseca u Berlinu.

Filmska adaptacija romana "Ljudska komedija" Vilijama Sarojana iz 1943. godine, tek je u fazi priprema, a Rajan će uskoro doputovati u Berlin da bi svoj film predstavila na Evropskom filmskom marketu u okviru Berlinskog filmskog festivala. Kako prenosi "Hollywood Reporter", ova porodična drama smeštena u vihor Drugog svetskog rata ujediniće Toma Henksa i Meg Rajan i iza kamere, s obzirom na to da je dvostruki Oskarovac prihvatio da producira film. Radnja filma "Itaka" (Ithaca) vrti se oko mladog Homera Makulija koji ostaje kod kuće kako bi brinuo o majci, sestri i mlađem bratu, dok se njegov stariji brat otisnuo u katastrofu Drugog svetskog rata. Kako bi pomogao porodici, Homer radi kao raznosač telegrama, i svojim sugrađanima donosi vesti sa fronta, nekada radosne, ali češće one tragične. Za svoj rediteljski prvenac, Rajan je uz Henksa angažovala i zavidnu glumačku ekipu koju čine Sem Šepard, Melani Grifit i Džek Kvejd. Zanimljivo je da je Sarojan priču o fiktivnoj Itaki napisao kao scenario za film, ali kada je isključen iz projekta sav materijal objavio je kao roman "Ljudska komedija" (The Human Comedy). Film je ipak, bez njegovog učešća, snimljen 1943. pod rediteljskom palicom Klarens Braun, sa Mikijem Runijem u glavnoj ulozi.
