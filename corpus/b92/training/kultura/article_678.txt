> Izvor: B92
> Datum: nedelja 2.03.2014
> Rubrika: kultura
> Naslov: Večeras na Festu: "12 godina ropstva"
> Članak:

Istorijska drama "12 godina ropstva", nominovana za Oskara u devet kategorija, biće prikazana večeras u glavnom programu 42. Festa u Sava centru.

Film koji se bavi jednim od najmračnijih poglavlja američke istorije režirao je britanski autor Stiv Mekvin. Snimljen je u američko-britanskoj koprodukciji i već je pobrao veliki broj nagrada i strukovnih priznanja, a kritika ističe da na maestralan način prikazuje patologiju rasizma, uspešno usklađujući istorijski kontekst i savremenu relevantnost. U potresnoj priči o Solomonu Nortupu, slobodnom crncu koji je nakon otmice proveo 12 godina radeći kao rob na plantažama pamuka u Luizijani, glavnu ulogu igra Čivetel Edžiofor. Partneri su mu Majkl Fazbender, Lupita Niong'o, Benedikt Kumberbeč, Pol Dano...

U ciklusu "Holivud" večeras je na programu novi film braće Džoela i Itana Koena "U glavi Luina Dejvisa", koji je osvojio nagradu kritike u Kanu. Film prati mladog folk muzičara koji pokušava da se probije na sceni Grinič Vilidža početkom 60-ih godina 20. veka, a glavnu ulogu igra Oskar Isak.

Ciklus "Evropa" u popodnevnom terminu nudi francusko-belgijsku ljubavnu priču "Obećanje" reditelja i scenariste Patrisa Lekonta, koji će biti gost ovogodišnjeg Festa. Lekont je istaknuta figura francuskog filma, aktivan od sredine 70-ih godina, a do sada je režirao više od 30 ostvarenja. U pratećem programu Festa u Kinoteci biće prikazani neki od njegovih najboljih filmova: "Dvorske spletke", "Devojka na mostu", "Udovica iz Sen Pjera" i "Intimni stranci". "Obećanje" je snimio prema motivima književnog dela Štefana Cvajga o romansi koja se događa u Nemačkoj u predvečerje Prvog svetskog rata. Uloge igraju Rebeka Hol, Alan Rikmen i Ričard Meden. Ovaj film biće večeras repriziran u Domu sindikata, a raznovrsni programi Festa nastavljaju se projekcijama filmova iz celog sveta u Dvorani kulturnog centra, Domu omladine i bioskopu Fontana.
