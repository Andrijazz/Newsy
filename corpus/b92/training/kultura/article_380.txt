> Izvor: B92
> Datum: nedelja 2.02.2014
> Rubrika: kultura
> Naslov: 43. IFFR: "Tigrove" su osvojili...
> Članak:

Filmovi "Anatomy of a Paper Clip" (Japan), "Han Gong-Ju" (J.Koreja) i "Something Must Break" (Švedska) ravnopravni su dobitnici prestižne nagrade Tigar na 43. Internacionalnom filmskom festivalu u Roterdamu, koji se završava 2. februara.

Za glavno festivalsko priznanje (Hivos Tiger Award) nadmetalo se petnaest filmskih ostvarenja, i to debitanstskih ili drugih po redu filmova reditelja iz celog sveta. Film "Anatomy of a Paper Clip", koji je režirao Japanac Ikeda Akira, ocenjen je kao precizno i proračunljivo ostvarenje, izuzetno zahtevne narativne forme, koje opservacije apsurda u ljudskom ponašanju diže do nivoa poetike. Minimalistički i na trenutke bizaran, film govori o bezličnom radniku u fabrici spajalica, čiji se život menja nakon što u svom stanu otkrije neobičnu leptiricu.

Južnokorejski reditelj Li Su-Džin zadivio je žiri debitantskim dugometražni ostvarenjem "Han Gong-Ju", koje prati život tinejdžerke koja nakon incidenta biva primorana da pređe u novu školu. Žiri je ocenio da je reč o filmu koji se izdvojio po neobičnoj formi slagalice i neverovatnoj sposobnosti da uvuče gledaoca u priču.

Treće nagrađeno ostvarenje dolazi iz Švedske. U pitanju je film "Something Must Break" u režiji Ester Martin Bergsmark, intimna i istovremeno enegrična priča o mladim ljudima koji istražuju ko su, šta mogu da postanu i šta im sredina dozvoljava da budu. Žiri je film ocenio kao putovanje u bespuća intime, ispričano iskrenim i razigranim kinematografskim jezikom.

Tokom festivala, koji je otvoren 22. januara, u različitim festivalskim programima svoje projekcije imali su i jedan dugometražni i dva kratkometražna filma iz Srbije. Nakon svetske premijere na Sandensu u SAD, film "Neposlušni" Mine Đukić imao je evropsku premijeru upravo u Roterdamu, gde je prikazan u selekciji "Bright Future". Višestruko nragrađivani kratkometražni film "Prolećna sunca" Stefana Ivanovića i eksperimentalno dokumentarni film "Sitna ptica" Daneta Komljena prikazani su u ovkriu programa "Spectrum Shorts". Domaća kinematografija najveći uspeh u Roterdamu zabeležila je pre dve godine kada je nagradu "Tigar" osvojila Maja Miloš svojim debitantskim filmom "Klip".
