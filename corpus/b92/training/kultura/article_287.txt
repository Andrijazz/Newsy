> Izvor: B92
> Datum: subota 25.01.2014
> Rubrika: kultura
> Naslov: "Exit je najisplativija investicija u Srbiji"
> Članak:

Novosadski festival Exit najisplativija je investicija u Srbiji, smatra direktor festivala Dušan Kovačević.

Povodom dobijanja nagrade za najbolji festival u Evropi, Exit tim 25. januara od 20 sati organizuje žurku u Velikoj dvorani Spensa na kojoj će, uz brojne bendove iz Srbije, nastupiti i velika zvezda Roni Sajz koji je nekoliko puta učestvovao na Exit festivalu. U susret tom događaju Kovačević je u razgovoru za Tanjug još jednom predstavio novosti planirane za 2014. Godinu, kada će se uz novosadski Exit nekoliko dana kasnije održati i Sea Dance festival u Crnoj Gori. "Ove godine promovišemo koncept Exit avanture kojom spajamo ta dva festivala. Moram da naglasim da su to odvojeni festivali da se Exit festival održava na Petrovaradinskoj tvrđavi gde se održavao i prethodnih 13 godina i gde će nadam se zauvek i ostati, a "Sea dance" festival je novi festival kojim posetiocima pružamo priliku da posete oba fstivala i tako učestvuju u jednoj velikoj Exit avanturi", kazao je Kovačević. On je istakao i pomoć države u organizaciji festivala naglasivši da je "Exit festival najisplativija investicija u Srbiji, koja lokalnoj ekonomiji godišnje doprinosi sa više od 15 miliona evra i koji je do sada ekonomiji Novog Sada i Srbije prihodovao više od 100 miliona evra".

"Sigurno je da ćemo se potruditi da uz pomoć ove nagrade našem društvu vratimo još više. Po mom povratku na čelo Exita napravili smo razgovore s čelnicima i republičke i pokrajinske i gradske vlasti i oni su nam tada usmeno obećali podršku na osnovu koje smo ušli u organizaciju festivala i obećana podrška je zaista i stigla", rekao je Kovačević. Prema njegovim rečima, svi posetioci Exit festivala koji su kupili ulaznice u promotivnom periodu, bilo ih je oko 11.000, dobili su gratis karte i za "Sea dance" festival, a upravo su u prodaji dva paketa ulaznica za Exit festival i za Exit avanturu koja obuhvata oba festivala. Kovačević je kazao da je pred organizatorima "kompleksna logistička operacija" i da Exit tim trenutno formira dva posebna produkcijska tima, jedan za festival u Novom Sadu drugi za festival na "Jazu", dok je, kako je kazao, rad na marketingu i bukingu objedinjen.. 