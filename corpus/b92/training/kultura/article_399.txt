> Izvor: B92
> Datum: utorak 4.02.2014
> Rubrika: kultura
> Naslov: "Ako je umetnost zločin - oprosti nam, Bože"
> Članak:

Naslikan tokom noći na terenu za rukomet, mural sa likom iz crtaća koji viri iza kante za đubre imao je natpis: "Grafiti su umetnost, a ako je umetnost zločin, onda neka nam Bog oprosti".

Ovo delo iz 1978. pomoglo je da se do tada ilegalni grafiti pokret izmesti iz podzemne železnice u mejnstrim. Stoga je, piše AP, sasvim odgovarajuće što se danas u Muzeju grada Njujorka otvara velika izložba posvećena grafitima. Na izložbi će biti izložena i slika murala sa kojim je sve počelo pošto je on prekrečen 1988. godine. "Bio je to prasak koji se čuo u celom svetu", rekao je njegov autor Li Kinones poznat po tagu "LEE". "Bio je to pokret kome je bio potreban vizuelni manifest. Želeo sam da pokrenem taj dijalog". Osamnaestogodišnjak u to vreme, Kinones je u svojoj generaciji postao poznat kao čovek koji je grafitima prekrio voz sa 10 vagona. On i umetnik "Fab 5 Fredi" bili su među prvima koje su galeristi "priznali" izložbom u Rimu 1979. Ono što izložbu "Grad kao platno" čini jedinstvenom jeste što je fokusirana samo na dela rađena u Njujorku, koja je godinama prikupljao umetnik Martin Vong, koji je bio mentor brojnim umetnicima, tvorcima grafita i promoter ove nekada otpadničke umetničke forme. Vongova kolekcija s više od 300 takvih dela poklonjena je Muzeju grada Njujorka pre njegove smrti 1999. Na izložbi, koja traje do 24. avgusta, biće izloženo oko 150 tih radova. Grafiti su "eksplodirali" u Njujorku sedamdesetih zbog metroa i nadzemne železnice, koji su poslužili kao platno mladim umetnicima. Kustos izložbe Šon Korkoran, međutim, kaže da je među njima samo nekoliko njih "radilo ono što bi se moglo nazvati remek-delima". Vong je "bio dovoljno mudar da pokupi sva ta dela pre svih u Njujorku", kaže Saša Dženskins, pisac i režiser koji se bavi grafiti pokretom. Kao dokaz da su grafiti sve ozbiljnija umetnička forma, Korkoran ukazuje na interesovanje javnosti za radove britanskog umetnika Banksija i bes koji je izazvalo krečenje njujorške meke za ovu umetnost aerosolom - Fajv pointsa. "Grafiti umetnost sada je na početku novog proboja", smatra Kinones.. ,. .. 