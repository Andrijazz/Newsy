> Izvor: B92
> Datum: sreda 8.01.2014
> Rubrika: kultura
> Naslov: "Jedna knjiga - jedan grad"
> Članak:

Manifestacija "Jedna knjiga - jedan grad" održaće se u Pančevu od 27. do 31. januara, u organizaciji Gradske biblioteke, i biće posvećena knjizi "Tačka Omega" Dona DeLila, jednog od najznačajnijih savremenih američkih romanopisaca.
"Jedna knjiga - jedan grad" naziv je veoma popularnog programa promocije knjige i čitanja u Sjedinjenim Američkim Državama. Osmišljen je i realizovan 1998. godine u Javnoj biblioteci u Sijetlu, a dalje razvijan u Centru za knjigu Kongresne biblioteke u Vašingtonu. Ima za cilj okupljanje članova zajednice oko izabranog naslova i podsticanje socijalnog dijaloga na bitne teme koje knjiga nudi.
"Jedna knjiga - jedan grad" naziv je veoma popularnog programa promocije knjige i čitanja u Sjedinjenim Američkim Državama. Osmišljen je i realizovan 1998. godine u Javnoj biblioteci u Sijetlu, a dalje razvijan u Centru za knjigu Kongresne biblioteke u Vašingtonu. Ima za cilj okupljanje članova zajednice oko izabranog naslova i podsticanje socijalnog dijaloga na bitne teme koje knjiga nudi.
Manifestacija počinje u ponedeljak, 27. januara, razgovorom sa izdavačem i predstavljanjem knjige, a završava se u petak, 31. januara, kada će o knjizi govoriti učenici i profesori pančevačke Gimnazije. Gradska biblioteka Pančevo organizuje ovu manifestaciju od 2008. godine, i do sada su predstavljene knjige "Ruski prozor" Dragana Velikića, "Čitač" Bernarda Šlinka i "Najbolje namere" Ingmara Bergmana. Pored predstavljanja samog dela i analize njegovih različitih aspekata (literarnih i vanliterarnih), kao i stvaralaštva autora, program će biti realizovan kroz organizovanje niza aktivnosti (promocije, predavanja i tribine) tokom kojih će se nastaviti istraživanje pitanja i fenomena kojima se delo bavi. Manifestacija "Jedna knjiga - jedan grad" promoviše književnost i kulturu čitanja kroz razne atraktivne sadržaje koji, osim knjige i njenog autora, publici predstavljaju i kulturu (sa akcentom na književnosti) čitave države, odnosno jezičkog podneblja iz kojeg pisac i napisano dolaze do nas. Cilj manifestacije je porast interesovanja za knjigu i umetnost uopšte, podizanje nivoa čitalačke i književne kulture u zajednici, kao i unapređenje sposobnosti recepcije i razumevanja književnog dela kod posvećenih čitalaca. Pokrovitelj manifestacije je Grad Pančevo, a partneri su: Kulturni centar Pančeva, Geopoetika, Gimnazija "Uroš Predić" Pančevo.
