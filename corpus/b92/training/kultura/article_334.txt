> Izvor: B92
> Datum: sreda 29.01.2014
> Rubrika: kultura
> Naslov: "Sneško" Jua Nesbea i na srpskom
> Članak:

Pravim poklonicima kriminalističkog žanra bilo bi sasvim dovoljno javiti da se u knjižarama pojavio novi, šesti, roman Jua Nesbea "Sneško", jer je ovaj norveški pisac trilera već više godina među najomiljenijim autorima ovog žanra.

Međutium, "Laguna" je smatrala da treba danas medijima da prikaže najnovije Nesbeovo delo računajući na one koji se do sada nisu sreli sa nekim od njegovih romana, iako je posle, "Crvendaća" ovog Norvežanina, po obrazovanju ekonomiste, a po vokaciji rok muzičara i pisca, premijerno izvela na srpsku književnu scenu i ponudila prevode još pet njegovih naslova. Kao i prethodni romani i "Sneško" pripada serijalu u kome je glavni lik viši inspektor Hari Hule, koji se priključio veoma uspešno detektivima koji su plod fikcije svojih "roditelja" od Šerloka Holmsa preko mis Marpl i Herkula Poaroa do Megrea i čitave plejade više ili manje popularnih i poznatih istražitelja... Hule, to jest Jo Nesbe, je do sada prodao više od 20 miliona primeraka knjiga, preveden je na 30 jezika. I, što je veoma značajno, uspeo je da pridobije anglosaksonsku publiku, koja je najprobirljivija kada je reč o kriminalističkom žanru, koji je i nastao na engleskom govornom području. Hule u novom romanu treba da raskrinka serijskog ubicu koji uz svoje žrtve ostavlja vizitkartu sa imenom "Sneško". Opremljen novim znanjima, koja je stekao na specijalnom kursu američkog FBI-ja, posvećenom hvatanju serijskih ubica, Hule računa da će naknadno otkriti sudbine mnogih nestalih lica. Situacija se komplikuje kada na početku zime neobjašnjivo nestaju dve udate žene. Hule, kom se priključila mlada ambiciozna inspektorka Katrina Brat, premeštena iz Bergena u Oslo, nastoji da nađe kakve veze postoje između dva nestanka... Naravno, draž kriminalističkih romana je baš u tome što se čitaoci "muče" da bi možda pre kraja naslutili ili otkrili ubicu, pa im to zadovoljstvo ne treba kvariti. Ipak, treba skrenuti pažnju na to da Nesbea cene i kritičari, koji su mu odali priznanje da je proširio granice ovog žanra i da danas važi za jednog od vodećih evropskih pisca trilera koji su uspeli da se izbore za posebno mesto u moru krimića.
