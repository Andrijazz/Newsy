> Izvor: B92
> Datum: ponedeljak 17.02.2014
> Rubrika: kultura
> Naslov: "Cigani Ivanovići" u Beogradu za Svetski dan Roma
> Članak:

Povodom Svetskog dana Roma, 8. aprila, u Sava centru će biti održan događaj simboličnog naziva "Đelem, đelem", na kom će nastupiti jedan od napoznatijih bendova i živih legendi romske muzike "Cigani Ivanovići" (Les Tziganes Ivanovitch), uz koje će kao zvezde sa naših prostora nastupiti i "Ođila" i "Amaro Del".

Svetski dan Roma biće obeležen i izložbom fotografija iz života pripadnika romske populacije sa naših i drugih prostora, izložbom slika nekoliko romskih autora, kao i nizom video instalacija kojima će organizatori događaja pokušati da približe kulturu i običaje romskog naroda. Svetski dan Roma obeležava se od 1971, kada je 8. aprila u Londonu održan prvi svetski kongres Roma. Obeležavanje ovog dana je ustanovljeno kako bi se ukazalo na njihov težak položaj i podstakle države u kojima pripadnici ove manjine žive da obrate posebnu pažnju na unapređivanje njihovog položaja. Tada je za romsku himnu proglašena pesma "Đelem, đelem", a ustanovljena je i romska zastava sa točkom kao centralnim simbolom. "Cigani Ivanovići" potiču iz Beograda. Od kraja šezdesetih godina žive u Parizu, gde nastupaju u brojnim kabareima i restoranima svirajući ruske i romske pesme. Prvu ploču "Me Sem Rom" objavljuju 1971. i od tada nastavljaju da daju novu svežinu tradicionalnoj muzici i stiču svetsku slavu. Posle 30 godina ponovo će svirati u Beogradu. "Ođila" nastala je 1983. godine i izvodi širom sveta prepoznatljivu, rusku cigansku muziku oslanjajući se na tradiciju teatra Romen iz Moskve i muziku iz filmova "Cigani lete u nebo", "Moja slatka umiljata zver" i dr. Posle dugodišnje pauze "Ođila" se na muzičku scenu vratila 2007. godine. "Amaro Del" je osnovan 1988. godine u Beogradu i od samog početka se opredelio za skupljanje i izvođenje tradicionalne muzike romskih grupa iz raznih krajeva Evrope i sveta. Sarađuje sa brojim etnomuzikolozima, a neki od članova su odlazilii na teren kako bi snimali Rome dok izvode svoju tradicionalnu muziku. Ansambl izvodi muziku Roma iz Mađarske, Rumunije, Srbije, Rusije, Poljske, Indije.
