> Izvor: B92
> Datum: utorak 4.03.2014
> Rubrika: kultura
> Naslov: “Zapisnik sa lica mesta pokreće maštu"
> Članak:

Publika Beogradskog festivala igre već je navikla na odlične belgijske produkcije, a "Zapisnik sa lica mesta" Mišel Noare to svakako jeste. Ova predstava 14. aprila u Operi Madlenianum zatvara ovogodišnji 11. BFI.

"Mišel Noare nam isporučuje razigran komad, prepun elemenata Hičkokovog stila filma noar, istovremeno otkrivajući ono najbolje u četiri fantastična izvođača... Za kratko vreme, sve postaje misteriozno u ovom komadu u kome mrtva tela ustaju da igraju i žene nestaju, otrgnute daleko rukom koja se pojavljuje niotkuda... Brilijantna koreografija gledaoca od početka do kraja drži u zamci, i nudi veličanstvene prelete između napetih scena, odigrane u savršenoj celovitosti sa realnijim ili narativnim scenama, oslanjajući se na neverovatnu fizičku virtuoznost izvođača" (Le Soir). Recite nam nešto više o predstavi, šta možemo da očekujemo? Neko bi rekao da je "Zapisnik sa lica mesta" pravi plesni triler inspirisan filmovima Alfreda Hičkoka, u koje su utkani "uglačani" koreografski delovi. Četvoro izvođača su izvanredni igrači, takođe i glumci, koji kao da su izašli pravo iz detektivskog romana. "Zapisnik sa lica mesta" je takođe i metafora za vreme, za trenutak u vremenu, u kome ljudska sudbina može biti iz korena izmenjena. U pitanju je nepredvidiva predstava koja iznenađuje u svakom trenutku, kombinujući igru, teatar i svet bioskopa, i gde se sučeljavaju nežnost i humor. Kreirali ste ovo delo posebno za Vašu trupu. Da li možete da opišete svoj stil, kakve igrače tražite? Strogost i perfekcionizam, jednostavnost, humor, emocija, a sve to sa jakim estetskim i poteskim nabojem. Istraživanje i inovacije imaju važnu ulogu u svakom mom projektu. Moj rad je fokusiran na ljudski element. Pokušavam da otelotvorim unutrašnje misli mojih likova, da iznesem njihov unutrašnji život. Kada govorim o svojim igračima, govorim o koreografskim likovima. Tražim zrele igrače, sa dobro uvežbanom tehnikom, jakom ličnošću i sa različitim morfologijama. Šta Vam znači Beogradski festival igre? Čast mi je da učestvujem na Beogradskom festivalu igre, koji je fokusiran na internacionalne projekte, veoma visokih standarda. Apsolutno sam oduševljena što sam deo ovog događaja i što ću podeliti svoj rad sa beogradskom publikom po prvi put. Molimo vas da pošaljete poruku beogradskoj publici da dođe i pogleda predstavu. Ova predstava je pravljena za raznoliku publiku, jer postoji nekoliko načina na koje je možete razumeti. Namenjena je onima koji vole iznenađenja, koji uvek očekuju više, koji prepoznaju humor, energičnu i preciznu koreografiju... To je rad koji gradi mostove između savremenog teatra, umetnicke igre i filma. Cilj je uvesti publiku u jedan intenzivni i drugačiji svet, odnosno pokrenuti maštu.
