> Izvor: B92
> Datum: sreda 5.03.2014
> Rubrika: kultura
> Naslov: Eldorado - "Roman o džambo gitari" (VIDEO)
> Članak:

Bend Eldorado objavio je novi sing "Roman o džambo gitari" za koji frontmen Milutin Petrović kaže da ovih nedelja dobija značenje protestne pesme jer odslikava osećanja siromašnih ljudi širom sveta referenom u kome je glavni junak "roknuo tajkuna, uzeo mu dva milijuna i zapalio preko bare".

Spot "Roman o džambo gitari" sastoji se od snimaka sa nedavnog koncertu Eldorada u Domu omladine Beograda, kojima je montažerka Katarina Kolar dodala gomilu prelepih kadrova Menhetna, kao i snimke demonstracija u Bosni, Ukrajini, Egiptu, Francuskoj, Londonu, na Vol Stritu i u Devosu. Spot sadrži i kadrove iz filma "Mlad i zdrav ko ruža" Joce Jovanovića u kojima, ističe Petrović, "on sve anticipira još početkom sedamdesetih..." "Ovo je treći singl sa CD albuma 'Eldorado' i moja omiljena pesma na njemu, ali nismo je odmah puštali zato što ima četiri dugačke strofe i traje više od pet minuta. Kao one Dilanove pesme u kojima stalno ima još nešto novo da se otpeva...", objašnjava Petrović. Eldorado se zahvaljuje Miodragu Medenici na GoPro snimcima, kao i Domu omladine Beograda i Višoj školi elektotehnike i računarstva na snimku koncerta.

O nastanku pesme "Roman o džambo gitari" autor, pevač i gitarista Eldorada (nekadašnji član kultnog sastava Heroji, poznat i kao režiser filmova "Zemlja istine, ljubavi i slobode, "Agi i Ema"...) Petrović kaže: - Pre par godina je bila ideja za roman koji je trebao da se zove po mojoj omiljenoj gitari, Gibson modelu "J-200". Muž i žena žive u Grinidž vilidžu u Njujorku, on svira gitaru a ona piše roman. U romanu dvoje u Beogradu pljačka tajkuna i beži u Ameriku. U "stvarnosti" žive normalnim, ispunjenim i opuštenim životom, a u romanu se govori o siromaštvu i večitoj muci nas luzera u zemljama poput Bosne, Ukrajne, Srbije, Egipta, ali i svih zemalja gde milioni ljudi škrguću zubima od muke i besa... A onda kao u priči o leptiru koji sanja da je čovek shvatamo da oni u stvari žive u Beogradu a sanjaju da su roknuli tajkuna i zapalili preko bare gde će on svirati J-200 a ona pisati roman... Mrzelo me da pišem roman ili scenario pa sam to stavio u pesmu. Beogradsku supergrupu Eldorado, uz Petrovića čine i basista Zdenko Kolar (Idoli, Vlada Divljan, Zona B), gitarista Dušan Duda Bezuha (Tilt, Zona B, orđe Balašević) i bubnjar Dušan Ristić-Rista (Zona B). Debitantski CD album "Eldorado" krajem prošle godine objavila je promoterska kuća Long Play, a prethodni singlovi/spotovi bili su "Puž" i "Fuksa muzika".
