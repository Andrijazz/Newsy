> Izvor: B92
> Datum: subota 8.02.2014
> Rubrika: kultura
> Naslov: Buha: Pevanje i igranje u "Kiši"
> Članak:

U Pozorištu "Boško Buha" 9. februara, u podne i u 20 časova, biće premijerno izvedena predstava "Kiša" po tekstu Jelene Popović u režiji Darijana Mihajlovića, najavio je danas na konferenciji za novinare novi v.d. direktor tog teatra Milorad Mandić.

"Izbor ovog komada za decu sa igranjem i pevanjem u tri čina pravi je repertoarski potez za pozorište koje u teškim materijalnim uslovima opstaje zbog ljubavi prema deci i zbog naše misije da ih kroz teatar uvodimo u svet, da im predočimo važne teme i poruke kako bi sutra znala da formiraju svoje stavove na zdrav način", rekao je popularni glumac. Dramaturg Milena Depolo rekla je da je autorka komad napisala kao student Akademije umetnosti u Banjaluci, a u "Buhi" su se obradovali da se mlad dramski pisac opredelio da radi komad za decu, što danas nije čest slučaj. Kiša je romska devojčica koja sa porodicom živi u cirkusu dok majka ne odluči da je proda bračnom paru zabrinutom za svog sina Tomu, jer se on sve više povlači u sebe i sve manje komunicira sa spoljašnjim svetom. Kišina otvorenost, spontanost i životna radost ga bude i njihov odnos prerasta u nežno i dirljivo prijateljstvo. Ali, Kiša pati za svojim životom u cirkusu, navodi se u sižeu komada. Predstava pokazuje kako nije sreća biti zatrpan najskupljom odećom, slatkišima i igračkama, već imati oko sebe prave prijatelje i nekoga ko te voli, rekla je Depolo. Mihajlović je izrazio zadovoljstvo što posle desetak godina ponovo režira u "Buhi" i pohvalio profesionalnost i entuzijazam ansambla i saradnika. "Uradili smo predstavu za kratko vreme. Bilo je naporno, imamo desetak songova i dosta igračkih numera. Važno mi je da uradim za decu nešto drugačije, sveže, a izazov je bila i priča iz našeg savremenog društva", rekao je on. Kako je napomenuo, glavna junakinja je dvostruko na margini - i kao Romkinja i kao dete. "Deca nemaju svoj glas u društvu, ne postoji dečja partija. Zato Toma i Kiša definišu šta deci treba i dovikuju nam to kroz 'trubu' zvanu 'Buha'", istakao je reditelj. Na velikoj audiciji, sa više od 120 učesnika iz regiona, odabrani su mlada Mina Nenadović i studentkinja Fakulteta umetnosti u Zvečanu Maja Jovanović koje će u alternaciji igrati Kišu, a dečaci Veljko Knežević i Danilo Milovanović za ulogu Tome. Ostale likove igraju glumci Andrijana Oliverić, Milorad Mandić, Jelena Trkulja, Vladan Dujović, Boba Latinović i Dejan Lutkić, a učestvuju animator lutaka Goran Balančević i veliki broj mladih u ulogama cirkuskih igrača, pevača i zabavljača. Kompozitor je Aleksandar Lokner, koreograf Nebojša Gromilić, scenografiju potpisuje MADA Studio, kostim Studio za dizajn Konstrukt.
