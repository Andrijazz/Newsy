> Izvor: B92
> Datum: ponedeljak 6.01.2014
> Rubrika: kultura
> Naslov: Novac doveo u pitanje "Disovo proleće"
> Članak:

Direktorka Gradske biblioteke u Čačku Danica Otašević zatražiće od grada kao osnivača objašnjenje zašto je za organizaciju važne kulturne manifestacije "Disovo proleće", koju je proglasio za elitnu i od posebnog značaja, opredelio toliko malo novca dovodeći time u pitanje njeno održavanje ove godine.

Nezadovoljna visinom opredeljenih sredstava iz gradskog budžeta za tu manifestaciju, Otašević je navela da je prošle godine samo "Disovo proleće" finansirano sa 1,8 miliona dinara, a da je za 2014. opredeljeno 1,2 miliona dinara, "što je apsolutno nedovoljno". "Kao urednik kažem da sa tim novcem ne mogu da organizujem 'Disovo proleće', ko može, pozivam ga da to učini. Da li će tu manifestaciju precrtati ili u vidu čarobnjaka organizovati, zaista ne znam. Ostaje nam da konkurišemo kod Ministarstva kulture, ali je pitanje da li će nam odobriti sredstva", naglasila je ona. Ukoliko ste tako sasečeni u lokalnoj zajednici u prepoznatljivim manifestacijama, poput ove za naš grad, zašto bismo očekivali od nekog drugog pomoć da ostanemo na visini zadatka u skladu sa kriterijumima koje smo zahvaljujući predanom radu decenijama stvarali i postavili, ukazala je Otašević u izjavi Tanjugu. Podsećajući da su u okviru te manifestacije, koja je ne samo imidž biblioteke, već i grada Čačka, objavljene vredne publikacije koje su našle odjeka u široj kulturnoj javnosti, kako Srbije tako i regiona, Otašević je rekla da su imali promocije i u Banja Luci i Herceg Novom. Na završnoj večeri "Disovog proleća" gosti su bili i akademik Matija Bećković, Ljubomir Simović, Milovan Danojlić i drugi, navodi Otašević dodajući da je gost bio i Peter Handke, jedan od najvećih intelektualaca Evrope koji je udostojio manifestaciju kada je prvi put Disova nagrada otišla u ruke književniku iz inostranstva. Ona je izrazila nadu da će i ubuduće Handke biti deo ovog kulturnog dešavanja.
Govoreći o radu Gradske biblioteke "Vladislav Petković Dis", ona je istakla da je u 2013. povećan broj čitalaca za oko 300, nabavljeno oko 7.000 knjiga i proširen elektronski katalog, budući da je, pored odeljenja za odrasle, dečjeg i zavičajnog, u katalog unet i deo naučnog fonda. "Ostvarili smo sve zacrtane ciljeve, planovi su u potpunosti realizovani, a knjižni fond broji 150.000 naslova", rekla je Otašević, precizirajući da je, pre svega, sproveden program bibliotečko-informacione delatnosti, jer je ova ustanova i osnovana sa ciljem da sakuplja knjige, zavičajnu građu, čuva ih i daje na uslugu građanima.
Govoreći o radu Gradske biblioteke "Vladislav Petković Dis", ona je istakla da je u 2013. povećan broj čitalaca za oko 300, nabavljeno oko 7.000 knjiga i proširen elektronski katalog, budući da je, pored odeljenja za odrasle, dečjeg i zavičajnog, u katalog unet i deo naučnog fonda. "Ostvarili smo sve zacrtane ciljeve, planovi su u potpunosti realizovani, a knjižni fond broji 150.000 naslova", rekla je Otašević, precizirajući da je, pre svega, sproveden program bibliotečko-informacione delatnosti, jer je ova ustanova i osnovana sa ciljem da sakuplja knjige, zavičajnu građu, čuva ih i daje na uslugu građanima.
Otašević je kazala da Gradska biblioteka jedna od retkih biblioteka koja je uspela da se izbori sa javnim nabavkama,jer je to bio kamen spoticanja za mnoge ustanove koje nisu želele da ulaze u tu veliku, neopotrebnu i iscrpljujuću proceduru i koje su odustale, što je "poražavajuće za knjigu". Tokom prošle godine novim naslovima obogaćeno je dečje odeljenje, a kada je u pitanju novi prostor za Gradsku biblioteku, Otašević je kazala da je poslednjih meseci bilo nekih pomaka, jer će nekadašnja zgrada Doma vojske biti namenjena samo ovoj ustanovi. "Nedavno je upućen poziv za izradu glavnog projekta, a privođenje nameni ovog objekta biće finasirano iz lokalnog i republičkog budžeta", najavila je direktorka. Međutim, radovi bi, kako je kazala, trebalo da budu okončani 2016. godine, kada bi Čačak trebalo da dobije biblioteku za 21. vek, budući da je ukupna površina sadašnjeg objekta nešto veća od 60 kvadratnih metara. Za prvu fazu obnove Doma vojske Ministarstvo kulture je predvidelo 50 miliona, a lokalna samouprava 10 miliona dinara. Rad Gradske biblioteke, kako je napomenula, ogleda se i u čuvanju snimaka nekadašnje TV "Čačak", ali i zaštiti starih i retkih knjiga na teritoriji Moravičkog okruga. "Tu predstoji veliki posao da iz crkvenih, privatnih, manastirskih biblioteka popišemo, evidentiramo i predložimo za zaštitu retke knjige, jer je to neprocenjivo kulturno blago koje Srbija još nije popisala", istakla je Otašević. Upućen je predlog Narodnoj biblioteci Srbije da dva ovdašnja legata - Milivoja i Božidarke Filipović i Jovana Davidovića budu proglašeni za kulturno dobro, jer oni prevazilaze lokalne okvire i značaj, rekla je ona.
