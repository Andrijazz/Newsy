> Izvor: B92
> Datum: sreda 19.02.2014
> Rubrika: kultura
> Naslov: 11. Evropska noć muzeja je 17. maja
> Članak:

Umetničko-produkcijska grupa Noć muzeja najavljuje da će 11. Noć muzeja biti održana u subotu 17. maja. Toga dana Noć muzeja zvanično ulazi u drugu deceniju postojanja.

Domaća, srpska, Noć muzeja biće deo veće, ali mlađe, Evropske noći muzeja u kojoj tradicionalno učestvuje više od 30 zemalja i skoro 3.200 muzeja. Za učešće u 11. Nacionalnoj noći muzeja do sada se prijavilo 28 gradova u Srbiji, 56 muzeja i galerija u Beogradu, sve skupa190 institucija kulture, a još traje prijavljivanje. U 11. Noći muzeja od 18 časova pa sve do 2 sata iza ponoći, svoja vrata će za posetioce otvoriti kulturne institucije u Beogradu, Novom Sadu, Šapcu, Užicu, Kruševcu, Zrenjaninu, Svilajncu, Nišu, Požarevcu, Somboru, Jagodini, Leskovcu... "Iskreno smo ponosni na prošlogodišnji jubilej i činjenicu da ove godine započinjemo jedan, još ozbiljniji period. Pred nama su teška vremena u kulturi, ali nas teši činjenica da, kakvo god da nas je stanje u kulturi u prošlosti pratilo, činili smo Noć muzeja sve boljom i boljom. Naši posetioci su naše napore prepoznavali i na njih odgovarali masovnijom posetom, a učesnici dobrim idejama i pozitivnom energijom", rekao je Mladen Petrović, jedan od osnivača Noći muzeja.

"Noć muzeja je pravi srpski uspešni brend. Ova manifestacija je među prvim ozbiljno radila na ideji decentralizacije kulture pa se odlični programi u jednoj noći mogu videti širom Srbije. Zbog toga je ova noć podjednako važna za velike gradove kao i za najmanja i najudaljenija mesta u našoj zemlji. Ove godine ćemo 17. maja imati manifestaciju koja je redak primer komercijalno održivog kulturnog projekta. To znači da Noć muzeja ima minimalnu finansijsku pomoć države, dok ostatak neophodnih sredstava dobija od sponzora i prodatih karata", rekla je Ana Jovanović, direktorka i osnivač Noći muzeja. Nacionalna noć muzeja predstavlja primer dobre prakse, koja prati evropske trendove uspešnih privatnih inicijativa.

Povodom 10 godina uspešnih Noći muzeja, UPG Noć muzeja spremila je Monografiju jubileja manifestacije koja je promenila kulturnu scenu u Srbiji. Svoje impresije ovde su izneli: Irina Subotić, Milica Cukić, Nađa Ivanji Švab, Nela Antonović, Velimir Ćurguz Kazimir, Svetlana Mladenov, Svetlana Mitrović, kao i mnogi drugi dugogodišnji saradnici manifestacije. Jubilarna 10. Noć muzeja, prošle godine održana je u 40 zemalja Evrope, 68 gradova i mesta Srbije, 60 lokacija u Beogradu i 345 u celoj Srbiji, potvrdivši svoju ulogu čvrsto držeći treće mesto po veličini i značaju u Evropi. Noć muzeja će nastaviti da približava muzejske sadržaje svakodnevnoj nemuzejskoj publici, unapređuje kulturnu scenu Srbije i neguje kulturnu baštinu. Vidimo se 17. maja!
