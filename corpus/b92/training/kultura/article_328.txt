> Izvor: B92
> Datum: utorak 28.01.2014
> Rubrika: kultura
> Naslov: Miloš Tomić u Novoj Iskri
> Članak:

Miloš Tomić, beogradski umetnik, profesor na FMK i jedan od predstavnika Srbije na prošlogodišnjem Venecijanskom bijenalu, održaće predavanje u dizajn inkubatoru Nova Iskra u četvrtak, 30 januara od 17.30h.

Dizajn inkubator Nova Iskra ove nedelje ima čast da predstavi jednog od predstavnika Srbije na prestižnom Venecijanskom bijenalu, najznačajnijoj svetskoj smotri iz domena savremenih vizulenih umetnosti. Miloš Tomić je rođen 1976. godine u Beogradu. Diplomirao je na filmskoj režiji na Akademiji dramskih umetnosti 2001. godine u klasi profesora Miše Radivojevića, a magistrirao na filmskoj akademiji FAMU u Pragu 2006, na odseku multimedijalne animacije u klasi profesora Petra Skale. 2013. godine je i doktorirao na FAMU sa tezom "Dragocenost odbačenih predmeta - đubreta, kao materijala za film, animaciju, fotografiju...". Tokom studija bio je stipendisani gost-student na univerzitetu "Evropa" u Madridu 2005, kao i na UDK akademiji u Berlinu 2007. godine. annual musical report from milos tomic on Vimeo.
annual musical report from milos tomic on Vimeo.

Miloš Tomić jedan je od osnivača legendarne grupe "Klipani u pudingu", strastveni je kolekcionar i strpljivi kolažista, a bio je i saradnik u jedinstvenoj emisiji "Ritam lepog srca" na Radiju B92. Bio je aktivan učesnik i propagator "LO-Fi" festivala koji se tokom devedesetih godina borio za slobodan, jeftin i nezavisan film. Od 2010. stalni je saradnik manifestacije Pesničenje, a već nekoliko godina i profesor na Fakultetu za medije i komunikacije u Beogradu, na Odseku za digitalnu umetnosti i nove medije.

Kao autor izlagao je na brojnim izložbama širom regiona i Evrope. Poznat je po svojim eksperimentalnim filmovima i video radovima, muzičkim spotovima za neke od lokalnih bendova, kolažima i umetničkim akcijama. Kroz neposredan rad sa studentima i mladima, obišao je svet držeći radionice o trik-animaciji i stvaralaštvu uopšte, i učestvujući na festivalima od Francuske, Norveške, Italije ili Španije, preko Makedonije i Estonije sve do Kine, Argentine i Burme. Njegova umetnička karijera dobija novi zamah 2013. godine, kada je zajedno sa Vladimirom Perićem bio predstavnik Srbije na Venecijanskom Bijenalu, sa svojim projektom Muzikalni dnevnici, sačinjenim od kratkih filmova u kojima svakodnevne, često porodične, kuhinjske situacije postaju amaterske muzičke improvizacije. U Novoj Iskri, Tomić će se posebno osvrnuti na iskustvo učešća u ovom projektu, kao i svoj celokupni umetnički i edukativni angažman. Predavanje će biti održano u četvrtak, 30. januara od 17.30 časova. Ulaz je slobodan.
