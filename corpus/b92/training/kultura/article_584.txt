> Izvor: B92
> Datum: subota 22.02.2014
> Rubrika: kultura
> Naslov: Madrid: Izložba posvećena Tesli i inspiracija iz Srbije
> Članak:

Španska Telefonika fondacija organizovaće u oktobru ove godine izložbu posvećenu Nikoli Tesli, a na njoj će biti prikazan i kratki video klip uspešne dizajnerke Kristine Jovanović.

Klip Jovanovićeve za audio podlogu koristi džingl radija B92 (autora Srđe Anđelića - "Mjehura ubice") kojim je svojevremeno bilo obeleženo 150 godina od rođenja velikog naučnika. Izložbu će pratiti i niz radionica i predavanja o Tesli, a vodiće ih Maria Santojo i Migel A. Delgado, autori knjiga "Energija i ja" (Yo y la energía), kao i "Potpis Nikola Tesla". "Nikola Tesla" from Kristina Jovanovic on Vimeo.
"Nikola Tesla" from Kristina Jovanovic on Vimeo.

Rad dizajnerke Kristine Jovanović napravljen je za vreme njenih studija grafičkog dizajna, a samo je jedan u nizu onih kojim se već predstavila u svetu.

Njen poster u okviru svetskog projekta "Sunce za Japan" (Sunshine for Japan) s ciljem prikupljanja pomoći za preživele u katastrofi koja je zadesila nuklearku Fukišim Daići, odabran među šest najboljih i predstavljen na nizu humanitarnih izložbi širom sveta.. 