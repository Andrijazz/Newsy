> Izvor: B92
> Datum: nedelja 9.02.2014
> Rubrika: kultura
> Naslov: Savamala u znaku ljubavi i dizajna
> Članak:

U nedelju, 9. februara, od 12 do 20 časova, u Mikser House-u (Karađorđeva 46) se održava "Mikser Design Market - Valentine Edition", prodajna izložba dizajniranih predmeta, u ovom izdanju specijalno pripremljenih za predstojeći Dan zaljubljenih.

U sklopu pratećeg programa biće prikazane projekcije kratkih filmova o dizajnu, a održaće se i modna radionica za odrasle visoke škole za modu i umetnost "ModArt International". Specijalni gost jednog od učesnika marketa - beogradskog brenda "DechkoTzar", biće Dušan Kojić - Koja, frontmen kultnog benda "Disciplin A Kitchme". Najmlađi posetioci "Mikser Design Marketa" će moći poruke ljubavi da razmenjuju temperama i uče kako se crta na platnu u okviru radionice "Koga voliš ti?", namenjene deci uzrasta od 7 do 14 godina, koja počinje u 12 časova.

Za sve one koji žele da se oprobaju u modnom dizajnu, visoka škola "Mod'Art International" iz Beograda je pripremila radionicu "ReModArtiraj se" koja će posetioce naučiti kako da vrate život staroj garderobi. Potrebno je da svi koji su zainteresovani za učešće u radionici sa sobom ponesu odevni predmet ili deo aksesoara koji želite da oplemene, a dizajneri će im pokazati kako da svoje kreativne zamisli sprovedu u delo. Radionica je besplatna i traje od 13 do 16 časova. Poštovaoci beogradskog novog talasa će moći da uz kupljenu majicu brenda "DechkoTzar", čiji dizajn za ovu specijalnu priliku potpisuje "Black Tooth", dobiju i CD sa novim singlom sastava "Disciplin A Kitchme", a od 17 do 19 časova diskove će potpisivati frontmen benda Dušan Kojić - Koja.

Na manifestaciji "Mikser Design Market - Valentine Edition" predstaviće se gotovo 50 dizajnera, kreativnih preduzetnika, zanatlija i proizvođača: "Bi Žu" (nakit), Biljana Jeličić (dekorativni predmeti), "Galerija 1250" (keramika), "Retro kravate" (kravate), aeromodelarski klub "Modelar", "Afro Blue" (nakit), "AKASH studio" (dekupaž), "Ant t-shirts" (majice), "Cake Pops Duca" (tortice), "Ceger" (torbe i rančevi), "Coka" (lutke), "Crno Mleko Art International" (modni predmeti), "Motor t-shirts" (majice), "Ocho Design" (nakit), "Polka Dot Jewelry" (nakit), "REdesign 21" (nakit), "Restart Recycle art" (nakit od recikliranih elemenata), "Samsara moda II" (nakit), "Sveske SI" (sveske), "SundryArt " (nakit), "Sweet Craft&Stuff" (upotrebni predmeti), "Tintolino Family" (slatkiši), "The ONLY ONE haljine", "Ugrčić design" (modni predmeti), "VisnjArt" (nakit). Ulaz na "Mikser Design Market" je besplatan za posetioce.
