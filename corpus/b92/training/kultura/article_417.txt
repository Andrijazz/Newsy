> Izvor: B92
> Datum: sreda 5.02.2014
> Rubrika: kultura
> Naslov: "Američka prevara" od 6. februara u srpskim bioskopima
> Članak:

Novi film Dejvida O. Rasela, višestruki kandidat za Oskara "Američka prevara" (American Hustle) stiže 6. februara i u srpske bioskope, najavio je distributer "Tak vižn".

U sjajnoj glumačkoj ekipi ove krimi drame su Kristijan Bejl, Bredli Kuper, Ejmi Adams, Dženifer Lorens, Džeremi Raner, Robert DeNiro... Radnja filma smeštena je u zavodljivo vreme 70-ih godina prošlog veka, koje je potresao jedan od najvećih skandala u američkoj naciji. Film govori o "čoveku od poverenja" Irvingu Rosenfeldu, koji je zajedno sa svojom ljubavnicom i saučesnicom u finansijskim prevarama Sidni, prisiljen da radi za ambicioznog FBI agenta Ričija DiMasoa, koji želi da uz pomoć njih dvoje raskrinka korupciju među političarima na visokim funkcijama. "Američka prevara" je inspirisana Abskam skandalom, u kojem su se FBI agenti udružili sa čovekom koji se bavio ilegalnim radnjama, kako bi uhvatili kongresmene u primanju mita. Scenario bogat detaljima krimi, ali i ljubavnog zapleta napisali su Erik Singer i Rasel, do sada tri puta nominovani za Oskara. U skladu sa vremenom zbivanja, film deluje pomalo starinski, jer i vizuelno i stilski verno dočarava epohu. Uz interesantnu priču i zaista odlične glumačke kreacije, to su glavni utisci posetilaca na novinarskoj projekciji održanoj u bioskopu "Takvud".
