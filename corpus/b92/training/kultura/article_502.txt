> Izvor: B92
> Datum: petak 14.02.2014
> Rubrika: kultura
> Naslov: Umro Stjepan Mihaljinec
> Članak:

Kompozitor, aranžer i dirigent Stjepan Mihaljinec, koji je preminuo u 79. godini u Zagrebu, autor je niza muzičkih dela zabavne, instrumentalne i ozbiljne muzike.

Prema mišljenju mnogih, njegova pesma "Zadnji fijaker" iz 1963. godine, koju je napisao zajedno sa Dragom Diklićem, jedna je od najboljih pesama 20. veka na našim prostorima. Komponovao je za TV, pozorište i orkestralna dela. Mihaljinec je bio među onima koji su šezdesetih godina odredili standarde muzičkog šou-biznisa u bivšoj SFRJ. Kao pijanista i dirigent gostovao je širom Evrope, u Americi, Kanadi, SSSR-u i Australiji, sarađujući i sa Džozefinom Beker, Domenikom Modunjom, Serđom Endrigom... Bio je izuzetno prisutan i u muzičkom Beogradu. Miki Jevremović pevao je tri njegove, takođe antologijske pesme: "Kad bih znao da je sama", "Neka toče stare vino" i "U kamenu pjesma piše". Lola Novaković snimila je 1961. godine ploču na kojoj je Mihaljinčeva pesmu "Svitanje". Mihaljinec je sa Nikolom Čuturilom Čuturom, Vidojem Božinovićem Džindžerom svirao 1987. na koncertu Arsena Dedića i Bore Đorđevića Čorbe u beogradskom Teatru T. Sa tog koncerta je izdanje pod nazivom Arsen i Bora Čorba - Unplugged '87. Njegove kolege ističu da je "pokazivao smisao i razumevanje za novo i mlade", dajući priliku mnogim "električarima" da se okušaju i naprave prve korake u studijima i programima Radio Zagreba, poput "Crvenih koralja". Dobitnik je više priznaja - "Vjesnikove" nagrade za muziku "Josip Štolcer Slavenski" 1982, odlikovanja Reda Danice hrvatske s likom Marka Marulića 1995, Nagrade grada Zagreba 2005.
