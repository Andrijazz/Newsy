> Izvor: B92
> Datum:  
> Rubrika: kultura
> Naslov: "Dragulji" Boljšoj teatra u "Sinepleksu"
> Članak:

U nedelju 19. januara u beogradskom bioskopu "Sinepleks" biće na bioskopskom platnu direktno prenošen balet Žorža Balanšina "Dragulji" u okviru sezone 2013/2014 Boljšoj teatra.

Inspirisan poznatim prodavnicama nakita u njujorškoj 5. aveniji, ovaj balet triptih predstavlja posvetu ženama i gradovima Parizu, Njujorku i Petrogradu. Koreografija baleta "Dragulji" je nastala 1967. godine u Njujorku. Svojom kostimografijom nalik dragom kamenju balet odaje počast gradovima i plesnim školama koji su oblikovali gracioznost, estetiku i stil koreografa Žorža Balanšina. Smaragdi se tako smatraju poetskim odavanjem počasti francuskoj romantičnoj školi, Rubini američkoj tradiciji brodvejskih mjuzikla, a Dijamanti virtuoznosti klasičnih ruskih plesača. Balet "Dragulji" traje 150 minuta, koreografiju potpisuje Žorž Balanšin, dok su za muziku zaduženi Gabrijel Fore, Igor Stravinski i Petar Ilijič Čajkovski. Karte za sezonu 2013/2014 Boljšoj teatra mogu se kupiti po ceni od 1.200 dinara po predstavi, a pretplatna karta za celu sezonu 2013/2014 Bošljoj teatra omogućava kupcima popust, pa će ih pojedinačna ulaznica koštati 950 dinara.
