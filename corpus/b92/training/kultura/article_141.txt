> Izvor: B92
> Datum: ponedeljak 13.01.2014
> Rubrika: kultura
> Naslov: O umetnosti (i o biciklu) u galeriji KCB
> Članak:

Za ovogodišnje izdanje izložbe "Kritičari su izabrali" čije će otvaranje biti sutra u Likovnoj galeriji Kulturnog centra Beograda (KCB) likovni kritičar Sava Stepanov je odabrao dvojicu vojvodjanskih umetnika, Milana Konjovića i Stevana Kojića.

Ova dva umetnika pripadaju različitim generacijama srpske umetnosti: Konjovićevo slikarstvo stoji na početku naše moderne iz prve polovine 20 veka, dok Kojić dejstvuje u aktuelnom trenutku kao akter savremene multimedijalne tehnologizirane umetnosti, navedeno je u saopštenju KCB-a. I pored pripadnosti različitim umetničkim periodima i konceptima, kod dvojice autora postoji identično shvatanje primarnog značaja fenomena prirode: slikajući prirodu Konjović je ostvarivao prirodu i autonomiju slike. Baveći se prirodom kao resursom Kojić uspostavlja digitalinu sliku sasvim primerenu aktuelnom trenutku sveta. U komparativnom prikazu stvaralačkih postupaka i rezultata dvojice umetnika, pojavljuje se bicikl kao bizaran koincidencijski anegdotski detalj koji spoj Konjovićeve i Kojićeve umetnosti - iako lociranih na dijametralno suprotnim istorijsko-umetničkim relacijama - čini mogućim i interesantnim. Osim toga, rad Stevana Kojića predstavlja diskretni omaž Konjoviću, njegovoj stvaralačkoj energiji i jednom drugačijem shvatanju slike i njenog smisla. Izložba "Kritičari su izabrali" se duže od četiri decenije održava u Likovnoj galeriji KCB-a. Od 2001. godine ova izložba je, u koncepcijskom smislu, modifikovana u autorsku izložbu laureata nagrade "Lazar Trifunović", prestižnog priznanja za likovnu kritiku i kritičko pisanje o savremenoj umetničkoj sceni, koje se od 1992. dodeljuje u organizaciji KCB. Sava Stepanov je dobitnik nagrade "Lazar Trifunović" za 2011. godinu, a ova postavka pod nazivom "O umetnosti (i o biciklu)" biće pred publikom do 2. februara.
