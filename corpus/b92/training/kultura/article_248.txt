> Izvor: B92
> Datum: utorak 21.01.2014
> Rubrika: kultura
> Naslov: Šta nam sprema Lindzi Lohan?
> Članak:

Američka glumica Lindzi Lohan stigla je na Sandens festival kako bi najavila da će producirati i igrati u filmu pod nazivom "Inconceivable" čije snimanje počinje u martu.

Glumici (27) se na najvećem festivalu nezavisnog filma u SAD pridružio i producent i finansijer Rendal Emet koji je Lohanovu - poznatiju po problematičnom privatnom životu nego glumačkim ostvarenjima - nazvao "jednom od najvećih mladih glumica svoje generacije". Lohanova je novinarima rekla da joj je drago što je na Sandensu i što se vratila u filmsku industriju. "Nikada nisam imala tu čast da dođem ovde, da nešto donesem", rekla je Lohan uz široki osmeh. "Sada snimam svoju dokumentarnu seriju i mogu to da pokažem". "Lepo je vratiti se među ljude koji su u industriji u kojoj sam i ja od najranijih nogu", dodala je ona.

Za sada se ne zna ko će igrati u novom filmu Lohanove, osim da će glumica pomoći u izboru režisera i glumaca. Ime reditelja trebalo bi da bude poznato iduće sedmice, piše AP. Lohan je film opisala kao psihološki triler o ženi koja pokušava da vrati nešto što je izgubila i dodala je da se "u mnogim stvarima uklopila u lik". Emet je najavio da će gledaoci biti iznenađeni Lohanovom u ovom filmu koji će distribuirati kompanija "Lionsgate". Na pitanje koga bi htela za film, Lohan je rekla da je pitala Džulijet Luis i još nekoliko drugih glumaca kao i da bi "umrla" ako bi Džesika Lang pristala.
