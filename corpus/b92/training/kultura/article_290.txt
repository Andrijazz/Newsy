> Izvor: B92
> Datum: subota 25.01.2014
> Rubrika: kultura
> Naslov: Kreativni kurs gitare u Parobrodu
> Članak:

Ustanova kulture Parobrod u saradnji sa Guitar Art festivalom organizuje 28. i 29. januara, od 19 do 21 čas radionice koje su namenjene potpunim početnicima, koji bi želeli da nauče da sviraju gitaru.

Guitar Art festival organizovao je Kreativni kurs gitare u svojoj produkciji sa ciljem da omogući kvalitetnu i metodološki inovativnu muzičku edukaciju deci i odraslima. Saradnja sa međunarodnim institutima i prestižnom američkom Džejkobs muzičkom školom Univerziteta u Indijani, omogućava organizovanje muzičke edukacije po metodima i programima koji su napredni, kreativni i novi. Kreativni kurs gitare predstavlja uvod u savremene tehnike akustične i klasične gitare. Program uključuje: učenje osnovnih akorda u prvoj poziciji, bare akorda, učenje čitanja nota i tablature za gitaru, učenje raznih tehnika među kojima je i fingerstajl, kao i uvođenje polaznika u osnove muzičke teorije. Polaznici će u Parobrodu predstaviti svoje novostečeno gitarsko umeće, u utorak 28. januara je program posvećen deci koja će predstaviti savladano znanje i razgovarati o utiscima ovakvog nastavnog koncepta, dok će se u sredu 29. januara okupiti stariji gitaristi, koji su bez obzira na iskustvo i godine počeli da sviraju gitaru. U toku programa svim posetiocima biće na raspolaganju gitaristi, koji će predstaviti svoje mišljenje ovakvog koncepta nastave i odgovarati na sva pitanja vezana za gitaru, tehnike sviranja, upotrebu muzičke teorije i t.d Pozivaju se i oni koji već znaju nešto da sviraju, ukoliko žele da ih profesori čuju i da se konsultuju sa njima.
