> Izvor: B92
> Datum: sreda 15.01.2014
> Rubrika: kultura
> Naslov: Film Mine Đukić premijerno na Sandensu
> Članak:

Dugometražni igrani film "Neposlušni" scenaristkinje i rediteljke Mine Đukić, drama o odrastanju dvoje mladih ljudi u Vojvodini, imaće svetsku premijeru na festivalu Sandens i jedini je film iz regiona koji će biti prikazan na festivalu.

"Drago mi je da će film biti premijerno prikazan na festivalu Sandens i mislim da je to jako dobar start distribucije ovog filma i da je to važna strateška i umetnička referenca", izjavila je agenciji Beta Mina Đukić, koja 18. januara zajedno sa glumcima iz filma Hanom Selimović i Mladenom Soviljem putuje na festival gde će, kako je rekla, ostati do kraja festivala. Evropska premijera filma biće na festivalu u Roterdamu, film će zatim biti prikazan na festivalima u Geteborgu i Istanbulu, a premijera u Srbiji očekuje se u martu ili aprilu. Film "Neposlušni" je road-movie, drama o odrastanju dvoje mladih ljudi koji provode leto zajedno u rodnom gradu u Vojvodini. "Lična priča o odrastanju dvoje prijatelja iz detinjstva koji putuju biciklima po skrajnutim delovima Vojvodine, preispituju odnos, bave se međuprostorom između detinjstva i zrelosti", kaže režiser filma. Mina Đukić ističe da je želela da istraži prostor Vojvodine. "Vojvodina je magičan prostor i sada me ljudi pitaju gde je ovo smimano, a snimano je u predelima koji ih okružuju, tu oko njih je, ali nisu se upustili u otkrivanje. Nije Vojvodina samo ravnica - trudila sam se da otkrijem lepotu Vojvodine", kaže Mina Đukić. Intervju koji je rediteljka Mina Đukić dala za B92 pročitajte OVDE. U filmu glavne uloge Leni i Lazara igraju Hana Selimović i Mladen Sovilj. "Leni i Lazar se tokom putovanja preispituju, i zbog nevoljnosti da se upuste u zrelost, koje im društvo nameće, tumbaš se tako neko neodređeno vreme dok nekako prirodno ne dođe do toga da odrasteš, o tome govori film", kaže Mina Đukić. U ulozi naratora, glasa razuma i komentara društva je Minja Subota, a igraju i Marko Janjić, Branka Šelić, Ivan Đorđević, Žarko Radić, Aleksandra Pleskonjić, Nenad Pećinar, Jovan Živanović i Bojan Žirović i kao naturščik mali Danijel Šiki. Film "Neposlušni" je novi projekat kuće: "Kiselo dete" iz Beograda, nakon nagrađivanog prvenca "Tilva Roš" Nikole Ležaića. Mina Đukić, scenarista i režiser, osnovala je 2008. godine filmsku kuću "Kiselo dete"sa dvojicom kolega - Nikolom Ležaićem i Urošem Tomićem. "Neposlušni" je među 12 filmova talentovanih mladih autora iz celog sveta, koji će, kako su istakli organizatori jubilarnog Sandensa u Park Sitiju, ponuditi sveže perspektive i inventivne filmske stilove. Na 29. Sandensu, održanom u januaru 2013. godine, svetsku premijeru imao je film "Krugovi" Srdana Golubovića iz Srbije, i osvojio je specijalnu nagradu žirija.
