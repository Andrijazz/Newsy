> Izvor: B92
> Datum: ponedeljak 13.01.2014
> Rubrika: kultura
> Naslov: Disko – atentat za početak Kustendorfa
> Članak:

Ovogodišnji filmski festival Kustendorf biće otvoren 18. januara na Mećavniku uz neobično koreografisan atentat na Franca Ferdinada, obojen disko hitovima i vatrometima umesto pucnjeva.

"Kustendorf će da bude otvoren osamnaestog januara na spektakularan način, ne onako stidljivo kao do sada", otkriva za B92 reditelj Emir Kusturica. "Biće to koreografija na temu ubistva tiranina Franca Ferdinanda, ali u plesnom aranžmanu disko muzike iz sedamdesetih". Kostimirani par, Sofija i Franc, kroz kapiju Mećavnik grada ući će u maniru starih filmova, ali će ih ubrzo uz veliki broj ljudi dočekati i neobična plesna bomba, navodi Kusturica, koji ceremoniju otvaranja opisuje kao spektakularnu holivudsku zabavu. "Njih dvoje će pozdraviti ogromna količina ljudi, kostimiranih statista. Oni će na njih da bacaju cvijeće na lastišu, koje će se potom njima vraćati u rukav. Sve će se to dešavati u improvizovanoj 3D projekciji", objašnjava Kusturica dodajući da će sve zgrade na Mećavniku biti pokrivene platnom sa filmskim projekcijama. "Neuspio pokušaj ubistva na drugoj krivini biće početak plesa za sve koji se tu nađu. A na kraju, kada dođe do ubistva, ono se zapravo neće desiti, već će Gavrilo Princip ispružiti ruku i uperiti pištolj iz kojeg neće izaći metak, već će se iznad svih brda oko Mećavnika pojaviti vatromet."

Ove godine akcenat festivala stavljen je na kvalitetne autore, pa će tako na Kustendorf stići Ašgar Farhadi, reditelj čuvenog iranskog filma "Razvod", koji je prošle godine nakon brojnih evropskih nagrada osvojio i Oskara za najbolji film van engleskog govornog područja. Njemu će se pridružiti i poznata francusko-argentinska glumica Berenis Bežo, koja igra glavnu ulogu u Farhadijevom novom filmu, hvaljenoj drami "Prošlost". "Nisu više u pitanju zvezde, već ono što je cilj festivala, a to je da okuraži mlade ljude i da ih dovede u poziciju u kojoj je film najvažnije sredstvo", tvrdi Kusturica. Osim Farhadija, studentima gostima festivala predavanje će održati i Paolo Sorentino, reditelj filma "Velika lepota", koji kritika svrstava rame uz rame sa italijanskim klasicima na čije se nasleđe film velikodušno oslanja. "Velika lepota" je 12. januara nagrađena Zlatnim globusom u kategoriji stranih filmova, a velike su šanse da se nađe i u trci za Oskara nakon što 16. januara budu saopštene nominacije za tu američku nagradu.

Iz Italije na Kustendorf dolazi i reditelj Đanfranko Rozi sa prošlogodišnjim dokumentarcem "Sveti GRA", prvim dokumentarnim filmom koji je u Veneciji osvojio Zlatnog lava, nagradu tradicionalno namenjenu igranim filmovima. Svi oni će uz brojne druge goste održati predavanja studentima iz celog sveta i sa njima razmeniti iskustva o radu i životu u filmskom svetu. Muzički program festivala, koji je organizovan u vidu večernjih koncerata, obeležiće nastupi francuske pevačice Zaz i sastava Riblja čorba, Mostar sevdah reunion, Mahala Rai banda, Emir Kusturica i No smoking orkestra. Festival će trajati do 23. januara, a detaljne informacije o programu festivala možete pronaći na zvaničnom sajtu festivala.
