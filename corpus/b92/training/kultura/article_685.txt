> Izvor: B92
> Datum: ponedeljak 3.03.2014
> Rubrika: kultura
> Naslov: Raskoš, buka i eksplozija večeras na Festu
> Članak:

Ratni spektakl "Staljingrad" biće prikazan večeras, u 19 sati, u velikoj dvorani Centra "Sava" u programu 42. Festa "Fokus: Rusija".

Reditelj Fjodor Bondarčuk snimio je dramatičnu ljubavnu priču koja se razvija u toku velike bitke za Staljingrad 1942. godine. Ruski kandidat za Oskara i prvi "ajmaks 3D" film je, prema ocenama kritike, raskošan, bučan, eksplozivan. Publika u Srbiji moći će da ga vidi i posle Festa, u distribuciji Taka. U glavnom programu (od 22 sata) biće prikazan američki film "Nebraska" reditelja Aleksandera Pejna. Glavnu ulogu igra Brus Dern, koji je dobio nagradu za glavnu mušku ulogu na festivalu u Kanu i nominaciju za Oskara za lik starog čoveka koji putuje iz Montane u Nebrasku da bi pokupio nagradu od opklade i usput se priseća prošlosti.

U ciklusu "Holivud" po podne (od 16.30 sati) se u SC prikazuje film još jednog veterana američke kinematografije Roberta Redforda "Sve je izgubljeno". Scenario i režiju te uzbudljive drame potpisuje nominovan za Oskara Džej Si Šandor, a Redford igra čoveka koji se bori da preživi nakon što mu je jedrilica uništena na pučini. Film će biti repriziran večeras u Domu sindikata i 7. marta u bioskopu Fontana, najavio je distributer "Taramaunt". Jedini takmičarski program Festa "Evropa van Evrope" počinje večeras (u 20.30 sati) u Dvorani kulturnog centra, sa šest ostvarenja kinematografija koje ne pripadaju evropskom mejnstrimu, ali su pod velikim uticajem Evrope, iz zemalja van Evropske unije.

Prvi na programu je azerbejdžanski "Čovek iz stepe", koji se bavi susretom tradicije i modernog sveta, čovekom koji je odrastao u stepi daleko od civilizacije i pokušava da se pronađe u novom svetu. Film je režirao Šamil Alijev, azerbejdžanski scenarista, reditelj i producent. Prikazan je na festivalima u Rimu, Tbilisiju i Kairu i bio je nacionalni kandidat za Oskara. U konkurenciji su i filmovi iz Rusije, Gruzije, Norveške, Izraela i Makedonije. Odluku o nagradi (uz novčani iznos od 2.000 evra) doneće međunarodni žiri. Ove godine članovi su srpski reditelj Goran Marković, nemački filmski kritičar Klaus Eder i hrvatski kritičar i autor Tomislav Kurelec. Različite programske celine Festa prikazuju se danas od podneva do kasnih sati i u Domu omladine i bioskopu "Fontana", kao i u Novom Sadu.
