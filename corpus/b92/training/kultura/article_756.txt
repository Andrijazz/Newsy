> Izvor: B92
> Datum: subota 8.03.2014
> Rubrika: kultura
> Naslov: Goblini spremni za najveći samostalni koncert
> Članak:

Pankeri Goblini održaće 8. marta (20:30) veliki beogradski koncert u Hali sportova, gde promovišu novi CD album "Roba s greškom".

"Ispred nas svira odlični novosadski bend Grate, a tokom našeg nastupa biće gostiju, smatramo izuzetno zanimljivih, ali ne bi da ih otkrivam i sve pokvarim. U svakom slučaju sviraćemo oko dva sata. Pored toga što je ovo promocija novog, navršava se 22 godine postojanja benda i 20 godina od prvog albuma tako da ćemo ljudima ponuditi presek naše karijere", najavljuje frontmen Branko Golubović-Golub. Za bend koji je krenuo u nevreme smutnih devedesetih, potom prekinuo rad u naponu snage 2001. godine usled Golubovog odlaska u inostranstvo, i konačno nenadano se vratio koncertno 2010. godine i jesenas diskografski albumom "Roba s greškom", koncert u Hali sportova biće najveći samostalni koncert u karijeri, koji će biti kako članovi Goblina smatraju "preloman trenutak u radu benda". "Cilj nam je da dokažemo da možemo u Halu sportova. Da nam je ovo eko predložio pre četiri godine ne bih mu verovao, a pre 20 godina samo bih se nasmejao. Očekujemo sjajnu atmosferu i potrudićemo se da do nje i dođe, naravno uz žestoku svirku", kaže frontmen šabačkog benda poznatog po hitovima "Cipjonka", "U magnovenju", "Daleki voz", "Luna", "Deca iz komšiluka... Ulaznica za koncert košta 1.000 dinara (dok je fan pit već rasprodat) a prodaja ide preko mreža Eventim, Gigstix i Ticketline i u Beogradu u "Jugotonu" (Nušićeva 27), kao i na blagajni Hale sportova.
