> Izvor: B92
> Datum:  
> Rubrika: kultura
> Naslov: NSK: Ministarstvo da otkloni nepravilnosti
> Članak:

Nacionalni savet za kulturu razmatrao je Konkurse za projekte u kulturi za 2014. i pozvao Ministarstvo kulture da u najskorije vreme objavi izmene i ispravke konkursa kako bi rešilo zakonske nedoslednosti i ograničenja sadržane u njemu.

Savet podseća da je ministarstvo već jednom prekršilo zakon time što je konkurse objavilo 21. decembra, a ne 1. oktobra, kako propisuje Zakon o kulturi i dodaje da izmene i ispravke nisu neuobičajena pojava u Evropskoj uniji. U podužem saopštenju posle 27. redovne sednice, koja je održana juče, Savet je došao do zaključka da se konkursi Ministarstva kulture i informisanja za oblasti kulturnog nasleđa, savremenog stvaralaštva i međunarodne saradnje, koji su otvoreni do 21. januara, u nekim segmentima razlikuju od konkursa za iste oblasti, raspisivanih ranijih godina. Sami tekstovi konkursa i obavezni formulari sadrže mnoge zakonske nedoslednosti i ograničenja, navodi se u saopštenju. Nacionalni savet izdvojio je neke od tih nedoslednosti i ograničenja. Prva zamerka odnosi se na to što se u formularu među obaveznim prilozima (samo za oblast kulturnog nasleđa) nalazi i obaveza dostavljanja "tri ponude za svaku od aktivnosti". Ovaj zahtev nije u skladu sa Zakonom o javnim nabavkama i članom 52. (Uslovi za pokretanje nabavke), u kojem se kaže da "naručilac može da pokrene postupak javne nabavke ako je nabavka predviđena u planu nabavki naručioca i ako su za tu nabavku predviđena sredstva u budžetu Republike Srbije, teritorijalne autonomije, lokalne samouprave ili u finansijskom planu naručioca." Postavlja se i pitanje kako ustanova ili organizacija može da dostavi tri ponude za neku projektnu aktivnost kad postoji mogućnost da projekat uopšte ne bude odobren ili da tražena sredstva budu umanjena, navodi Savet. "Kako da ustanova ili neka organizacija uopšte pribavi tri ponude od eventualnih ponuđača, po kom osnovu da ih traži od njih, kad uopšte ne poseduje sredstva u trenutku prijavljivanja projekta na konkurs? Zašto Ministarstvo primorava učesnike konkursa da krše Zakon o javnim nabavkama i nabavljaju neke fiktivne ponude?", pita Nacionalni savet za kulturu. Sporan je i obavezan prilog za oblasti kulturnog nasleđa i savremenog stvaralaštva - "kopija registracije podnosioca/korisnika sredstava kod nadležnog organa sa opisom delatnosti za koju je podnosilac/korisnik registrovan, kao i kopija Obaveštenja o razvrstavanju". Javne ustanove ne dostavljaju ovaj prilog, što znači da se ta obaveza uglavnom odnosi na sledeća pravna lica: razne organizacije, udruženja građana, fondacije, zadužbine. Međutim, u Uredbi o izmeni i dopuni uredbe o sredstvima za podsticanje programa ili nedostajućeg dela sredstava za finansiranje programa od javnog interesa koja realizuju udruženja, koju je donela Vlada RS 25. oktobra 2013, navodi se da "nadležni organi po službenoj dužnosti utvrđuju da li je udruženje upisano u registar nadležnog organa i da li se, prema statutarnim odredbama, ciljevi udruženja ostvaruju u oblasti u kojoj se program realizuje", ukazuje Savet. Takođe, u uslovima konkursa je navedeno da se kao obavezna dokumentacija traži sledeće: "Udruženja u kulturi, odnosno zadužbine i fondacije u kulturi - učesnici konkursa uz prijavu obavezno dostavljaju: 1) uverenje (potvrdu, izvod) da je udruženje, zadužbina ili fondacija upisano u registar nadležnog organa; 2) overenu fotokopiju izvoda iz statuta udruženja, odnosno statuta ili drugog opšteg akta zadužbine, odnosno fondacije u kome je utvrđeno da se ciljevi udruženja, zadužbine ili fondacije ostvaruju u oblasti kulture u kojoj se projekat realizuje..." Međutim, pomenutom uredbom ovo je ukinuto, izričito je izbačen stav 2. člana 6, kojim je ranije traženo da udruženja dostavljaju overenu fotokopiju izvoda iz statuta. Dakle, i ovi zahtevi za dostavljanjem obaveznih priloga nisu u skladu sa zakonom. Potvrda ovih stavova dobijena je u telefonskom razgovoru od Kancelarije Vlade RS za saradnju sa civilnim društvom, koja smatra da je Ministarstvo obavezno da izmeni te odredbe u konkursu, navode u Savetu. Pravilnik o načinu, merilima i kriterijumima za izbor projekata u kulturi koji se finansiraju i sufinansiraju iz budžeta Republike Srbije precizno definiše kriterijume za projekte iz oblasti kulturnog nasleđa, savremenog stvaralaštva i međunarodne saradnje. U tom Pravilniku se navodi da projekti koji se finansiraju i sufinansiraju iz budžeta Srbije moraju da ispunjavaju najmanje tri od navedenih 14 kriterijuma. Zatim su u Pravilniku nabrojana merila za izbor projekata za svaku pojedinačnu oblast - ukupno 24 oblasti, a za svaku od 5 do 18 merila. Međutim, Ministarstvo zanemaruje postojeći Pravilnik i u samom tekstu konkursa za savremeno stvaralaštvo navodi prioritete finansiranja, a za kulturno nasleđe navodi da će biti "podržani projekti koji se odnose na posebne ciljeve". Tim odredbama navedenim u samom tekstu konkursa sužavaju se mogućnosti prijavljivanja projekata u odnosu na merila navedena u Pravilniku. Postavlja se pitanje zbog čega Ministarstvo ne poštuje Pravilnik koji je samo donelo, navodi se u saopštenju. Primer za to je da će oblast bibliotečko-informacione delatnosti biti podržani projekti koji se odnose na posebne ciljeve - podsticanje znanja i edukaciju iz bibiotečko-informacione delatnosti, prezentacija rezultata rada i istraživanja iz bibiotečko-informacione delatnosti i unapređenje bibliotečko-informacione delatnosti i osavremenjivanje opreme za obavljanje delatnosti. To znači da biblioteke ne mogu da konkurišu za svoje kulturne delatnosti (programi, književne večeri, tribine, radionice, izložbe, publikacije) koje ne pripadaju izričito oblasti bibliotečko-informacione delatnosti. Mnoge biblioteke u Srbiji su jedini nosioci kulturne delatnosti u svojoj sredini, tako da ovi uslovi predstavljaju veliko ograničenje za sve njih. Raniji konkursi nisu imali takva ograničenja, podsećaju iz Saveta. Savet piše i da se u konkursnom formularu koji je potrebno popuniti za oblast kulturnog nasleđa dva puta traže iste stvari: odeljak 2.8. (očekivani rezultati i merljivi pokazatelji po aktivnostima) i odeljak 5. (taj odeljak je sada prvi put uveden - očekivani rezultati po svakoj aktivnosti i indikatori - pokazatelji) što se nikada do sada nije dogodilo i ukazuje na površnosti sastavljača konkursa i formulara, navodi se u saopštenju. U konkursu za kulturno nasleđe navedeno je da "podnosioci prijava mogu konkurisati sa najviše tri projekta". Ni u jednom dosadašnjem konkursu Ministarstva nije bilo takvog ograničenja, a ono i ne bi trebalo da postoji. I zbog čega samo za oblast kulturnog nasleđa? Ni u Zakonu o kulturi niti u Pravilniku o načinu, merilima i kriterijumima za izbor projekata u kulturi koji se finansiraju i sufinansiraju iz budžeta Republike Srbije ne postoji takvo ograničenje. Postavlja se pitanje po kom pravnom osnovu su ga sastavljači konkurs uveli, navodi Nacionalni savet za kulturu. Nacionalni savet za kulturu je na 27. sednici raspravljao i o stanju u kulturi i tim povodom će se oglasiti posebnim saopštenjem.
