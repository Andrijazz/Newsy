> Izvor: B92
> Datum: petak 24.01.2014
> Rubrika: kultura
> Naslov: Zmajeva nagrada za Aleksićevu knjigu "Biti"
> Članak:

Zmajeva nagrada Matice srpske za poeziju pripala je Dejanu Aleksiću za knjigu "Biti" u izdanju Kulturnog centra Novog Sada, odlučio je danas žiri, većinom glasova.

U žiriju su bili Mihajlo Pantić (predsednik), Bojana Stojanović Pantović, Đorđo Sladoje, Ivan Negrišorac i Đorđe Despić. U najuži izbor ušla je, kako je danas rečeno u Matici srpskoj u Novom Sadu, i knjiga "Cyber zen" Saše Radojčića u izdanju Narodne biblioteke "Stefan Prvovenčani" iz Kraljeva. Navodeći podatak da se u Srbiji godišnje objavi čak više od 1.000 knjiga pesama, od kojih su gotovo polovina nova pesnička dela, Pantić je rekao da je u toj "enormnoj produkciji", najveći deo bio dobar, ali je "izuzetnih ostvarenja, nažalost, bilo malo". Žiri je izdvojio ta dva naslova, a Aleksićeva knjiga je, odlukom 3:2, dobila tu najstariju i najznačajniju domaću pesničku nagradu, rekao je Pantić i ocenio da su to dve vrlo dobre, zanimljive i ekspresivne knjige, dva pesnika koja su u "najboljim stvaralačkim godinama". On je dodao da je Aleksić pesnik "bogatog, razuđenog opusa" i dobitnik mnogih književnih priznanja, a ova nagrada dolazi kao "jagoda na šlagu". Skupština Matice srpske je 1953. godine, u spomen na pesnika Jovana Jovanovića Zmaja, osnovala stalnu godišnju književnu nagradu pod nazivom "Zmajeva nagrada Matice srpske za poeziju na srpskom jeziku". To prestižno priznanje, kako je predviđeno pravilnikom o dodeli, proglašava se i dobitnicima uručuje na Svečanoj sednici Matice srpske 16. februara, na dan osnivanja te najstarije kulturne ustanove u Srba.
