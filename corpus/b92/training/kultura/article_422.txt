> Izvor: B92
> Datum:  
> Rubrika: kultura
> Naslov: Mladi balkanski dizajneri 2014: Heroji svakodnevice
> Članak:

Kulturna organizacija "Mikser" u saradnji sa Hrvatskim dizajnerskim društvom i kulturnom organizacijom "Public Room" iz Makedonije raspisuje četvrti konkurs "Mladi balkanski dizajneri 2014" ("Young Balkan Designers 2014").

Konkurs je otvoren do 10. marta, a mogu se prijaviti osobe starosti do 35 godina koje dolaze iz Albanije, Austrije, Bosne i Hercegovine, Bugarske, Hrvatske, Grčke, Mađarske, Makedonije, Crne Gore, Rumunije, Slovenije, Srbije i Turske, a prijavljuje se popunjavanjem onlajn formulara na: www.ybd.mikser.rs. Radove će odabirati stručni žiri, kojem predsedava svetski priznati dizajner Konstantin Grčić. Regionalna platforma "Young Balkan Designers" posvećena je identifikaciji, promociji i razvoju kreativnog potencijala Balkana u polju konceptualnog i industrijskog dizajna. Ovogodišnje izdanje odvija se pod sloganom "Heroji svakodnevice" ("Everyday heroes") u sagledavanju dizajna kao katalizatora društvenih promena i podstiče dizajnerska rešenja kojima autori mogu da doprinesu zajednici i pojedincima u rešavanju njihovih problema. Cilj inicijative "Young Balkan Designers" jeste da ujedini regionalnu dizajnersku scenu, približi je međunarodnom tržištu i ojača njen kreativni potencijal, dok istovremeno doprinosi obnavljanju multikulturalne saradnje na Balkanu.

Kao rezultat rasta i razvoja projekta, čiji novi koncept podrazumeva dvogodišnji ciklus koji se sastoji od putujuće izložbe i edukacije i prakse za odabrane autore, dve regionalne partnerske organizacije se pridružuju "Mikseru" u organizovanju i upravljanju platformom "Young Balkan Designers". Mreža saradnje između ravnopravnih partnera - Hrvatskog dizajnerskog društva, "Public Room" iz Makedonije i organizacije"Mikser" iz Srbije, predstavlja značajnu novinu ovogodišnjeg projekta. Selekciju radova vršiće međunarodni žiri kojim predsedava renomirani industrijski dizajner Konstantin Grčić, koji projekat podržava od njegovog nastanka. Žiri će odabrati desetoro pobednika, čiji će radovi biti predstavljeni u okviru pomenute jednogodišnje putujuće izložbe koja će gostovati na vodećim regionalnim dizajnerskim manifestacijama, kao što su "Dan D" u Zagrebu, "Mikser festival" u Beogradu, "One Design Week" u Plovdivu, "Skopje Design Week" u Skoplju, "Klaster Festival" u Podgorici, "Tirana Design Week" u Tirani, Beogradski sajam nameštaja.

Autori najbolja tri projekta će dobiti priliku za dodatno stručno usavršavanje kroz radionice i praktične obuke, koje će biti organizovane u saradnji sa vodećim regionalnim dizajnerima i proizvođačima. Organizatori najavljuju još jednu novinu - od ove godine za "Young Balkan Designers" kompletan vizuelni identitet i prateće komunikacione materijale rade najveći regionalni talenti iz oblasti grafičkog dizajna i vizuelnih komunikacija, što će istoimenu putujuću izložbu učiniti dodatno interesantnom, jer će na njoj, pored predstavljanja pobednika konkursa, biti dostupna i dodatna prezentacija najboljih regionalnih talenata u oblasti arhitekture, dizajna i vizuelnih komunikacija.

Kreativni kolektiv "Numen for use", a vizuelni identitet konkursa, baziranog na nagrađivanom fontu Balkan sans, potpisuju čuveni hrvatski dizajneri i tipografi - Nikola Đurek i Marija Juza.
