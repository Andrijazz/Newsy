> Izvor: B92
> Datum:  
> Rubrika: kultura
> Naslov: NSK: Ministarstvo krivo za loše stanje u kulturi
> Članak:

Nacionalni savet za kulturu saopštilo je danas da je stanje u kulturi u Srbiji "izrazito loše i da odgovornost za to stanje snosi Ministarstvo kulture i informisanja", navodeći niz primera od obustave rada na Strategiji razvoja kulture i izostanka napora da iz Zakona o javnim nabavkama izuzmu ustanove kulture do nepoštovanja zakona u pogledu konkursa i odluka da se ne izdvoje sredstva za Frankfurtski sajam ili za međunarodni džez festival u Nišu.

U podužem saopštenju sa jučerašnje redovne 29. sednice, NSK taksativno u 15. stavki iznosi svoje mišljenje o delovanju Ministarstva tokom prvih šest meseci njegovog mandata: 1. Ministarstvo za šest meseci nije učinilo ništa na planu Strategije razvoja kulture u Srbiji. Ministarstvo je, odmah po stupanju na dužnost novog ministra i novog državnog sekretara, obustavilo rad na Strategiji i, mada je Savet u dva navrata ponudio Ministarstvu pomoć u radu na Strategiji, tokom narednih šest meseci ono nije ničim pokazalo da je svesno značaja tog dokumenta i nije učinilo ništa kako bi se rad na njemu nastavio. 2. Iako je Savet redovno upozoravao Ministarstvo na štetnost pojedinih odredbi Zakona o javnim nabavkama, koje onemogućavaju rad ustanova kulture, Ministarstvo nije preduzelo ništa kako bi se ustanove kulture izuzele iz primene Zakona o javnim nabavkama. Podsećamo da su mnogi subjekti u kulturi javno iznosili osnovane primedbe na pomenuti Zakon i skretali Ministarstvu pažnju na težak položaj u koji ih on stavlja. Ministarstvo ni u ovom slučaju nije pokazalo nikakvo interesovanje da se stanje stvari popravi i nije iniciralo promenu spornih i neodrživih odredbi Zakona o javnim nabavkama. 3. Savet je u više navrata upozoravao Ministarstvo na opasnost koja celokupnom korpusu kulture u Republici Srbiji preti od primene pojedinih odredbi Zakona o budžetskom sistemu - pre svega odredbi o ograničavanju zapošljavanja u ustanovama kulture. Ministarstvo, međutim, nije preduzelo ništa kako bi se pomenuti zakon uskladio s potrebama i, na kraju krajeva, mogućnostima ustanova kulture. 4. Ministarstvo je Konkurse za projekte u 2014. godini raspisalo 21. decembra 2013. godine, iako prema Zakonu o kulturi ti konkursi moraju biti raspisani najkasnije 1. oktobra tekuće godine (2013.) za iduću. Drugim rečima, Ministarstvo, koje bi moralo da daje primer poštovanja zakona, prekršilo je Zakon sa obrazloženjem da je postupilo na taj način zato što Zakon o kulturi (podsećamo - važeći zakon) nije dobar. Drugim rečima, Ministarstvo, čiji čelnici su odmah po stupanju na dužnost najavili da će se u svojim postupcima striktno pridržavati zakonskih odredbi, u ovom slučaju se postavilo iznad Zakona i na taj način poslalo javnosti neprihvatljivu poruku o tome da se zakoni mogu nekažnjeno narušavati. 5. U uslove za gorepomenute konkurse Ministarstvo je unelo niz protivzakonitih odredbi, koje komplikuju konkursnu proceduru i izlažu kandidate nepotrebnom trošku. Savet je skrenuo pažnju Ministarstvu na tu činjenicu i predložio da Ministarstvo objavi ispravke konkursa. Ministarstvo je ignorisalo poziv Saveta i zadržalo protivzakonite odredbe u uslovima konkursa. Savet je putem Saopštenja upoznao javnost sa odredbama koje svojom nezakonitošću kompromituju konkursnu proceduru. 6. Nakon usvajanja budžeta za 2014. godinu zvaničnici Ministarstva su u javnosti iznosili podatak o tome da su sredstva za kulturu povećana dva i po puta u odnosu na prethodnu godinu, prećutkujući činjenicu da je oko 45 procenata tih sredstava namenjeno finansiranju javnih medijskih servisa Srbije i Vojvodine. Budžetska sredstva za finansiranje medijskih javnih servisa odobrena su Ministarstvu u trenutku kada nije postojao zakonski okvir za tako nešto, pri čemu građanima nije ukinuta TV pretplata, tako da je finansiranje javnih medijskih servisa u ovom trenutku dvostruko. 7. Iako je Savet u više navrata predlagao Ministarstvu da obnovi rad Radne grupe za izmene i dopune Zakona o kulturi, koju je 14. februara 2013. na inicijativu Saveta i na osnovu opsežne analize efekata postojećeg Zakona koju je Savet predočio Ministarstvu, imenovao tadašnji ministar Bratislav Petković, Ministarstvo nije pokazalo nameru da učini nešto na planu izmena postojećeg Zakona. Umesto toga, Ministarstvo se ne jednom odlučilo da jednostavno prekrši Zakon, čije pojedine odredbe smatra nedovoljno dobrim. 8. Ministarstvo nije odobrilo sredstva za predstavljanje Republike Srbije na Frankfurtskom sajmu knjiga, čime je samovoljno marginalizovalo Srbiju u izuzetno važnom za kulturu segmentu izdavaštva. Podsećamo na navode iz NSK, da je učešće na Frankfurtskom sajmu knjiga svojevrstan pokazatelj želje i spremnosti domaće kulture da se povezuje sa drugim kulturama, da se otvori prema njima i da ponudi svoje proizvode pripadnicima drugih kultura. Ministarstvo se u ovom slučaju, u cilju uštede beznačajnih sredstava, opredelilo za provincijalizaciju domaće kulture i za njeno isključivanje iz međunarodnih tokova. 9. Ministarstvo je bez opravdanih razloga prekinulo protokol o saradnji između Ministarstva i Nezavisne kulturne scene Srbije. Protokol nefinansijske prirode potpisan je 2011. sa tadašnjim ministrom i predstavljao je prvi korak u nastojanju da se uspostavi strukturisan dijalog između nezavisnog sektora savremenog stvaralaštva i resornog ministarstva kako bi se pojačala participacija svih učesnika u kulturi i kako bi se stvorio širi okvir za usklađivanje delovanja Ministarstva i organizacija civilnog društva na zajedničkom cilju stvaranja uslova za podsticanje kulturnog i umetničkog stvaralaštva. 10. Ministarstvo je uskratilo već odobrena sredstva Međunarodnom festivalu džez muzike u Nišu, čime je ponovo pokazalo, s jedne strane, potpuno odsustvo svesti o značaju pojedinih vidova kulture, a s druge - prezir prema renomeu koji Republici Srbiji donose međunarodno priznate manifestacije s dugom tradicijom. Najzad, u ovom slučaju, uskraćujući sredstva festivalu u Nišu, Ministarstvo je postupilo u suprotnosti s principom decentralizacije, koji bi morao biti nesumnjivo opredeljenje svakog savremenog demokratskog društva. Spornost odluke Ministarstva potvrđena je i najavom Zaštitnika građana da će podneti tužbu protiv Ministarstva zbog ovog slučaja. 11. Ministarstvo je na samom početku mandata pokušalo da marginalizuje i uguši Nacionalni savet za kulturu time što je tri dana pred usvajanje povuklo iz skupštinske procedure Zakon o dopuni Zakona o kulturi koji je imao za cilj da najzad, posle dve i po godine, stvori organizaciono-tehničke pretpostavke za funkcionisanje Saveta. Podsećamo da Savet već dve i po godine radi bez minimalnih uslova i da troškove rada tog državnog tela snose sami njegovi članovi. Napominjemo, takođe, da je Nacionalni savet za kulturu jedini nacionalni savet u Srbiji čiji rad se finansira sredstvima njegovih članova. Povlačenjem ovog zakona iz skupštinske procedure Ministarstvo je još jednom poslalo neprihvatljivu poruku o tome da je kultura nevažna i da oni koji se njome bave, čak i ako ih je izabrala Narodna skupština, treba to da rade iz hobija, odnosno da je cela kultura - jedan običan hobi, aktivnost predviđena za dokolicu. Savet je začuđen time što su ljudi s takvim idejama o kulturi mogli biti postavljeni na čelne pozicije u Ministarstvu, i nada se da je posredi greška koje su sada, nakon šest meseci, svesni i javnost i politički krugovi, navodi se u saopštenju. 12. Iako je samo odredilo 1. novembar 2013. godine kao krajnji rok za raspisivanje konkursa za izbor direktora ustanova kulture, Ministarstvo je konkurs za direktora Beogradske filharmonije raspisalo tek 17. januara 2014. Ministarstvo pri tome nije ponudilo nikakvo obrazloženje za ovakav izuzetan tretman Beogradske filharmonije, ali činjenica da je aktuelni ministar kulture i informisanja bivši direktor Beogradske filharmonije daje materijal za zaključke koji ne idu u prilog Ministarstvu. 13. Skandali koji već tri meseca prate izbor upravnika Narodne biblioteke Srbije i sukob između Ministarstva i Upravnog odbora NBS isto tako daju povod za zaključak da Ministarstvo u slučaju NBS ima posebne interese. Činjenica da je aktuelni državni sekretar za kulturu bivši vršilac dužnosti upravnika NBS svakako doprinosi ubedljivosti ovakvog zaključka. 14. Iako ga je Savet u više navrata pozivao da sistemski reši administrativne probleme s kojima se suočava jedna tako važna kategorija subjekata u kulturi kao što su samostalni umetnici - Ministarstvo ni na tom planu nije učinilo ništa. 15. Ministarstvo je ugasilo Tačku kulturnog kontakta, kancelariju koja je institucijama, organizacijama i pojedincima pružala stručnu pomoć pri prijavi na projekte Evropske komisije u okviru programa Kultura 2007-2013, i umesto nje osnovalo novo implementaciono telo, na čije čelo je postavilo službenika Ministarstva. Ministarstvo je ovim postupkom odbacilo izuzetno dragocena iskustva i znanja radnika Tačke kulturnog kontakta stečena tokom šestogodišnje saradnje sa Evropskom komisijom, i pripadnici novoosnovanog tela moraće da uče svoj posao od početka - kako bi se nastavila saradnja u okviru programa Kreativna Evropa 2014-2020. Tačka kulturnog kontakta je bila izuzetno uspešna u povezivanju domaćih subjekata sa Evropskom komisijom, a obuka novih kadrova svakako će otežati saradnju s njom i usporiće realizaciju projekata, od čega će celokupna kultura u Srbiji imati veliku štetu. NSK navodi da je odluka o održavanju izbora na svim nivoima 16. marta 2014. "kao da je prenula Ministarstvo iz zimskog sna. Ministarstvo kao da je rešilo da u kratkom predizbornom periodu nadoknadi sve što je propustilo da učini tokom prethodnih pet meseci svog mandata". Ministarstvo je na početku svog mandata bespogovorno odbilo predlog pojedinih ustanova kulture da uspostavi saradnju sa fondacijom Traduki. Međutim, u februaru 2014, nakon odluke o raspisivanju izbora, predstavnici Ministarstva naglo pokazuju interesovanje za odbačenu ideju, te se susreću s predstavnicima Tradukija, o čemu pompezno obaveštavaju javnost preko medija, iako su prethodnih pet meseci odbijali da razgovaraju s medijima jer je, kako je rečeno, stav Ministarstva da ne odgovara na pitanja novinara. Ministarstvo preko noći formira Komisiju za reviziju reprezentativnosti udruženja u kulturi i Radnu grupu za izmene i dopune Zakona o bibliotečkoj-informacionoj delatnosti i Zakona o obaveznom primerku publikacija. Najavljuje osnivanje Radne grupe za izmene i dopune Zakona o kulturi - dakle bavi se upravo onim čime jedno Ministarstvo nikako ne bi smelo da se bavi u tehničkom mandatu - radom na zakonima, navodi se u saopštenju. Ministarstvo je pokušalo i da izvrši smenu mnogih upravnih odbora ustanova kulture, što je isto tako postupak koji nadilazi nadležnosti Ministarstva u ostavci. Upadljiv kontrast između potpune pasivnosti u prvih pet meseci mandata i grozničave hiperaktivnosti - na pogrešnim planovima - u predizbornom mesecu ne dopušta bilo kakve sumnje u pogledu motiva: Ministarstvo sa ogromnim zakašnjenjem želi da poruči i javnosti i političkim krugovima da je u stanju da obavlja poslove za koje je zaduženo, navode iz Saveta. Istina, u žurbi da se dokaže i preporuči, Ministarstvo čini greške i laća se poslova kojima je trebalo da se bavi dok nije bilo u ostavci i dok je imalo pravo da se njima bavi. Sada je teško poverovati u iskrenost njegovih motiva - to jest da iza grozničave aktivnosti Ministarstva stoji briga za opšte dobro u kulturi, a ne briga za sopstvene pozicije nakon izbora, stoji u saopštenju. "Savet za kulturu zaključuje da je stanje u kulturi u Republici Srbiji izrazito loše i da odgovornost za to stanje snosi Ministarstvo kulture i informisanja. Savet, na osnovu svojih zakonskih ovlašćenja, izriče negativno mišljenje o radu Ministarstva kulture i informisanja i smatra svojom dužnošću da o svom stavu obavesti Vladu Republike Srbije i javnost", navedeno je u saopštenju.
