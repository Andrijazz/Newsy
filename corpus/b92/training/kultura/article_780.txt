> Izvor: B92
> Datum: utorak 11.03.2014
> Rubrika: kultura
> Naslov: Nišville: Komisija - po meri Tasovca
> Članak:

U godini jubileja Nišville je pred gašenjem posle odluke Ministarstva kulture i informisanja da ne dodeli novčanu pomoć niškom festivalu na osnovu rezultata konkursa za sufinansiranje projekata u 26 oblasti kulturnog stvaralaštva.
- Do novca Ministarstva kroz gusto rešeto - Završeni konkursi ministarstva kulture i informisanja
- Do novca Ministarstva kroz gusto rešeto - Završeni konkursi ministarstva kulture i informisanja
"Ivanu Tasovcu je očajnički bila potrebna ovakva odluka Komisije za savremeno kulturno stvaralaštvo kako bi pokrio prošlogodišnji skandal oko poništavanja već odobrena tri miliona za Nišville 2013. Zato i ne čudi ovakav probeogradski (sa)stav Komisije koja je eliminisala Nišville sa spiska sufinansiranih manifestacija za 2014. godinu, i na osnovu čije odluke se može zaključiti da je džez u Beogradu - umetnička muzika (Beogradskom jazz festival je odobreno 2 miliona), a u Nišu - komercijalno đubre" kaže direktor Nišville jazz festivala Ivan Blagojević. "Ministarsvo nam je," nastavlja Blagojević, "poslalo veoma direktnu poruku da Nišville nije potreban kulturnoj sceni Srbije, iako je do prošle godine to bio festival od nacionalnog značaja i to upravo odlukom Ministarstva kulture - što nama nameće razmišljanje da je bolje da se sami ugasimo, nego da dozvolimo da nas ONI ugase, jer iz godine u godinu doživljavamo sve veće i veće omalovažavanje, odnosno direktne atake na opstanak festivala, koji već odavno nije samo niška manifestacija. Bojim se da je ovo ujedno i jubilarni dvadeseti, ali i poslednji Nišvill. A kada je baš reč o omalovažavanju, u oblasti muzike je prošao samo jedan niški projekat od 500.000 dinara, što manje od 1,4 posto, dok su beogradski program u ovoj oblasti dobili više od 55 posto sredstava. Uzgred, ukupan budžet za oblast muzičkog stvaralaštva, koja je produkcijski, tehnički i finansijski najzahtevnija - iznosi 40 miliona, što je tek 2,9 posto od ukupno podeljenih 1,35 milijardi dinara za projekte Ministarstva." Ivan Blagojević kaže da aktuelna Komisija gađa direktno u mozak sve one koji su prošle godine protestvovali zbog slične odluke Ministarstva, zbog čega je tadašnji Ministar Petković priznao grešku Komisije i dodelio Nišvillu tri miliona, što je Tasovac decembra poništio - i u maniru "iskusnog" političara, kao razloge naveo masu konfuznih i krajnje proizvoljnih argumenata, koji su smešni svakom ko je makar jednom svratio na Nišvil. "Posle svega," zaključuje Blagojević, "očekujem oštru reakciju rukovodstva grada Niša protiv ovakvog šikaniranja iz Beograda, mada nešto ne vidim kulturu u predizbornim kampanjama bilo koje političke opcije."
