> Izvor: B92
> Datum: subota 1.03.2014
> Rubrika: kultura
> Naslov: Formirana Komisija za Staro sajmište
> Članak:

Privremeni organ Beograda obrazovao je Komisiju za utvrđivanje koncepcije programskih sadržaja i davanje predloga modela upravljanja Memorijalnim kompleksom na Starom sajmištu, saopšteno je danas iz Gradske uprave.

Zadatak komisije biće utvrđivanje koncepcije programskih sadržaja i davanje predloga modela upravljanja budućim memorijalnim centrom, a u sklopu predviđene dinamike rekonstrukcije celokupnog prostora Memorijala na Starom sajmištu. Predsednik komisije biće episkop vikar Jovan Ćulibrk, a njeni članovi nekadašnji predsednik Zajednice jevrejskih opština Srbije Aleksandar Nećak, saradnik Instituta za savremenu istoriju Milan Koljanin, savetnik za kulturu u Kabinetu predsednika Srbije Bratislav Petković, Veljko Đurić iz Muzeja žrtava genocida, član Privremenog organa Nikola Nikodijević i sekretar tog tela Goran Vesić. Članovi Komisije biće i generalni sekretar Ministarstva spoljnih poslova Marko Blagojević, Aleksandra Fulgosi iz Zavoda za zaštitu spomenenika kulture Beograda i pomoćnik sekretara Sekretarijata za kulturu Gorica Škipina. Vesić je, tim podovodm istakao da je nacistički logor Staro sajmište osnovan kao logor za Jevreje iz Srbije, da bi se kasnije proširio i na druge političke osuđenike antifašiste. Prema njegovim rečima, za vreme okupacije blizu 8.000 Jevreja i 32.000 Srba je ugušeno u dušegupkama, streljano u Jajincima ili umrlo u samom logoru, a sam logor je postojao od oktobra 1941. do jula 1944. godine. "Mi smo veoma odlučni u nameri da se Staro sajmište uredi i pretvori u Memorijalni kompleks. To je naš dug prema žrtvama, dokaz da imamo odgovoran odnos prema holokaustu i podsećanje budućih generacija na to kakvo je zlo za čovecanstvo bio fašizam", rekao je Vesić. On je izrazio nadu da će Komisija veoma brzo moći da izađe pred javnost sa planom izgradnje Memorijalnog kompleksa Staro sajmište.
