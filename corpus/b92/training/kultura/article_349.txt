> Izvor: B92
> Datum:  
> Rubrika: kultura
> Naslov: "Dunavski alasi" u Muzeju istorije Srbije
> Članak:

U Istorijskom muzeju Srbije će u u utorak 4. februara 2014. u 18 časova, biti svečano otvorena izložba "Dunavski alasi" i to na Trgu Nikole Pašića br. 11.

Nakon uvodne reči autorke izložbe dr Dušice Bojić, muzejske savetnice u Istorijskom muzeju Srbije, izložbu će otvoriti gospodin dr Mile Bjelajac, naučni savetnik u Institutu za noviju istoriju Srbije. Posetioci će imati priliku da se upoznaju sa razvojem ribarstva u Beogradu ali i na širem području Dunava kroz više od 200 predmeta, koji obuhvataju arhivsku građu, likovna dela(Đorđe Krstić, Bora Baruh i dr.) , fotografije i alaski pribor(harpuni, udice, čuvarke za ribu, plovila, različite vrste mreža i druga oprema)  korišćen tokom vekova od perioda Neolita do današnjih dana.

Prezentovani materijal predstavlja važan kulturno-istorijski izvor za rekonstrukciju razvoja ribarstva na ovom području, ali i svakodnevnog života na Dorćolu, starom delu Beograda od sredine 19. veka do sredine 20. veka. Postavku "Dunavski alasi" čine dve celine. Prva celina opisuje svakodnevni alaski život na Dunavu kroz raznovrsnu opremu koju su ribari koristili, dok je drugi deo posvećen porodici Bogdanović, njihovom životu na Dorćolu, statusu u društvu i porodičnom negovanju alaske tradicije.

Izložba nastoji da približi razvoj ribarstva, njegovo zakonsko regulisanje, svakodnevni život dunavskih alasa, njihova sećanja, verovanja i sujeverja kroz vizuru i život ugledne beogradske alaske porodice Bogdanović, a potom i porodice Ambrozić koja je za potrebe ove izložbe usupila brojne materijale iz porodične zaostavštine značajne i zbog toga što je arhiva "Beogradske ribarske zadruge" uništena u bombardovanjima u Prvom i Drugom svetskom ratu. Pored autorke dr Dušice Bojić u realizaciji izložbe su učestvovali dizajnerka postavke kustoskinja Izabela Martinov-Tomović, kao tehnička podrška Vladimir Čvorović i Branislav Mrkojević, dok je grafički dizajn realizovao Rastko Šurdić.

Izložbu prate istoimeni katalog i monografija "Dunavski ribari sa Dorćola i porodica Bogdanović", koji će doprineti da prezentovani materijali postanu dostupni istraživačima, ljubiteljima alaskog zanatna, kao i ostalim zainteresovanima. Izložba je otvorena do 15. marta 2014. godine, a tokom njenog trajanja svake srede od 15 časova autorka izložbe će zainteresovane posetioce stučno voditi kroz postavku.

Izložbu su materijalima iz svojih fondova pomogli Narodni muzej u Beogradu, Muzej nauke i tehnike, Etnografski muzej, Biološki fakultet Univerziteta u Beogradu, nautički klub "Radecki", marina "Galija" iz Zemuna, Renato Grbović i Duško Grbović. Izložbu je podržalo Ministarstvo kulture i informisanja Republike Srbije.
