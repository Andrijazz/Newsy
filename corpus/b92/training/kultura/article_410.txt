> Izvor: B92
> Datum: sreda 5.02.2014
> Rubrika: kultura
> Naslov: Svi su ludi za nordijskim noarom. Zašto?
> Članak:

Milioni ljudi širom sveta postali su ljubitelji onoga što se sada naziva nordijskim noarom - detektivskim i krimi pričama koje se odvijaju u Skandinaviji, gde je drugo najvažnije pitanje posle onog koje je to uradio - zašto su tako uspešne?

Poslednja epizoda dansko-švedske krimi drame "Most" (Broen, The Bridge) proteklog vikenda je u Britaniji privukla više od milion gledalaca što je samo još jedna potvrda za najnoviji uspeh nordijskih filmova, knjiga ili serija u svetu. Paralelno sa finalom serije, tokom vikenda je u Londonu organizovana konferencija "Nordikana" koja je okupila "sve nordijske stvari" od glumaca do hrane i samo naglasila pitanje koje je na svačijim usnama - zašto su toliko popularni? "Nadam se da je to zbog kvaliteta i suštinskih pitanja čovečanstva koja su aktuelna u svim zemljama", rekla je Rojtersu glumica Sidse Babet Knudsen koja igra Brigitu Niborg, prvu fiktivnu premijerku Danske u poliričkoj drami "Borgen". Život je kasnije imitirao umetnost kada je Hele Torning Šmit postala prva premijerka Danske 2011. godine. Nordijski noar ima dužu predistoriju. Možda najpoznatiji noviji uspeh je trilogija Stiga Lašona "Milenijum" koja je pretočena u filmove - kako švedske tako i američke. Lašonovi romani prodati su u preko 60 miliona primeraka. Sovju popularnost doživeli su i u Srbiji, gde ih je prevela "Čarobna knjiga".

Ali za nordijske televizijske drame, prekretnica je serija "Ubistvo" (Forbrydelsen, The Killing) danska serija gde je Sofi Grabol igrala detektivku Saru Lung. "Serije poput 'Borgena ne bi postojalo da nije bilo 'Ubistva'", rekla je Babet Kudsen Rojtersu. "Ubistvo" je prodato u preko 135 zemalja (uključujući i Srbiju), u SAD je napravljen rimejk, a džemperi koje Lung nosi postali su modni hit. Piv Brent, producent serije, rekao je Rojtersu da je "Ubistvo" ovorilo novi put pričanja krimi priče. "Jedno ubistvo u 20 epizoda - morali ste da odgledate sve da bi saznali ko je to uradio", rekao je on. "Istovremeno, ponudili smo duboku priču o ljudima i sudbinama u modernom društvu."

Postoji nekoliko tema koje se provlače konstantno kroz nordijski noar a jedna od njih su snažni ženski likovi koji naglašavaju jednakost polova. Tu je i neizbežna zima. "Naši pejzaži su mračni, a to se odražava i u našim scenarijima, režiji, glumi, to je srž nodijskog noara", objasnio je scenarista "Borgena" Adam Prajs. On smatra da je je jedan od uspeha "Borgena" to što je televizija DR naručila više epizoda tako da su scenaristi mogli da razviju kompleksne priče koje se duže odvijaju. Tu je i kontrast između bogatog regiona (prema izveštaju UN o najsrećnijim zemljama 2013, Danska je na prvom, Norveška na drugom a Švedska na petom mestu) i problema sa kojima se suočavaju njeni građani. "Raj na zemlji ne postoji. Švedski sistem je sve manje siguran, a sve više ljudi teško žive", zaključuje Sofija Helin koja igra detektivku Saga u "Mostu" - čiji je rimejk takođe snimljen u SAD.
