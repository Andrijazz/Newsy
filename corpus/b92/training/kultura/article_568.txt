> Izvor: B92
> Datum: petak 21.02.2014
> Rubrika: kultura
> Naslov: Kome smetaju dnevnici Ane Frank u Tokiju?
> Članak:

Veliki broj primeraka knjige Ane Frank "Dnevnik mlade devojke", koji su se nalazili u bibliotekama u Tokiju, su uništeni, saopštili su japanski zvaničnici.

Stranice u najmanje 250 primeraka čuvenog dnevnika ili publikacija koje sadrže biografiju Ane Frank, nacističkih progona Jevreja i sličnih tema su pocepane, prenela je agencija AFP. Tačan broj biblioteka koje su bile meta vandalizma još uvek se ne zna, rekao je šef saveta bibliteka u japanskoj prestonici Satomi Murata, koji je dodao da se ne zna ni ko je to učinio niti zbog čega. "Nikada ranije se nešto slično nije dogodilo u tokijskim bibliotekama," dodao je on. Memorijalni centar o holokaustu "Centar Simon Vizental" na svom sajtu izrazio je šokiranost i zabrinutost zbog vandalizma u Japanu. "Geografski obim tih incidenata izrazito sugeriše na postojanje organizovanih napora da se ocrne sećanja na najpoznatiju ubijenu jevrejsku devojčicu od ukupno 1.5 miliona jevrejske dece koju su ubili nacistitokom holokausta u Drugom svetskom ratu", navedeno je u saopštenju rabina u Centru Abrahama Kupera.

Kuper je zatražio od japanskih vlasti da ulože napore u otkrivanju počinioca, istakavši da "samo ljudi prožeti mrznjom i neprijateljstvom mogu da unište Anine istorijske reči ohrabrenja, nade i ljubavi". Dnevnik, koji je napisala devojčica Ana Frank koja se od nacista krila sa porodicom dve godine u skrovištu u Amsterdamu, upisan je 2009. godine u registar Uneska "Sećanje sveta" u kojem se nalaze dela od univerzalnog značaja. Ana i njena porodica otkriveni su na osnovu dojave i deportovani u koncentracioni logor, gde je Ana umrla od tifusa početkom marta 1945. godine.
