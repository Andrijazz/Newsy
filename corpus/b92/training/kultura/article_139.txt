> Izvor: B92
> Datum: ponedeljak 13.01.2014
> Rubrika: kultura
> Naslov: Ginter Gras više ne piše?
> Članak:

Dobitnik Nobelobe nagrade za književnost, nemački književnik Ginter Gras rekao je da su šanse da napiše još neki roman male.

"Imam 86 godina. Mislim da neću uspeti da napišem još jedan roman", rekao je Gras listu "Passauer Neue Presse". "Zdravlje mi ne dozvoljava da se upustim u projekte koji će trajati pet ili šest godina koliko mi treba za istraživanje za roman". Gras, jedna od najuticajnijih i kontroverznijih intelektualnih figura Nemačke, pisac "Limenog doboša", rekao je da sada vreme provodi crtajući i radeći akvarele. Gras je slavu stekao prvim romanom "Limeni doboš" 1959. i decenijama pritiska Nemačku da se suoči sa svojom nacističkom prošlošću. Njegov moralni autoritet pretrpeo je udarac 2006. kada je priznao da je bio član Hitlerovih ozloglašenih SS jedinica. Dalje kontroverze izazvao je 2012. poemom "Šta se mora reći" u kojoj izražava strahove da bi Izrael sa svojim nuklearnim naoružanjem mogao da "uništi Iran" jednim udarcem. Zbog toga je postao "persona non grata" u Izraelu.
