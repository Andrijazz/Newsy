> Izvor: B92
> Datum: ponedeljak 24.02.2014
> Rubrika: kultura
> Naslov: Oskari 2014 - favoriti i autsajderi
> Članak:

Holivud ulazi u završnicu priprema za udarno veče - svečane dodele Oskara, do koje preostaje još samo nedelju dana, tokom kojih će biti podignute tribine, postavljeni cvetni aranžmani i tradicionalni crveni tepih.

Članovi Američke filmske akademije mogu da se izjašnjavaju za svoje favorite do utorka u 17 časova kada će glasanje zvanično biti zatvoreno. I dok uzbuđenje među nominovanima raste, američki mediji se uveliko bave nagađanjem ko će biti dobitnici prestižnih trofeja. Ove godine to nije nimalo lak zadatak, jer kao što je producent Harvi Vajnstajn, veliki stručnjak za Oskare, nedavno izjavio Holivud riporteru, "Niko ne može reći šta će se dogoditi, godina je bila luda". U trci za ovogodišnje Oskare se ipak izdvajaju dva ostvarenja. To su "12 godina ropstva" i "Gravitacija", a odmah iza njih sledi "Američka prevara". Iako američki kritičari mahom smatraju da bi svaki od ova tri filma mogao da ponese zlatnu statuetu, većina daje prednost istorijskoj drami Stiva Mekvina. Potresna priča o Solomonu Nortupu, slobodnom crncu koji je nakon otmice proveo 12 godina radeći kao rob na plantažama pamuka u Luizijani, ima devet nominacija i nalazi se na samom vrhu liste favorita za Oskara.

Prednost ovog ostvarenja, koje se bavi jednim od najmračnijih poglavlja američke istorije, nije samo to što na maestralan način prikazuje sva naličja patologije rasizma, već i što uspešno usklađuje istorijski kontekst i savremenu relevantnost. Uzbudljiva galaktička drama "Gravitacija" Alfonsa Kuarona, o dvoje astronauta izgubljenih u svemiru, o kojoj se mnogo pisalo, uglavnom u superlativu, takođe bi mogla da osvoji Oskara, ali verovatno pre za režiju nego za najbolji film, smatraju kritičari u Holivudu. Od ostalih nominovanih ostvarenja najviše šansi da ovom dvojcu "pomrsi konce" ima "Američka prevara" Dejvida O'Rasela, koja nas vraća u lude sedamdesete i doba finansijskih skandala. Ali na dodeli Oskara umeju da prirede iznenađenje - što se činilo mnogo puta dosad, pa bi tako i ostalih šest filmova u konkurenciji - "Kapetan Filips", "Poslovni klub Dalas", "Ona", "Nebraska", "Filomena" i "Vuk sa Vol strita" mogli da budu autsajder koji u samom finišu mogu pobediti. Oskara za najboljeg reditelja, prema većini kritičara, najverovatnije će dobiti Kuaron, mada bi nagrada lako mogla da pripadne Mekvinu, koji bi tako postao prvi crni reditelj koji je osvojio trofej u istoriji Američke filmske akademije.

Ipak, čini se da će glasači najverovatnije nagrade za režiju i film podeliti između njihova dva filma, što je dosad učinjeno svega 10 puta u 60 godina dodele Oskara, poslednji put prošle godine kada je "Argo" proglašen najboljim filmom, dok je Ang Li poneo nagradu za najbolju režiju za "Pijev život". Što se glavnih glumačkih nagrada tiče, stvar je nešto komplikovanija. U muškoj kategoriji nominovani su Kristijan Bejl (Američka prevara), Brus Dern (Nebraska), Leonardo di Kaprio (Vuk sa Vol strita), Čivetel Edžiofor (12 godina ropstva) i Metju Mekonahi (Poslovni klub Dalas). Favorit je Mekonahi, koji je ulogom obolelog od side na veoma ubedljiv način izašao iz šablona romantičnih komedija po kojima je bio prepoznatljiv i zakoračio u svet ozbiljne glume. Treba podsetiti da se za ovu ulogu naporno i predano pripremao (smršao je 20 kilograma) i da je za nju osvojio Zlatni globus i nagradu Udruženja filmskih i televizijskih glumaca (SAG) što je svojevrsna garancija da će osvojiti i Oskara. U stopu ga prati izvanredni Edžiofor, koji je nedavno na dodeli nagrada Bafta u Londonu dobio najviše priznanje u kategoriji najboljeg glumca, te bi mogao da mu pokvari planove.

U trci za Oskara za najbolju žensku ulogu moglo bi se reći da od samog početka vodi Kejt Blančet za ulogu u filmu Vudija Alena "Plavi Jasmin". Australijska glumica je za rolu njujorške džetseterke koja ostaje bez novca već pokupila hrpu trofeja, pa ne bi nikog začudilo da osvoji i drugog Oskara u karijeri. Konkurentkinje su joj sve izvanredne dame koje svojom glumom ostavljaju uverljiv utisak na publiku i daju lični pečat ostvarenju s kojim se predstavljaju. To su Ejmi Adams (Američka prevara), Sandra Bulok (Gravitacija), Džudi Denč (Filomena) i Meril Strip (Područje Osaž), kojoj je inače ovo 18. nominacija u karijeri. Sve one zaslužuju da podignu zlatnu statuetu. Kada je reč o sporednim ulogama, najviše šansi daje se Džeredu Letu (Poslovni klub Dalas) u muškoj kategoriji, i Lupiti Niong'o (12 godina ropstva), u ženskoj kategoriji. Leto je, po oceni mnogih, izneo ulogu koja je zaista vredna najvišeg filmskog priznanja i to ne samo zbog drastične fizičke transformacije kojoj se podvrgao kako bi što uverljivije odglumio transvestita obolelog od side. Svojom smelom, sirovom igrom udahnuo je život filmu Žan-Marka Valea. Učino je to maestralno i zaslužio da bude nagrađen.

Glavni konkurent mu je Barkhad Abdi u ulozi gusara. Somalac, kome je ovo prvo pojavljivanje na filmu, mogao bi da mu otme titulu kao što u filmu "Kapetan Filips" Tomu Henksu otima brod. Ostali pretendenti su odlični Bredli Kuper (Američka prevara), Majkl Fasbender (12 godina ropstva) i Džona Hil (Vuk sa Vol strita). Iako je glavni favorit - u njenu korist govori ne samo njena odlična gluma već i to što igra u istorijski važnom filmu, Niong'ovine šanse bi ipak lako mogla da pomuti prošlogodišnja dobitnica Oskara (za najbolju žensku ulogu) Dženifer Lorens, koja briljira u "Američkoj prevari", ali i ostale nominovane - Sali Hokins (Plavi Jasmin), Džulija Roberts (Područje Osaž) i Džun Skvib (Nebraska) koje su, takođe, imale zapažene role. Od ostalih kategorija ovde izdvajamo nagradu za najbolji strani film koju će po svemu sudeći poneti italijanski kandidat, "Velika lepota" Paola Sorentina. Posvećen Rimu, kao svojevrsni omaž velikom Feliniju, film je već nagrađen Zlatnim globusom. Mnogi, međutim, priželjkuju da trofej pripadne belgijskom ostvarenju "Krah razbijenog kruga", koje se ocenjuje kao "nezaboravno". Da li će tako i biti ostaje da se vidi 2. marta kada će u Dolbi teatru u Los Anđelesu domaćica dodele Elen Dedženeris i ostali voditelji ceremonije početi da cepaju koverte i čitaju imena dobitnika.
