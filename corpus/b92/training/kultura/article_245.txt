> Izvor: B92
> Datum: utorak 21.01.2014
> Rubrika: kultura
> Naslov: Sting i Pol Sajmon na zajedničkoj turneji
> Članak:

Sting i Pol Sajmon zajedno će krenuti na turneju tokom koje će dvojica dugogodišnjih prijatelja i suseda pevati neke od najvećih hitova onog drugog.

Na ideju za turneju došao je Sajmon a Sting, koji već godinama živi u istoj zgradi u Njujorku gde i Sajmon, je odmah pristao jer je još kao tinejdžer slusao Sajmona i Garfankla. "On je majstor", rekao je Sting. "Ako bih ikada želeo da pokažem kantautora sa književnim darom to bi bio Pol Sajmon". Turneja, kako piše AP, počinje 8. februara u Hjustonu. Sting će pevati "Bridge Over Troubled Water" ali i numeru "America" na svoj zahtev. "Pol je dugo sarađivao sa Artom Garfanklom i ja neću imitirati Arta", rekao je Sting. "On je jedan od najlepših i najpoznatijih glasova u istoriji rokenrola. Ali ću izvesti sa poštovanjem muziku i reči koje su napisane. Oduševljen sam". Sajmon je, pak, više nego voljan da peva Stingove pesme "Fields of Gold" i "Fragile". "Mislim da mu više odgovara nežnija strana mog repertoara", rekao je Sting. Dvojica muzičara prvi put su nastupila zajedno na humanitarnom koncertu u Njujorku prošle godine. Sting je rekao da je tada bio iznenađen kako se njegov glas uklopio sa Sajmonovim. "Razmenili smo energiju", objasnio je Sting.
