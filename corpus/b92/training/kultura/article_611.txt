> Izvor: B92
> Datum: utorak 25.02.2014
> Rubrika: kultura
> Naslov: Milan Vlajčić dobitnik nagrade Fondacije Tanja Petrović
> Članak:

Dobitnik prve nagrada za izuzetan doprinos afirmaciji kulture i umetnosti u medijima je novinar, filmski i književni kritičar Milan Vlajčić. Ovu odluku, Upravni odbor Fondacije doneo je jednoglasno.

Od "Studenta" do "Politike" - više od pet decenija, Vlajčićeva reč o kulturi i umetnosti, pre svega o filmu i književnosti, je bitna i uvažavana od čitalaca, novinara i umetnika. Čitamo ga jer je znalac, razumljiv i poučan, duhovit! I danas strasno voli umetnost i posvećeno tu strast širi kroz medije, dosledan novinarskoj profesiji! Nagrada će biti uručena u petak 28. februara, u Skupštini grada Beograda i sastoji od plakete i novčanog iznosa. Autor vizuelnog identiteta plakete je dizajner Borut Vild, a pokrovitelj novčane nagrade je B92, Fond B92 i Samizdat. Fondacija "Tanja Petrović" je osnovana sa željom da se istaknu i podrže ličnosti koje su izuzetnim zalaganjem doprinele afirmisanju kulture i umetnosti u medijima. Tanja Petrović je kao dugogodišnji novinar, urednik i autor u redakcijama kulture, izdavačkim kućama i kao gradski sekretar za kulturu, svoj profesionalni život posvetila ovoj oblasti i njenom medijskom promovisanju. Preminula je prerano, 2013. godine, a nagrada se dodeljuje na njen rođendan 28. februara.

O nagradi je ove godine odlučio Upravni odbor Fondacije, a čine ga Antonela Riha, Tamara Pupovac, Vojka Pajkić, Olivera Milošević, Srdan Golubović, Katarina Španić Ostojić i Borut Vild. Od sledeće godine, žiri će biti petočlan, sastavljen od tri člana UO Fondacije, jednog umetnika ili novinara i ovogodišnjeg laureata. Biografija Milana Vlajčića: Novinar, književni i filmski kritičar, kniževnik. Rođen je 23. avgusta 1939. u Beogradu, (od oca Mihajla - industrijalca i majke Vere - istoričarke umetnosti). Diplomirao na katedri za opštu književnost sa teorijom književnosti beogradskog Filološkog fakulteta. Književne i filmske kritike i oglede objavljuje od 1959. u "Studentu" i časopisu "Delo". Uređivao je kulturne rubrike "Studenta" (1960-62) i "Mladosti" (1964-70), književne listove i časopise "Vidici", "Gledišta" i "Književni glasnik". Od 1970. kao novinar i urednik dnevnog lista "Politika" pisao je pozorišnu, televizijsku i radio kritiku, a od l985. do 2004. bio je stalni filmski kritičar tog lista. Od 2004. stalni je filmski kritičar i kulturni komentator dnevnog lista "Blic". Nagrade: - Nagrada za najbolju jugoslovensku filmsku kritiku 1977. godine na konkursu Morava filma; - Nagrada "Milan Bogdanović" za 1981. godinu za najbolju novinsku književnu kritiku u novinama, na radiju i TV; - Nagrada "Dušan - Duda Timotijević" (koju dodeljuje nedeljni list TV novosti), za najbolju televizijsku kritiku u jugoslovenskim medijima u 1984. godini; - Nagrada "Zlatno pero" (koju dodeljuje Institut za film u Beogradu), za najbolju filmsku kritiku u jugoslovenskim medijima u l988. godini; - Nagrade "Zlatni beočug" grada Beograda 2000. godine za trajni doprinos kulturi; - Nagrada Fondacije BK za doprinos kulturnom novinarstvu za 2003. godinu; Jedan je od osnivača i prvi predsednik Suda novinarske časti u Nezavisnom udruženju novinara Srbije (NUNS, 1994-98), član je Srpskog književnog društva (SKD) i srpskog PEN-centra, Međunarodne asocijacije filmskih kritičara FIPRESCI (Minhen), akademija AFUN i PANU. Bio je član međunarodnih žirija na filmskim festivalima u Kanu, Berlinu, Veneciji, Montrealu, Beču, Minhenu, Krakovu i Monpeljeu. Sedamdesetih i osamdesetih, u dva mandata bio je član NIN-ovog žirija, a bio je predsednik istog žirija za 2006. 2007. 2008. i 2009. godinu. Objavio je veliki broj predgovora, pogovora, ogleda i knjige: "Poprišta" (Nezavisna izdanja arh. S. Mašića, l971), "Jednom i nikad više" (biblioteka 20. vek, BIGZ, l979), "Ćuti i plivaj dalje" (biblioteka Grifon, Narodna knjiga 1983), "Pristrasna lektira" (Rad, Beograd l999), "Uzvodno od Džimija Barke" (Kulturni centar, Niš 2001), "Noć u Kazablanki" (Otkrovenje, Beograd 2001) "Fest, odbrojavanje", Gradska skupština, Beograd 2002), "Legenda o zidu" (Kov, Vršac, 2008) i "Gradska šetnja" (Kov, Vršac, 2010).
