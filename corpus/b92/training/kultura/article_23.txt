> Izvor: B92
> Datum: petak 3.01.2014
> Rubrika: kultura
> Naslov: "Kralj lavova" je i dalje kralj Brodveja
> Članak:

Diznijev mjuzikl "Kralj lavova", koji se već 16 godina prikazuje u "Minskoff Theatre-u", proglašen je najunosnijom predstavom na Brodveju u 2013. sa zaradom od gotovo 97 miliona dolara tokom protekle godine.

"Kralj lavova" prikazuje se u pozorištu "Minskoff" od 2006. godine, a postao je najunosnija brodvejska predstava svih vremena i prvi brodvejski šou koji je od postavljanja na scenu i početka prikazivanja zaradio više od milijardu dolara. Još u aprilu 2012. godine "Kralj lavova" prvi put je postao šou sa najvećom zaradom u istoriju Brodveja. Zanimljivo je i da se od ovog Diznijevog mjuzikla na Brodveju duže prikazuju samo "Čikago", "Mačke" i "Fantom u operi". Uspeh "Kralja lavova" posebno je važan s obzirom na to da se na Brodveju nalazi pet većih pozorišta od "Minskoff Theatre-a". Predstava se prikazuje i u Londonu od 1999. godine. Drugi po zaradi tokom proteklih 12 meseci bio je mjuzikl "The Book of Mormon" sa 90,4 miliona dolara, a predstava "Čarobnjak iz Oza", koja se prikazuje desetu godinu zaredom, prvi je brodvejski mjuzikl koji je zaradio tri milona dolara u samo nedelju dana. Prema podacima "Broadway League", nacionalnog esnafskog udruženja za brodvejsku pozorišnu produkciju, 2013. obeležila je veća potražnja za ulaznicama za predstave, veći interes za predstave i uvođenje luksuznih sedišta u pozorišta.
