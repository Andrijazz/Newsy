> Izvor: B92
> Datum: sreda 26.02.2014
> Rubrika: kultura
> Naslov: Miroslavljevo jevanđelje za kraj izložbe
> Članak:

U sklopu izložbe "Zaveti i poruke Stefan Nemanja - devet vekova", sutra će poslednji put biti izloženo originalno Miroslavljevo jevanđelje, koje se čuva u Narodnom muzeju.

Prostor u kojoj je smešteno Miroslavljevo jevandelje, ne može svakodnevno da bude dostupno publici. Postoji poseban režim po protokolu koji potpisuje Narodna biblioteka, koja vodi brigu o staroj i retkoj knjizi i po odobrenju ministra kulture, tako da ona može da se vidi u proseku samo desetak dana u godini. Kao najstariji srpski, ilustrovani ćirlicni rukopis, Jevandelje je, aktom Narodne skupštine iz 1979. godine, proglašeno za kulturno dobro od izuzetnog značaja, a zatim 2005. godine upisano u Listu svetske kulturne baštine UNESCO, u Registar Sećanje sveta. Istoga dana, u atrijumu Narodnog muzeja biće održano i poslednje tematsko predavanje vezano za aktuelnu izložbu "Zaveti i poruke. Stefan Nemanja - devet vekova". Ovoga puta "O jeziku Miroslavljevog jevanđelja" govoriće prof dr Gordana Jovanović, koja je zajedno sa Nikolom Rodićem jedan od autora jedinstvenog kritičkog izdanja Miroslavljevog jevanđelja. Izložba, koja je posvećena Stefanu Nemanji, jednom od najznačajnijih srpskih vladara, čija vladavina predstavlja prelomni period u istoriji i kulturi srpskog naroda, biće otvorena do nedelje, 2. marta.
