> Izvor: B92
> Datum:  
> Rubrika: kultura
> Naslov: Nagrada Politikinog Zabavnika za "Čarnu i Nesvet"
> Članak:

Nagradu "Politikinog Zabavnika" za najbolju dečju knjigu napisanu u 2013. dobio je Uglješa Šajtinac za roman "Čarna i Nesvet", saopštio je danas žiri.

Roman "Čarna i Nesvet" Uglješe Šajtinca u izdanju "Pčelice" iz Čačka 35. je po redu dobitnik nagrade "Politikinog Zabavnika" za najbolje književno delo za mlade objavljeno u 2013. godini. Žiri u sastavu: Ivana Vujić (predsednik), Velja Pavlović, Aleksandar Nikolić i Petar Milatović odluku je doneo većinom glasova. U najužem izboru našle su se i knjige: "Zelenbabini darovi" Ivane Nešić (Krteativni centar), "Tajne veštine Marte Smart" Uroša Petrovića (Laguna), "Velike ljubavi malih životinja" Blagoja Rogača (Efekt print), "Mesi i ja" Borivoja Petkovića (Društvo za afirmaciju kulture Presing) i "Traže se pametni detektivi za otkrivanje istorije" Roberta Takariča (Eduka). U obrazloženju odluke žirija se, pored ostalog, kaže da je to "jednostavna, dobro vođena priča koja kroz realistične likove budi arhetipska pitanja, priča o ljubavi i dobroti čak i između prirodno neprijateljskih vrsta. Ovo je velika mala knjiga koja ima i takozvanu treću dimenziju i umnogome je nalik ozbiljnom Andersonu...". Nagrada (plaketa i novčani iznos) biće dodeljena 25. januara, na Dan "Politike". Uglješa Šajtinac (1971) je poznat kao dramski pisac i najpoznatiji je po drami "Hadersfild" koja je i ekranizovana, a 2012. je dobio Vitalovu nagradu "Suncokret" za roman "Sasvim skromni darovi". Rođen u Zrenjaninu, predaje na Fakultetu dramskih umetnosti u Novom Sadu i ovo mu je druga knjiga za decu. Prva je bila "Vetruškina ledina". Drugi roman, koji je sada nagrađen, objavila je izdavačka kuća iz Čačka "Pčelica" koja se specijalizovala za dečje knjige.
