> Izvor: B92
> Datum: petak 17.01.2014
> Rubrika: kultura
> Naslov: Marčelov rođendanski koncert u Nišu 24. januara
> Članak:

Marko Šelić Marčelo će tradicionalno svoj rođendan proslaviti koncertno sa Iskazom. Ovoga puta nastupiće u niškom klubu Feedback, 24. januara u 22h.

Nišlije će na proslavi Markovog 31. rođendana po prvi put imati prilike da uživo čuju nekoliko pesama sa predstojećeg albuma ,,Napet šou", kao i pesme sa Iskazovog novog izdanja ,,Tanatos", čiji se izlazak očekuje početkom februara. ,,Napet šou" je najavljen singlovima ,,Pegla" i ,,Laž", numerama koje su na Marčelovom zvaničnom YouTube kanalu za samo dva meseca imale više od milion pregleda i koje se već horski pevaju na njegovim nastupima. Ulaznice za niški koncert Marčela i Iskaza mogu da se nabave u Vintage Shop-u i kafiću ,,Preduzeće", po pretprodajnoj ceni od 500 dinara. Broj karata je ograničen na 200. **************** Zbog velikog interesovanja niške publike, Marčelo i Iskaz će u klubu Feedback nastupiti i 25. januara.
