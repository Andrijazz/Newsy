> Izvor: B92
> Datum: sreda 29.01.2014
> Rubrika: kultura
> Naslov: Prins odustao od sudskog gonjenja fanova
> Članak:

Samo dan nakon što je objavljeno da je tužio svoje fanove zbog piraterije, Prins je odustao od sudskog gonjenja.

Američki muzičar je početkom meseca podneo tužbu protiv 22 osobe za kršenje autorskih prava i ilegalnu distribuciju snimaka njegovih koncerata na internetu, zahtevajući od svake odštetu od milion dolara. Prema pisanju sajta TMZ, koji tvrdi da je došao do sudskih dokumenata, Prins je zatražio od federalnog suda Kalifornije da stopira tužbu. Odluka izvođača čuvenih hitova "Purple Rain" i "Little Red Corvette" da podnese tužbu izazvala je kontroverzu, pa čak i bes među njegovim fanovima. "Da, piraterija je loša stvar, ali ovo je zaista bedno. Prins će ostati zapamćen po jednoj od najlepših muzika koja je ikada napisana i po mržnji prema svojim fanovima", napisao je jedan korisnik veb foruma Prince.org. Razlog zbog kog je Prins promenio odluku nije poznat. TMZ navodi da je muzičar zadržao pravo da ponovo pokrene slučaj ako to bude želeo. U međuvremenu, Prins je objavio tizer za numeru "Pretzelbodylogic", koja će se naći na njegovom novom albumu "Plectrum Electrum" čije se objavljivanje očekuje na proleće. (Kraj) js/adr
