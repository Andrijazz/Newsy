> Izvor: B92
> Datum: utorak 4.02.2014
> Rubrika: kultura
> Naslov: Februarski džez koncerti u UK Parobrod
> Članak:

Na novootvorenoj džez sceni Ustanove kulture "Parobrod", "Das Boot", tokom februara održaće se nekoliko značajnih džez koncerata, najavila je ova ustanova.

U najavi UK "Parobrod' posebno je izdvojen koncert Jelene Jovović i tria Petera Mihelića, vokalne džez umetnice internacionalne karijere koja je pevala na nekoliko kontinenata i jezika i ostvarila saradnju sa značajnim svetskim muzičarima. Na koncertu u četvrtak, 6.februara Jovović će nastupiti sa proslavljenim američkim pijanistom poreklom iz Slovenije Mihelićem a pridružiće im se Milan Pavković na kontrabasu i Predrag Revišin na tenor saksofonu. Jovović je nakon završenih studija džez muzike na austrijskom Univerzitetu umetnosti u Gracu gradila internacionalnu karijeru. Po povratku u Srbiju 2002.godine posvetila se džez podmlatku, predaje džez pevanje u MŠ "Stanković". Takođe je i vokalni solista Big benda RTS-a. Publiku na sceni "Das Boot" pored kompozicija Čarlsa Mingusa, Djuka Elingtona, Ričarda Rodžersa, očekuje i premijerno izvođenje kompozicija Jovovićeve i Mihelića. Sledeći koncert koji se izdvaja je 20. februara kada će nastupiti kvartet Loud Gretches, vrsni muzičari koji su sarađivali sa najvećim imenima srpske džez, pop i rok scene. Nastupiće Uglješa Novaković, saksofon, Bane Gluvakov, gitara, Dragan Ivanović, bas i Srđan Dunkić Džoni, bubanj, kvartet koji će uz bogate fank, džez i rok improvizacije predstaviti dobro poznate kompozicije u neuobičajenim aranžmanima. Među značajnim koncertima je i nastup bruklinskog sastava "And the Wiremen" 27. februara, koji će posetiti Srbiju i Hrvatsku u okviru evropske turneje kojom promovišu svoje aktuelno izdanje. Muziku ovog sastava teško je svrstati u jedan žanr jer se i u okviru jedne pesme sreće više muzičkih pravaca kao što su avant-pop, džez i bluz, navedeno je u najavi UK "Parobrod".
