> Izvor: B92
> Datum: sreda 12.03.2014
> Rubrika: kultura
> Naslov: Katolici i muslimani ujedinjeni protiv filma "Noje"
> Članak:

Iako često suprotstavljeni, muslimani i hrišćani imaju nešto zajedničko: ne žele da gledaju novi film Darena Aronofskog "Noje".

Prema pisanju londonskog Gardijana, pripadnicima obe religije nova ekranizacija biblijskog potopa se nimalo de dopada. Muslimanima jer prikazuje jednog proroka, što je u islamu svetograđe, a hrišćanima zbog scena golotinja kao i scene u kojoj se Noje napija i proklinje svog sina Hama, iako je baš tako opisano u Bibliji, u knjizi Postanja. Studio Paramaunt je napravio čak nekoliko verzija filma ne bi li barem jedna od njih dobila potvrdu hrišćana i ponovila uspeh "Stradanja Hristovog" Mela Gibsona iz 2004. Prema reakcijama "test publike", nijedna nije naišla na očekivano oduševljenje. Hrišćanska publika najviše zamera Aronofskom da se umesto biblijske priče o potopu, bavio ekološkim problemima na Zemlji. Ne dopada im se ni njegov Noje koji je po opštem sudu "mračan", a ni Rasel Krou, ma koliko bradat bio, kao izbor za glavnog junaka. Neke hrišćanske zajednice razmišljaju da pozovu vernike na bojkot filma koji je već zabranjen u nekim muslimanskim zemljama. Za muslimane, Noje je, poput proroka Muhameda, sveta figura, te je njegovo prikazivanje strogo zabranjeno. Ni glumačka ekipa, puna zvučnih imena - Oskarovci Krou i Entoni Hopkins, Dženifer Koneli, Ema Votson i Rej Vinston, nije uspela da pridobije versku publiku koja epski projekat Aronofskog doživljava samo kao još jedan akcioni blokbaster koji će možda zaraditi mnogo para, ali će za njih ostati čist promašaj. Biblijsku priču o Velikom potopu, srpska publika videće među prvima u svetu, 26. marta, dva dana pre američke premijere.)
