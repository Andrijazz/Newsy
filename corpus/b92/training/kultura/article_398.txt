> Izvor: B92
> Datum: utorak 4.02.2014
> Rubrika: kultura
> Naslov: Fipresci: "Krugovi" najbolji u 2013.
> Članak:

Nagradu srpske sekcije Fipresci za najbolji film u 2013. dobili su "Krugovi" u produkciji "Baš čelika" iz Beograda.

Na današnjoj svečanosti u Muzeju kinoteke ovo priznanje, koje se tradicionalno dodeljuje na osnovu glasova srpskih filmskih novinara i kritičara, uručio je predsednik Fiprescija Borislav Anđelić producentkinji Jeleni Mitrović. Ističući da je to za celu ekipu "Krugova" velika čast, ona je dodala da je taj film od premijere u januaru 2013. na Sandensu dobio 23 internacionalna priznanja i šest-sedam domaćih nagrada. Nagrada za životno delo dodeljena je, posthumno, Dinku Tucakoviću, reditelju, scenaristi, kritičaru i teoretičaru filma, dugogodišnjem upravniku Muzeja kinoteke, koji je preminuo 19. februara prošle godine. U sali koja sada nosi njegovo ime nagradu je u ime porodice primio direktor Jugoslovenske kinoteke Radoslav Zelenović, naglasivši da je Tucaković ostavio neizbrisiv trag i dao ogroman doprinos Kinoteci i celoj srpskoj kinematografiji.

Nagrade Fipresci dobili su reditelj "Krugova" Srdan Glubović, scenaristi Srđan Koljević i Melina Pota Koljević, kao i glavni glumac Aleksandar Berček i, posthumno, montažer Marko Glušac. Nagradu za najbolju žensku ulogu dobila je Mira Banjac za ulogu u filmu "Mamaroš" Mome Mrdakovića. Golubović je izjavio da je ova nagrada važna jer je dodeljuju stručni ljudi. On je zahvalio svim saradnicima "Krugova", a Koljević je takođe istakao značaj kreativnog doprinosa cele ekipe kako bi scenario bio realizovan. Berček se našalio rekavši kako se nada da će producenti i reditelji sada da navale na njega.

Mira Banjac je izjavila da je počastvovana, a i iznenađena jer je bilo još divnih glumica koje su mogle da dobiju nagradu. Ona je dodala da je radosna što naš film doživljava i lepe trenutke, zahvaljujući trudu Kinoteke, Fiprescija, Filmskog centra Srbije i drugih koji "u ovim posnim vremenima rade na mišiće". Nagradu za najboljeg direktora fotografije dobio je Radoslav Vladić za kameru u filmu "(S)kidanje" Koste Đorđevića, a iz filma "Falsifikator" Gorana Markovića nagrađeni su kompozitor Zoran Simjanović, kostimograf Ljiljana Petrović i, posthumno, scenograf Veljko Despotović. Za najbolji strani film u srpskim bioskopima u 2013. godini proglašena je "Ljubav" Mihaela Hanekea. Priznanje Fiprescija primio je direktor distributerke kuće "Megakom film" Igor Stanković.
