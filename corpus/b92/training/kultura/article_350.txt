> Izvor: B92
> Datum:  
> Rubrika: kultura
> Naslov: "Svi u Kosmos!“ za 50 godina DOB-a
> Članak:

Pod naslovom "Svi u Kosmos!" i podnaslovom "12 svemirskih trenutaka u stripu 1964-2014" na staklenoj fasadi Doma omladine Beograda u Makedonskoj ulici postavljena je ambijentalna izložba stripa na velikim formatima, povodom obeležavanja 50 godina rada DOB-a, kao deo akcije "50 poklona za 50 godina".

Reč je o još jednoj inovaciji Doma omladine Beograda, koji i deo svoje fasade pretvara u galeriju na otvorenom. Tu će svoje radove izlagati, pre svega mladi, autori različitih pravaca i žanrova likovnih i primenjenih umetnosti. Izložba "Svi u Kosmos!" namenjena našim sugrađanima i svim prolaznicima,organizovana je u saradnji sa Udruženjem stripskih umetnika Srbije, a selektori su Zoran Stefanović i Borivoje Grbić. Ovo je prva u seriji izložbi posvećenih modernoj kulturi i umetnosti u razdoblju 1964-2014, u sklopu svečanog programa DOB za ovu godinu.

Tema izložbe je nadahnuta novim svemirskim programima, ali i 45. godišnjicom od spuštanja čoveka na Mesec. U Srbiji se stripovi na svemirske teme rade od sredine 1930-ih, razdoblja kada je Beograd bio najproduktivniji umetnički centar stripa u Evropi, a renesansa ovog važnog žanra počela je sa svemirskom erom, kasnih 1950-ih, i traje do danas.

U dvanaest celina izloženo je 36 radova srpskih autora, u nekim slučajevima nastalih u saradnji sa kolegama iz Francuske i Hrvatske, a objavljivanih širom sveta. Publici su predstavljeni: Aleksandar Hecl i Dragoljub Jovanović ("Seleniti: Špijun na Radnagu", 1964), Božidar Veselinović("Kapetan Mat", 1965), Radič Mijatović ("Kosmo", 1982), Željko Pahek ("Astro-iđani" 1981; ilustracija "Mnogo vike nizašto", 1985), Lazo Sredanović i Nikola Lekić ("Dikan i pretnja sa Oriona", 1982-1983), Dragan Bosnić i Dragan Savić ("Wobsh Access", 1984), Petar Meseldžija ("Asteroid odbačenih", 1984), Dejan Nenadov i Dušan Vukojev ("Nimfa", 1985), Zoran Tucić i Ljuan Koka("Niti snova o moći", 1986), Zoran Janjetov i Alehandro Žodorovski ("Tehnoočevi", 1998-2006), Aleksa Gajići Valeri Manžen ("Bič Božji", 2000-2006), Grupa Kosmoplovci ("Put u Kosmosu",2005), Zoran Tucić i Petar Grujičić ("Atlantida", 2005), Željko Paheki Žan-Pjer Peko ("Mobi Dik", 2005), kao i Vujadin Radovanović i Darko Macan("Slomljeni svemir: Ratovi vrsta", 2010). USUS i Dom omladine su u decembru i januaru takođe organizovali veliku nacionalnu izložbu stripa sa više od 200 autora, kao i najposećeniji beogradski umetnički kurs za decu i omladinu, posvećen stripu i ilustraciji u okviru projekta "Raspust za Dž", pod vođstvom mentora Vladimira Vesovića.
