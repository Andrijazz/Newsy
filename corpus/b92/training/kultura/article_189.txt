> Izvor: B92
> Datum:  
> Rubrika: kultura
> Naslov: "Zečevi" i dalje osvajaju Evropu
> Članak:

Animirani film "Rabbitland" Ane Nedeljković i Nikole Majdaka jr. nastavlja i u januaru, gotovo godinu dana nakon premijere na Berlinalu, učešće na svetskim festivalima.

Najpre će biti prikazan u programu animiranih filmova na 25. Međunarodnog filmskog festivala u Trstu, koji se održava od 17. do 22. januara, a potom učestvuje u konkurenciji i na internacionalnom festivalu Premiers Plans u Anžeu u Francuskoj od 18. do 27. januara, prenosi portal SEEcult. "Rabbitland" će učestvovati i na drugom izdanju Luxor festivala egipatskog i evropskog filma, koje će biti održano od 19. do 25. januara Egiptu. "Rabbitland" je imao svetsku premijeru početkom 2013. godine na 63. Berlinalu, na kojem je osvojio Kristalnog medveda za najbolji kratki film u programu "Generacija 14plus". Žiri je tada istakao univerzalnost i originalnost tog filma, koji je ironičan prikaz savremenog društva, inspirisan životom 90-ih u Srbiji. Kroz priču o zemlji u kojoj žive zečevi bez mozga, "Rabbitland" predstavlja brutalnu sliku savremenog društva i preispituje neke od njegovih centralnih tema, kao što su sloboda govora, lični i kolektivni identitet, kao i modeli uspostavljanja normalne svakodnevnice u stanju društvenog kolapsa. "Rabbitland" je nastao u produkciji kuća Baš čelik i Arhitel, uz podršku Filmskog centra Srbije i Sekretarijata za kulturu grada Beograda. "RABBITLAND" teaser trailer from Nikola Majdak on Vimeo.
"RABBITLAND" teaser trailer from Nikola Majdak on Vimeo.
