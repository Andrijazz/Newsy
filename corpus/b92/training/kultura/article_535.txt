> Izvor: B92
> Datum: utorak 18.02.2014
> Rubrika: kultura
> Naslov: "Mešu Selimovića" dele Negrišorac i Vladušić
> Članak:

Književnu nagradu "Meša Selimović", koja je danas dodeljena 26. put, podelila su dvojica autora - Ivan Negrišorac za "Kamena čtenija" i Slobodan Vladušić za "Mi, izbrisani", saopštio je novinar "Večernjih novosti" Dragan Bogutović.

Negrišorcu je nagrada pripala za poetsku zbirku u izdanju novosadskog "Orfeusa", dok je Vladušić dobio ovo priznanje za roman u izdanju beogradske "Lagune", pošto su obe knjige dobile od Velikog žirija po 15 poena. Prema rečima Bogutovića, ovo je treći put u istoriji nagrade da je deli dvoje autora, a prvi put da je jedna knjiga poezije, a druga roman. Nagradu su osnovali Bogutović sa Ognjenom Lakićevićem, a sada je dodeljuje samo Kompanija "Novosti". U ovogodišnjem Velikom žiriju "Večernjih novosti" za knjigu godine učestvovala su 54 istaknuta književna kritičara, teoretičara i književna istoričara. Oko "Meše" okupljeni su književni znanci koji redovno prate domaću produkciju i koji su godinama privrženi ovom prestižnom priznanju. Pripadaju različitim generacijama, od najmlađe do najstarije i, što je posebno važno, zagovornici su različitih književnih poetika. Kako propozicije nalažu, njihovu saglasnost za učestvovanje u ovogodišnjem izboru dobili smo u decembru prošle godine, a njihova imena obnarodovali smo 4. januara. I ovoga puta sa zadovoljstvom možemo da konstatujemo da su se svi kritičari - izuzev dvoje koji su iz opravdanih razloga u medjuvremenu odustali - pridržavali pravila i roka koji je isticao 31. januara, naveo je Bogutović. Svakodnevno objavljivanje njihovih glasova počelo je, na stranicama "Večernjih novosti", 4. februara i završeno je danas. Svaki član žirija mogao je da izdvoji pet knjiga, svih žanrova, iz pera savremenih domaćih autora, objavljenih u 2013. uz kratko obrazloženje. Obnovljena izdanja i antologije nisu dolazila u obzir, a isti pisac nagradu ne može da dobije dva puta. Do pobednika se stiže na jednostavan način - zbrajanjem glasova, objasnio je on. Žiriranje za "Mešu" je specifično i jedinstveno ne samo kod nas nego i u regionu i na prostorima bivše Jugoslavije: Osim impozantnog broja kritičara, izbor najbolje knjige godine obavlja se javno, pred najširom čitalačkom publikom pa takav, maksimalno demokratski način vrednovanja, ostavlja minimalnu mogućnost eventualnog lobiranja za pojedine autore sa ishodom koji bi se mogao predvideti. Istovremeno, članovi žirija su i iz različitih sredina i gradova: Beograda, Novog Sada, Niša, Smedereva, Kruševca, Kragujevca, Mladenovca, Banjaluke, Bijeljine, Novog Pazara, Zrenjanina, Sombora, Subotice, Vršca, Jagodine,Kosovske Mitrovice i Mokrina i ove godine su predložili više od 100 knjiga. Nagrada se sastoji od plakete - reljefa sa likom Meše Selimovića, povelje i novčanog iznosa, a biće dodeljena na svečanosti u Narodnom pozorištu 5. marta u podne.
