> Izvor: B92
> Datum: sreda 29.01.2014
> Rubrika: kultura
> Naslov: 120 miliona za otkup knjiga za biblioteke
> Članak:

Ministarstvo kulture i informisanja Srbije predvidelo je u budžetu za 2014. godinu 120 miliona dinara za otkup knjiga za javne biblioteke, što je za 30 miliona više nego u 2013.

U pitanju je, kako je saopšteno, dosad najveći pojedinačni godišnji iznos sredstava namenjen otkupu knjiga za biblioteke, prenosi portal SEEcult. Povodom raspisivanja Konkursa za otkup publikacija objavljenih 2013. godine, Ministarstvo kulture najavilo je proširenje liste od 178 javnih biblioteka tako što će se na njoj naći i Univerzitetska biblioteka "Svetozar Marković" u Beogradu i Biblioteka SANU. Otkupom će se tako upotpuniti ponuda novih izdanja i u njihovim fondovima. Univerzitetske biblioteke prvi put će biti uključene u sistem otkupa knjiga - posredstvom matične UB "Svetozar Marković". Komisija za otkup knjiga utvrdila je da je bibliotekama preko potrebna nabavka publikacija koje se često koriste (školska lektira, svetski, kao i klasici srpske književnosti, rečnici srpskog i stranih jezika, enciklopedije...) i koje su, samim tim, više podložne habanju i uništavanju. Budući da takve publikacije gotovo uvek nisu prvo izdanje, na Konkursu će posle niza godina prvi put biti omogućen otkup publikacija koje nisu prvo izdanje. time će se, kako je navedeno, doprineti obnovi bibliotečkih fondova tom vrstom publikacija. Kako bi se ubrzala obrada konkursnih prijava, stekao bolji uvid u podneti materijal i izbegli eventualni problemi usled nepoznavanja uslova Konkursa, definisano je da će podnošenje prijava biti na tri odvojena obrasca. Prvi sadrži informacije o izdavaču, drugi obrazac je spisak publikacija sa cenama, a treći je preporuka publikacije za otkup. Izdavači će moći da na posebnom obrascu obrazlože predlog za otkup svake od ponuđenih publikacija. Komisiji će na taj način biti pružene sve relevantne informacije potrebne za odlučivanje. Rad Komisije za otkup publikacija za javne biblioteke, kao i prethodne godine, biće otvoren za javnost, a Komisija će zasedati u Narodnoj biblioteci Srbije.
