> Izvor: B92
> Datum: sreda 12.02.2014
> Rubrika: kultura
> Naslov: Fon Trirova "Nimfomanka" na 42. FEST-u
> Članak:

Lars fon Trir jedan je od retkih reditelja koji nikad ne prestaje da iznenađuje svoju publiku. Taman kad probije granice koje je sam postavio, već u sledećem filmu pomeri ih još dalje.
Najkontroverzniji filmovi svih vremena Fon Trirova "Nimfomanka" na 64. Berlinalu Svi orgazmi filmskih nimfomana (FOTO) "Više nisam slavan"
Najkontroverzniji filmovi svih vremena Fon Trirova "Nimfomanka" na 64. Berlinalu Svi orgazmi filmskih nimfomana (FOTO) "Više nisam slavan"
"Nimfomanka" je na programu 42. FEST-a u petak 7. marta u 22h u Sava centru. Fon Trirovo najnovije ostvarenje je epski poduhvat u trajanju od preko četiri sata, sa postavom vrhunskih glumaca poput Šarlot Gejnzbur, Stelana Skarsgarda, Kristijana Slejtera, Ume Turman, Šije la Bufa, Vilijama Dafoa i mnogih drugih. Postoji nekoliko verzija filma, ali reditelj je odobrio svaku i istakao da je razlika samo u dužini i intenzitetu scena koje su izbačene da bi film bio odobren za bioskope. Na Berlinalu je prikazan samo prvi deo, od planirana dva, koja će biti plasirana u bioskope, a publika na FEST-u će imati jedinstvenu priliku da u istom danu odgleda integralnu verziju od 240 minuta. Fon Trir je do sada svoje filmove grupisao u svojevrsne trilogije koje povezuje stilsko ili tematsko jedinstvo, a "Nimfomanka" je završni film trilogije "Depresija". U sva tri filma, "Antihrist", "Melanholija", i "Nimfomanka", glumi Šarlot Gejnzbur i sva tri se bave likovima koji se bore sa depresijom i tugom na različite načine. Nagovešteno je i da je ovom trilogijom Fon Trir pokušao da prikaže svoju depresiju od koje, kako sam priznaje, pati ceo život.

"Nimfomanka" je priča o životu jedne žene, samoproglašene nimfomanke, i u retrospekciji pripoveda o njenim erotskim iskustvima od rane mladosti do zrelog doba. Iako je još od prve najave postao ozloglašen zbog eksplicitnih scena seksa, glumci, ali i kritičari stali su u odbranu filma ističući da je sve što je prikazano u službi onoga što je Fon Trir hteo filmom da kaže. Stelan Skarsgard izjavio je da je glupo film nazivati pornografskim, štaviše mogao bi se nazvati vrlo lošim porno-filmom. "Posle nekog vremena shvatite da uopšte ne reagujete na eksplicitne scene, postanu prirodne kao da gledate nekog kako doručkuje',' rekao je Skarsgarg. Ideja za film nastala je na snimanju "Melanholije", tokom koga je direktor fotografije u razgovoru sa rediteljem izrazio svoju brigu i zamolio ga da ne upadne u zamku u koju brojni reditelji upadaju što su stariji - da žene u njihovim filmovima postaju sve mlađe i sve ogoljenije.

"To je sve što sam želeo da čujem'', rekao je Fon Trir. "Definitivno nameravam da žene u mojim filmovima postaju sve mlađe i sve ogoljenije.'' Lars fon Trir je poznat po tome što je jednako skandalozan kao i njegovi filmovi, a pre dve godine uspeo je da postigne istorijski presedan i bude prva osoba koja je proglašena za nepoželjnu na filmskom festivalu u Kanu. Iako je čak osam puta bio nominovan za Zlatnu palmu, (i jednom je osvojio), njegove politički nekorektne šale bile su dovoljne da postane nepoželjan na ovom prestižnom festivalu. Posle toga, Fon Trir je odlučio da više ne daje izjave i intervjue, što je i ispoštovao na pres konferenciji Berlinala, na kome je film imao premijeru, a na kojoj se pojavio u majici sa zlatnim logom Kanskog festivala i natpisom "Persona non grata''.
