> Izvor: B92
> Datum: ponedeljak 24.02.2014
> Rubrika: kultura
> Naslov: "Kad su cvetale tikve" uskoro u BDP-u
> Članak:

U Beogradskom dramskom pozorištu (BDP) danas je održana prva proba za predstavu "Kad su cvetale tikve" Dragoslava Mihailovića, u režiji Bobana Skerlića, a premijera se očekuje u aprilu.

Glavni lik - Ljubu Vrapčeta u mladim i starim danima igraće Miloš Biković i Miša Janketić, koji je tu ulogu tumačio u praizvedbi 1969. u Jugoslovenskom dramskom. Predstava koja je tada otvorila temu nasilja i prvi put javno progovorila o logoru za informbirovce na Golom otoku, poltičkoj i policijskoj torturi nad "malim" ljudima, zabranjena je posle samo šest izvođenja na intervenciju Josipa Broza. Dramaturg Maša Stokić istakla je na konferenciji za novinare da su roman i drama "Kad su cvetale tikve" kapitalna dela naše književnosti, a da je nova predstava, sa više od 20 glumaca, ambiciozan produkcioni poduhvat. "Mihailović je jutros prisustvovao početku probe. Prethodno smo se dogovorili sa njim o ovom projektu. On sve pomno prati i za sada imamo njegovu punu podršku", rekla je ona. Skerlić je izjavio da oseća veliku odgovornost zbog značaja dela Mihailovića i zbog ogromne produkcije. "Čeka nas puno uzbudljivog posla", rekao je on, ali nije želeo da otkriva detalje o novoj postavci. "O staroj predstavi nemam lična saznanja. Imam odnos prema dramskom tekstu i istorijskom kontekstu. Još je rano za izdvajanje koncepta. Svaki član ekipe tek treba da da svoj doprinos", istakao je reditelj. Janketić je izjavio da je osnovna razlika u tome što "mi tada nismo znali u šta ulazimo". "Obradovala me je odluka BDP-a da ispriča ovu priču. To je zahtevan posao. "Tikve" su dobra priča o našem životu u jednom vremenu koje je mladima prilično nepoznato. Oni ne mogu da shvate, koliko god da su nezadovoljni ovim vremenom, da je ono bilo 300 puta gore", naglasio je on. Doajen naše scene istakao je da je u 55 godina koliko se bavi glumom "imao nekoliko uloga koje su mu bile skuplje od života", a da je bokser sa Dušanovca Ljuba Vrabac jedna od njih. Mladi Biković kazao je da mu je čast što je dobio tako veliku ulogu i što može da proba da stane u niz glumaca koji su tumačili taj lik. U ansamblu su i Danica Ristovski, Srđan Dedić, Anja Alač, Daniel Sič, Petar Benčina, Marko Živić, Jelena Čvorović, Slobodan Ninković... Scenograf je Kiril Spasevski, kostimograf Tatjana Radišić, kompozitor Zoran Erić. Skerlić: Film se tretira kao incident
