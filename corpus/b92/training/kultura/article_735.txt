> Izvor: B92
> Datum: petak 7.03.2014
> Rubrika: kultura
> Naslov: Tasovac: Posle ulaska u politiku nema kajanja
> Članak:

"Postoje samo dve stvari u životu posle kojih nema kajanja. Druga od njih je ulazak u politiku i Vladu Srbije", izjavio je ministar kulture i informisanja u ostavci Ivan Tasovac za "Nedeljnik".

U ekskluzivnom intervjuu Tasovac je, govoreći o sve lošijem stanju u medijima, rekao da od njega niko nije tražio da poboljša stanje u medijima, već da se stavi na jednu političku stranu. "Ne pada mi na pamet, jer kada bih to uradio, to bilo eksplicitno protiv medija. Dakle, neću biti ja taj koji zabranjuje, cenzuriše i propisuje medijima pravila ponašanja", rekao je Tasovac i dodao da za početak medije mora da zaštiti od - sebe. "Zatim idemo na stvaranje institucionalnog okvira za njihovo funkcionisanje, što je Ministarstvo i uradilo, privodeći kraju medijske zakone. Ni to, naravno, neće biti dovoljno sve dok pred društvo, dakle na prostoru širem od politike, ne postavimo problem medija", ocenio je Tasovac. Prema njegovim rečima, onoliko koliko je društvo u stanju da to postavi kao društveni problem, toliko će biti uspešno u rešavanju, a da se sve ostalo svodi na to "da su mediji dobri kad napadaju vas, a loši kad napadaju mene".

Tasovac smatra da je povećanje budžeta Ministarstva za kulturu i informisanje u 2014. godini sa 0,6 na 1,5 odsto ukupnog budžeta, iz kojeg više od polovine ide samo za programe kulture, značajan pomak. "Kako god da je stanje loše, verujem da javnost vidi da se nešto menja, makar utoliko da smo podigli zavesu i iskopali rovove, započeli borbu i usmerili reflektore, ali ne prema problemima, već prema rešenjima", rekao je Tasovac. Ministar kulture je primetio da je veći deo prošle godine prošao u debatama o tome hoće li biti muzičkih festivala "Nišvil" i "Egzit" i u slavljenju jubileja Milanskog edikta, koji se, kako je dodao, nije slavio ni u Milanu.

Na taj jubilej je, "najviše zahvaljujući umetnički siromašnoj predstavi 'Konstantin', otišlo i ono malo novca namenjenog kulturi". "Nije posao Vlade Srbije da osmišljava kulturno-umetničke programe, niti Ministarstva da se ponaša kao producent, još manje kao estradni menadžer. Uzgred, mislim da je trenutak da to shvate i lokalne samouprave, naročito oko novogodišnjih praznika", naglasio je Tasovac. Prema njegovim rečima, institucije kulture su te koje imaju odgovornost i obavezu da same prepoznaju važnost datuma koji treba da budu utisnuti u kolektivno sećanje. "Ne verujem da sam u stanju da smislim bolji program obeležavanja jubileja, uključujući i ovogodišnje, od recimo 370 institucija kulture i umetnosti, koliko smo do sada uključili u program obeležavanja Velikog rata, koji će početi u julu", dodao je Tasovac. Na pitanje da li ima ambicije da ostane ministar, budući da je konkurisao za direktora Filharmonije, Tasovac je upitao šta ima normalnije od toga da svaki ministar u tehničkom mandatu razmišlja o povratku u svoju osnovnu profesiju, pod uslovom da je ima. "Postoje samo dve stvari u životu posle kojih nema kajanja. Druga od njih je ulazak u politiku i Vladu Srbije. Ne mislim da politika mora biti blato. To je prebrz, ali, ruku na srce, i za sada opravdan zaključak nastao na posmatranju broja onih koji vole da se valjaju", rekao je Tasovac.
