> Izvor: B92
> Datum: petak 17.01.2014
> Rubrika: kultura
> Naslov: Koncert Nevene Pavlović 23. januara u DOB-u
> Članak:

Mlada operska umetnica iz Londona Nevena Pavlović održaće koncert 23. januara u Velikoj sali Doma omladine Beograda, pod nazivom "Beleške o ljubavi".

Kako je najavio DOB, koncert soprana Pavlović, koja je magistirala muziku na čuvenoj Gildhol školi za dramu i muziku u Londonu (Guildhall School of Music and Drama) u klasi Rudolfa Pirnaja, u okviru je programa "Art dijaspora". Program je posvećen odabranim umetnicima iz Srbije koji su otišli u inostranstvo gde su pronašli svoje mesto u umetničkom svetu a realizuje se pod pokroviteljstvom vladine Kancelarije za saradnju sa dijasporom i Srbima u regionu. Gost koncerta biće tenor Ivan Petrović, poznat kao jedan od najuspešnijih učesnika "Prvog glasa Srbije", kolega sa Fakulteta muzičke umetnosti u Beogradu sa kojim je Pavlovićeva studirala u klasi ruske profesorke Ljudmile Gors. Sopran Pavlović ima bogato izvođačko isustvo, njen repertoar sadrži različite stilove - od italijanske opere, preko francuskih, engleskih do ruskih pesama. Bavi se i edukativnim radom i "oblikovanjem" mladih talenata, u okviru ArtMus Akademije koju je osnovala u Londonu. Na koncertu u DOB, kojim Pavlovićeva otvara međunarodni kulturni projekat Art Dijaspora", povešće publiku u "šetnju" od Rusije preko Evrope do Amerike. "Umetnost je najlepši oblik kulturne diplomatije, pevam na svim jezicima, a ljubav je univerzalna vrednost, poruka koju želim da pošaljem je poruka ljubavi", kazala je mlada umetnica koja će pevati kompozicije Debisija, Rahmanjinova, Barbera. Posle koncerta u Beogradu, Pavlovićeva se vraća u London, a volela bi da se vrati na Bitef, jer ovu mladu umetnicu zanima postmoderna opera, projekti koji imaju smisla i okupljaju talentovane ljude, da učestvuje u stvaranju novih pravaca. "Teatar, muzika, film okupljeni oko jednog projekta, to je ono što vidim za sebe u budućnosti, otvaranje granica, u tom smislu, Bitef bi mi bio veliki izazov i volela bih da učestvujem u projektima koji provociraju i pomeraju granice", izjavila je Pavlovićeva pred svoj beogradski koncert u DOB.
