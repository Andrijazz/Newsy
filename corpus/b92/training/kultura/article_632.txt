> Izvor: B92
> Datum: sreda 26.02.2014
> Rubrika: kultura
> Naslov: 19. "Ring Ring" zvoni opet u maju
> Članak:

Prestižni Međunarodni festival nove muzike "Ring Ring" održaće se od 15. do 28. maja na sedam lokacija u Beogradu.

Prvi festival Ring Ring održan je u Kulturnom centru Rex pre 18 godina. Ona deca, koja tog maja 1996. godine nisu još slavila nijedan rođendan, ovog maja su punoletni i završavaju srednju školu i misle na proslavu mature. A festival slavi kreativnost muzičara iz celog sveta. Sama najava festivala pripada saradnji sa beogradskim kolektivom ImprovE 15. maja, kada će lokalni improvizatori ugostiti trio Sten Sandell/Joel Grip/Mezei Szilard u "Artget" galeriji. Ako biste domaću publiku upitali ko im je omiljeni muzičar sa dosadašnjih festival - i žensko i muško bi odgovorilo - Ken Vandermark, čikaški saksofonista, koji će ove godine nastupiti sa DKV triom u kome svira sa bunjarem Hamidom Drakeom i kontrabasistom Kentom Kesslerom. Njihovi, ne tako česti, zajednički nastupi su prava poslastica za ljubitelje jazza. Američka jazz nada Jaimeo Brown sa svojim Transcendence će nastupiti par dana kasnije. Organizatori obećavaju mnogo više alternativnog roka ove godine, pa će, uz švajcarski MIR, nastupiti i slovenački Žoambo Žoet Workestrao, te austrijski Broken.Heart.Collector. Dvojica gitarista inovatora se očekuju s nestrpljenjem - nemački veteran Joe Sasche i norveški poletarac Kim Myhr. Još uvek se kriju domaći aduti, a saznajemo da će festival biti zatvoren nastupom jedne internacionalne postave koncertom u Studiju 6 Radio Beograda.
