> Izvor: B92
> Datum: nedelja 19.01.2014
> Rubrika: kultura
> Naslov: Berlinski festival: Seciranje porodičnog života
> Članak:

Porodični problemi biće jedna od glavnih tema 64. Međunarodnog filmskog festivala u Berlinu koji će se takođe baviti i kontroverznim sižejima kao i nešto lakšim sadržajima.

Premda u trci za nagrade gotovo da i nema trenutno najatraktivnijih holivudskih ostvarenja, festivalska publika neće ostati uskraćena jer će imati priliku da vidi najraznovrsnije filmove iz svih krajeva sveta. Samo u takmičarskoj selekciji je 23 filma iz 20 zemalja, od kojih ce se 20 nadmetati za Zlatnog medveda, a 18 će u Berlinu imati svoju svetsku premijeru. Francuski reditelj Alen Rene, autor klasika kao što su "Hirošima ljubavi moja" (1959) i "Prošle godine u Marijenbadu" (1961), predstaviće se filmskom verzijom komada "Life of Riley" britanskog dramatičara Alana Ejkborna o čoveku u terminalnoj fazi bolesti. Veteran japanske kinematografije Jođi Jamada, najpoznatiji po samurajskoj trilogiji, vraća se u Berlin sa filmom "The Little House" koji govori o životu porodice u Tokiju pre i za vreme Drugog svetskog rata. Porodica je tema i filma "Boyhood" američkog reditelja Ričarda Linklejtera. Smeštena u Teksas početkom 21. veka, radnja prati 12 godina života dečaka i njegovoh razvedenih roditelja koje glume Itan Houk i Patriša Arket. Imidž opasnog momka Vensana Kasela dobija bajkoviti obrt u filmu Francuza Kristofa Gansa "Lepotica i zver" u kom naslovnu ulogu igra Lea Sejdu. Forest Vitaker kao bivši robijaš i Harvi Kajtel kao šerif opsednut osvetom suočavaju se u filmu "Two Men in Town" u režiji francusko-alžirskog reditelja Rašida Bušareba. Švedska zvezda Stelan Skarsgard glumi u norveškoj akcionoj komediji "In Order of Disappearence" u režiji Hansa Petera Molanda. Plod njihove prethodne saradnje, "A Somewhat Gentle Man", nadmetao se za Zlatnog medveda 2010. Ovog puta Skarsgard glumi čistača snega koji se upliće u posao narkodilera. Peruanska rediteljka Klaudija Ljosa, čiji je "Čemerno mleko" osvojilo Zlatnog medveda 2009. i bilo nominovano za Oskara, prikazaće svoje najnovije ostvarenje "Aloft". Film u kome glume Dženifer Koneli i Silijen Marfi, govori o majci odvojenoj od bolesne ćerke. Mladi argentinski reditelj Benjamin Naištat debitovaće filmom "History of Fear", dok će njegova iskusnija zemljakinja Selina Murga, koja je bila učenica Martina Skorsezea i proslavila se filmom "Ana i drugi", prikazati priču o adolescentima koji otkrivaju život u "Third Shore". Kineski reditelj Jinan Diao predstaviće se trilerom "Black Coal, Thin Ice" o policajcu u potrazi za serijskim ubicom. Kako prenosi Rojters, američki producent i scenarista Džejms Šejmus predvodiće žiri ovogodišnjeg Berlinala, sastavljen od poznatih imena svetskog filma, među kojima su austrijski glumac i dvostruki Oskarovac Kristof Valc, američka glumica Greta Gervig, hongkonška zvezda Toni Leung, francuski režiser Mišel Gondri i producentkinja filmova o Džejmsu Bondu Barbra Brokoli. Berlinski filmski festival održaće se od 6. do 18. februara.
