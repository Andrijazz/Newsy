> Izvor: B92
> Datum: utorak 14.01.2014
> Rubrika: kultura
> Naslov: Čak Beri: Ne planiram da se penzionišem
> Članak:

Legendarni američki roker Čak Beri kaže da ne planira da se ikada penzioniše.

Kako prenosi agencija AP, 87-godišnji muzičar imaće svoj 200. nastup sutra u noćnom klubu Blueberry Hill, u Juniverziti Sitiju, u državi Misuri, gde je redovno svirao protekle dve decenije. Beri, najpoznat po hitovima "Johnny B. Good", "Roll Over Beethoven" i "Sweet Little Sixteen", poželeo je da održi još 200 nastupa. Mada je u oktobru 2012. izjavio da su njegovi pevački dani prošlost, pionir roka je ubrzo to demantovao, navodeći da mu je muzika u krvi, te da će nastaviti da svira i peva. On je rekao da je zahvalan za svaki novi dan, da ne planira da se penzioniše i da će nastaviti da nastupa "sve dok mu veliki čovek gore to bude dozvolio".
