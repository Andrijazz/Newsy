> Izvor: B92
> Datum: utorak 28.01.2014
> Rubrika: kultura
> Naslov: 80 godina od rođenja Branka Miljkovića
> Članak:

Povodom obeležavanja 80. godišnjice rođenja jednog od najznačajnijih srpskih pesnika prošlog veka Branka Miljkovića, Ministarstvo kulture i informisanja organizuje okupljanje kraj groba tvorca antologijske pesme "Uzalud je budim".

Na sam dan kada je 1934. godine u Nišu rođen Branko Miljković, 29. januara u 11 sati kraj Brankovog groba na beogradskom Novom groblju (parcela 28, grobnica br. 1 u drugom redu), okupiće se predstavnici Ministarstva kulture i informisanja, Narodne biblioteke Srbije, Filološkog fakulteta u Beogradu, Instituta za književnost i umetnost, Instituta za srpski jezik SANU, Biblioteke grada Beograda, Srpske književne zadruge, Udruženja književnika Srbije, Srpskog književnog društva, Srpskog PEN centra, Društva književnika Vojvodine, Udruženje književnih prevodilaca, kao i veliki broj književnih stvaralaca i poštovalaca dela Branka Miljkovića. Ceremoniju odavanja počasti predvodiće državni sekretar u Ministarstvu kulture i informisanja Dejan Ristić. Branko Miljković rođen je u Nišu 29. januara 1934. godine. Detinjstvo je provodio u periodu Drugog svetskog rata, u porodičnoj kući na periferiji Niša. Odrastanje u porobljenom Nišu, u kome je bio svedok strahota rata i nasilja, najverovatnije će kasnije u psihološkom smislu biti začetak tema o smrti u njegovoj poeziji.

Branko je bio učenik gimnazije "Stevan Sremac" u Nišu, gde je njegov pesnički dar otkriven u školskom književnom društvu "Njegoš". Prvu pesmu objavio je 1952. u beogradskom listu "Zapisi". Imao je tada osamnaest godina. U Nišu, pesme objavljuje u "Službenom glasniku", "Glasu omladine", "Našem putu", "Gledištima" ... Godine 1953. iz Niša je otišao u Beograd na studije filozofije i na Filozofskom fakultetu diplomirao je 1957. Još kao student (1956) pripadao je grupi neosimbolista, koji su nastojali da u poeziji sintetizuju pesničko iskustvo simbolista i nadrealista. Prve pesme u Beogradu mu objavljuje Oskar Davičo 1955. u časopisu "Delo" i time mu otvara vrata kod ostalih izdavača i stranice brojnih časopisa. Ubrzo potom sledi njegova prva zbirka pesama "Uzalud je budim" 1956, kojom postiže uspeh kod publike i kritičara, a potom i zbirke pesama: "Smrću protiv smrti" (zajedno sa Blažom Šćepanovićem, 1959), "Poreklo nade" (1960), "Vatra i ništa" (1960), "Krv koja svetli" (1961)... Književna kritika ga je vrlo brzo, bez obzira na njegovu mladost, svrstala u sam vrh srpske poezije. Njegove rane pesme pokazuju uticaj francuskih simbolista Valerija i Malarmea, kao i Heraklitove filozofije. Najznačajnija je njegova zbirka "Vatra i ništa", u čijoj se osnovi, pored antičkih, nalaze nacionalni mitovi i legende, koje je on utkao u sopstvenu poetiku, posebno u ciklusu "Utva zlatokrila". Branko Miljković tragično je okončao život 12. februara 1961. godine u Zagrebu.
