> Izvor: B92
> Datum: ponedeljak 3.03.2014
> Rubrika: kultura
> Naslov: Najspektakularnije metamorfoze u istoriji filma
> Članak:

Nagrada za najbolju mušku ulogu je na ovogodišnjoj, 86. dodeli Oskara, otišla u ruke Metjua Mekonaheja za dramatičnu interpretaciju obolelog od side u filmu "Poslovni klub Dalas".

Glumac, čije se ime uglavnom vezivalo za romantične komedije, smršao je čak 20 kilograma kako bi što verodostojnije izneo ulogu. Time je podsetio da gluma nije samo zanimanje već i poziv, zanat koji zahteva određene žrtve. Poput Mekoneja, pojedini glumci, predani glumačkoj strasti, pomerali su granice, podvrgavajući se veoma zahtevnim fizičkim transformacijama kako bi svojoj glumi dali više kredibiliteta.

Jedna od najspektakularnijih je metamorfoza Kristijana Bejla u trileru "Mašinista" (2005) u kojem igra radnika na traci, Trevora Reznika, koji nije spavao više od godinu dana. Bejl je za ovu ulogu svoju težinu sveo na svega 55 kilograma za visinu od 1.80 metara.

Kristijan Bejl je pak za ulogu Betmena u "Betmen Početak" (2005) za pet meseci "nabacio" 45 kilograma i maksimalno nabildovao telo kako bi ušao u ulogu popularnog superiheroja, dok je Metju Foks za ulogu Pikasa, plaćenog ubice i psihopate, u filmu "Aleks Kros" (2012) smršao 20 kilograma i vežbao svakodnevno više sati.

Jedna od najupečatljivijih je i transformacija Roberta de Nira u čuvenom filmu Martina Skorsezea "Razjareni bik" (1980) u kojem igra Džeka La Motu, kontroverznog bokserskog šampiona u srednjoj kategoriji. Film je morao da se snima iz dva puta kako bi De Niro mogao da se ugoji 27 kilograma, što je on učinio za samo četiri meseca. Zahvaljujući toj ulozi osvojio je svog drugog Oskara.

U filmu "Izgnanik" (2001) Roberta Zemekisa, Tom Henks je neprepoznatljiv u ulozi modernog Robinsona Krusa. I ovaj film je sniman iz dva puta, sa razmakom od godinu dana. Henks je prvo morao da se malo ugoji, a zatim da izgubi 25 kilograma kako bi dočarao život brodolomnika koji je proveo četiri godine na pustom ostrvu.

Met Dejmon je smršao 18 kilograma za ulogu narkomana u filmu "Hrabrost pod paljbom" (1997). Drastična transformacija ga je, međutim, koštala zdravlja. Dugi niz godina je morao da se leči od disfunkcije nadbubrežnih žlezdi. Od dama koje su pristale da radi uloge sebe drastično transformišu u pamćenju publike najviše su ostale Šarliz Teron i Rene Zelviger.

Za film "Monstrum" (2004), lepa južnoafrička glumica se ne samo ugojila 14 kilograma već je sve vreme snimanja nosila masku od lateksa i lažne žube. Sav taj trud joj se višestruko isplatio pošto je osvojila čak 20 nagrada, među kojima i Oskara za najbolju žensku ulogu.

Rene Zelveger je svoju savršenu figuru "kaznila" zbog uloge u romantičnoj komediji "Bridžit Džons" za koju se ugojila 10 kilograma. Višak sala je potom brzopotezno izgubila kako bi mogla da zaigra u mjuziklu "Čikago" da bi ga ponovo vratila nekoliko meseci kasnije za nastavak priče o simpatičnoj bucmastoj usedelici. Neke smo sigurno zaboravili. Pozivamo vas da nas u komentarima podsetite...
