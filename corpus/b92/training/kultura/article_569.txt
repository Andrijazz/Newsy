> Izvor: B92
> Datum: petak 21.02.2014
> Rubrika: kultura
> Naslov: Film o „Wall Street-u“ u Dobanovcima
> Članak:

Kada nastaje umetnost? I šta su motivi onih koji se njom bave? Kako izgleda slikati na fasadi skladišta u dimenzijama 9 sa 12 metara?

Odgovore na ova pitanja dali su dizajneri i street art umetnici Marko Prokić, Bratislav Milenković, Braća Burazeri, EmaEmaEma, Nina Radenković, Tkv i Nemanja Jehlička u mini filmu "Wall Street" by Nelt. Kako je izgledao proces oslikavanja murala na skladištima i šta o ovoj vrsti komercijalizacije umetnosti misle autori murala, ljubitelji moderne umetnosti mogu pogledati na YT dole. Film snimljen u produkciji Propaganda filma govori o procesu oslikavanja murala na fasadama skladišta kompanije Nelt u Dobanovcima, a snimatelj Branimir Milovanović proveo je šest meseci u radu na ovom projektu, snimajući sve faze oslikavanja skladišta. Film je montirao Vladimir Milovanović; tonsku obradu realizovao je Boris Mladenović, a grafiku Nikola Andić. -- Pročitajte i Skladište kao umetnička galerija za murale -- Murali su premijerno predstavljeni u novembru, a umetnici su namenski osmislili motive murale za koje su smatrali da su adekvatni za ovo specifično okruženje. Veliki deo projekta su izneli i zaposleni u kompaniji Braća Stajić iz Beograda, koji su bili pomoć umetnicima u farbanju velikih površina.

Projekat je pokrenut na inicijativu jednog od vlasnika kompanije NELT, Nebojše Šaponjića, koji je imao priliku da poseti "Wynwood Walls" u Majamiju, nekadašnju lokaciju sa starim skladištima. Ovaj prostor preuređen je u park visoko-umetničkog karaktera, a najpoznatiji zidni slikari i graffiti umetnici iz celog sveta angažovani su da oslikaju ova do tada neugledna skladišta. Sam prostor između skladišta je preuređen u park, a ceo kompleks je okarakterisan kao revitalizovana gradska jedinica. Kako kompanija Nelt u okviru svog kompleksa poseduje jedno od najvećih skladišta u regionu, ovakav projekat se učinio prilagodljivim i u Srbiji. Projektom se izašlo iz okvira street i graffiti arta, jer je okruženje u kome se Neltov magacin nalazi puno zelenila i izopšteno od gradske vreve.
