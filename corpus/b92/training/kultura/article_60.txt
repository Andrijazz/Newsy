> Izvor: B92
> Datum: utorak 7.01.2014
> Rubrika: kultura
> Naslov: Evropa spremna za godišnjicu, Srbija još planira
> Članak:

Evropa se uveliko priprema da u 2014. obeleži stogodišnjicu početka Prvog svetskog rata, dok Srbija još uvek pravi planove.

Još uvek se tačno ne zna na koji način će država zvanično obeležiti početak rat koji je ostavio milione žrtava i koji je izmenio istoriju i mapu sveta - iako ideje postoje. U parku u sred Beograda lako ćete naći informacije za kućne ljubimce ali ne i o tome šta stoji pred vama. Za spomenik za koji se veruje da je osmatračnica sa Kajmakčalana ni dan danas nije utvrđeno tačno šta je. Nije ni obeležen. Na slavnu prošlosti, milione stradalih i rat koji je oblikovao XX vek, 100 godina kasnije jedino podsećaju naknadno upisana, poznata imena. "Treba da se osvrnemo na taj period, da vidimo kakva su naša znanja, na koji način možemo da izvučemo neke istorijske pouke i uopšte šta se to desilo u proteklih 100 godina. Svakako treba odati poštu svim nastradalima i civilnim i vojnim žrtvama. Sve u duhu nekih savremenih paradigmi u obeležavanju vojnih sukoba dakle, ne samo naglasiti vojničke žrtve, vojničke pobede već nastojati da u tu sliku uključimo što veći broj aktera iz prošlosti, tu imamo sada i zarobljenike i suparničku stranu i decu i žene, svi ti ljudi su nešto radili tokom rata i sasvim je u redu da se obeleže svi njihovi napori" kaže istoričar Danilo Šarenac. Stogodišnjicu Prvi svetski rat obeležavamo bez živih učesnika i savremenika. Istoričari se slažu da je neophodno obnoviti kulturu sećanja. Ministarstvo kulture ima plan rada, ali još uvek čeka odobrenje. Po prvi put za obeležavanje važnog događaja neće biti zadužena nekolicina već čak 300 institucija - od Arhiva Srbije i Zavoda za zaštitu spomenika, preko Narodne biblioteke i muzeja, do Jugoslovenske kinoteke. Planira se obnova spomen mesta i posebna zaštita istorijskih fondova. "Namera je da se pre svega obogati naše znanje o periodu Prvog svetskog rata, da se akcentuje potreba pomirenja, da se na neki način suočimo sa našim a i tuđim stereotipima o Prvom svetskom ratu, da pružimo relevantne odgovore na važna pitanja koja se odnose na uzroke i povode na tok Prvog svetskog rata na našoj teritoriji i naravno na ulogu Srbije u pobedi saveznika u Prvom svetskom ratu," kaže državni sekretar ministarstva kulture Dejan Ristić. I Ministarstvo prosvete ima aktivan plan ali još uvek ne i odobrenje da krene u realizaciju. Pored celog školskog časa o Prvom svetskom ratu, predlažu se predavanja i kvizovi znanja. "Ono što želim posebno da istaknem jeste da jedan od predloga figurira je da se organizue trakmičenje na nivou učenika škola za najbolje napisani esej, istorijski i književni esej. Naravno to su samo ideje, to su samo predlozi, čitavu stvar treba da verifikuje odnosno da usvoji Centralni odbor za obeležavanje Prvog svetskog rata. Koliko smo obavešteni taj odbor bi trebalo da čine najviši državni funkcioneri" kaže posebni savetnik ministra prosvete Aleksandar Rastović. Vojni arhiv radi na popisu svih žrtava od 1914 - 1918. SANU najavljuje međunarodni naučni skup. Kusturica priprema dokumenatarac, a o Sarajevskom atentatu u Beogradu se pored već napisane drame, pripremaju pozorišna predstava i film.
