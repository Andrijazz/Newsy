> Izvor: B92
> Datum: sreda 29.01.2014
> Rubrika: kultura
> Naslov: Top 25: Najveći Diznijevi zlikovci
> Članak:

Posle najnovije najave za film "Maleficent" (Grdana), u kome naslovnu ulogu igra Anđelina Džoli, sajt "Hafington post" sastavio je listu 25 najvećih zlica iz Diznijevih crtaća.

Poslednji, 25. na listi je Edgar Baltazar iz filma "Mačke iz visokog društva", batler koji odlučuje da se reši Vojvotkinje i njenih mačića kako bi nasledio bogatstvo madam Adelejd. Klejton iz "Tarzana", zamišljen kao kritika krivolova i imperijalizma, 24. je na listi sajta. Potom sledi princ Džon u prevelikoj odeći i sa krunom koja mu pada na uši iz "Robina Huda", jezive sijamske mačke Si i Am iz "Maze i Lunje", Madam Meduza iz "Spasilaca", čovek kao lik koji se ne pojavljuje direktno u "Bambiju", Madam Mim iz filma "Mač u kamenu", dvojac Faulfelou i Gideon iz "Pinokija", Šir Kan kome je Džordž Senders pozajmio glas iz "Knjige o džungli" i guverner Retklif iz "Pokahontas" kao primer pohlepe, zatucanosti i ksenofobije.

Na 15. mestu je Kapetan Kuka iz "Petra Pana", potom sledi Ratigan iz "Velikog mišjeg detektiva" - pacovska verzija Morijartija (neprijatelja Šerloka Holmsa) sa mačkom kao kućnim ljubimcem, Šan Ju iz "Mulan", Grdana iz "Uspavane lepotice" i Kraljica srca iz "Alise u Zemlji čuda". Na 10. mestu liste je Klod Frolo iz "Zvonara Bogorodičine crkve", potom sledi bog Had iz "Herkulesa", Gaston iz "Lepotice i i zveri", Zla kraljica iz "Snežane i 7 patuljaka", Džafar iz "Aladina". U prvih pet zlikovaca ulazi Gospođa Tremejn, poznatija kao zla maćeha iz "Pepeljuge", Crnobog iz "Fantazije", Ursula iz "Male sirene" i Kruela de Vil iz "101 dalmatinca".

Na prvom mestu liste kao neprikosnoveni zlikovac je Skar (Ožiljak) iz "Kralja lavova", navodi "Hafington post" i zaključuje: "Nikada ne treba da verujete lavu sa engleskim akcentom". Inače, Skaru je glas pozajmio čuveni glumac Džeremi Ajrons. Koji je, prema vašem mišljenju, najsuroviji zlikovac koji se pojavio u Diznijevim animiranim filmovima?
