> Izvor: B92
> Datum: sreda 29.01.2014
> Rubrika: kultura
> Naslov: Fileru nagradu Kosta za knjigu godine
> Članak:

Nejtan Filer (33), profesor kreativnog pisanja i medicinski tehničar, dobitnik je prestižne britanske Kosta nagrade za knjigu godine, za sagu o šizofreniji "The Shock of the Fall", prenose agencije.

Filerov prvi roman priča je o dvojici braće od koje jedan strada u nesreći kao dečak, a drugi se bori sa mentalnom bolešću i gubitkom brata. Filer je rekao BBC-u da je njegov roman natopljen tugom ali da veruje da je glavni junak neko sa kim čitaoci žele da provode vreme. U SAD Filerova knjiga objavljena je pod naslovom "Where The Moon Isn't". Roman je objavljen i na srpskom jeziku u julu 2013. godine. Filerovu knjigu objavila je izdavačka kuća "Laguna" pod nazivom "Tamo gde mesec nije", u prevodu Marka Mladenovića. Odlomak iz knjige možete da pročitate OVDE.

Kosta nagrada vredi 30.000 funti (oko 50.000 dolara) i dodeljuje se piscima iz Britanije i Irske. Filer, koji se oženio proteklog vikenda, rekao je da i pored nagrade neće ostaviti svoj posao medicinskog tehničara, gde radi sa mentalno obolelim pacijentima "Neću ništa da predviđam ali zaista mislim da je život više od pisanja a drugi posao mi je uvek bio veoma važan", rekao je Filer novinarima. "Neću sada odlučivati o budućnosti ali uvek sam pisao i uvek ću nastaviti da pišem i to će uvek biti deo moj života". Filer je za Kosta nagradu "pobedio" favorizovanu Kejt Atkinson za "Life After Life", biografkinju Lusi Hjuz Halet za "the Pike", pesnika Majkla Simonsa Robertsa za "Drysalter" i pisca Krisa Ridela za "Goth Girl and the Ghost of a Mouse".
