> Izvor: B92
> Datum: subota 4.01.2014
> Rubrika: kultura
> Naslov: Dobrodošli u biblioteku budućnosti (FOTO)
> Članak:

Javne biblioteke u budućnosti izgledaće poput radnji za računare i računarsku opremu? Redovi blistavih tableta i računara dostupnih svima sa članskim karticama... Dobrodošli u "BiblioTeku".

"BiblioTeka" u San Antoniju vredna 2,3 miliona dolara nema knjige. I upravo to je čini popularnom za posetioce koji dolaze čak iz Hong Konga kako bi eventualno ideju odneli kući. Tokom prve posete devetnaestogodišnja Abigejl Rejes prošla je kratak kurs pretrage digitalnih knjiga i tableta. "Pomalo mi nedostaju knjige", rekla je ona. "Ne volim teblete jer me oči bole od njih".

Digitalne biblioteke već godinama postoje u sudentskim kampusima ali je okrug Beksar u kome se nalazi "BiblioTeka" ušao u istoriju otvorivši prvu javnu biblioteku u SAD koja funkcioniše bez štampanog materijala. San Antonio je sedmi po veličini grad u SAD ali je na 60. mestu po pismenosti, pokazuju javni podaci. Početkom dvehiljadiih, okolinu današnje BiblioTeke činili su socijalni stanovi i bakalnice a knjižare nisu ni postojale. Deceniju kasnije, kaže koordinatorka projekta Lora Kol, većina porodica u okolini i dalje nema bežični internet. "Kako da povećate stopu pismenosti sa tako malo sredstava", pita ona.

Stanovništvo sada koristi priliku. "BiblioTeka" je na putu da pređe cifru od 100.000 posetilaca u svojoj prvoj godini. Pronaći slobodan tablet u "BiblioTeci" tokom školskih raspusta je često nemoguća misija. Glavna bibliotekarka Ešli Elkhof radno iskustvo je stekla u tradicionalnim bibliotekama i svesna je problema starog posla: pogrešno vraćene knjige izgubljene na gomili, iscepane stranice, nevraćene knjige. Za gotovo četiri meseca rada "BiblioTeke", nijedan skupi tablet nije "dobio noge", piše AP.

Prostor je ekonomičniji budući da "BiblioTeka" može da se pohvali kolekcijom od 10.000 digitalnih naslova kupljenih po istoj ceni kao i štampane knjige ali je prostor koji oni zauzimaju mnogo manji čime su milioni dolara koji bi otišli na skladištenje knjiga sada ušteđeni. "Ako želite da imate police, morate da strukturišete zgradu tako da može da izdrži tu težinu", objašnjava Elkhofova. U Ostinu gradske vlasti grade biblioteku vrednu 120 miliona dolara koja će biti otvorena 2016. Čak je i mala, tradicionalna biblioteka otvorena u obližnjem gradiću Kajl koštala milion dolara više od "BiblioTeke". Šta vi mislite o ovakvim bibliotekama? Da li ste bili u prilici da čitate elektronske knjige i kakvo je vaše mišljenje o toj vrsti izdanja?
