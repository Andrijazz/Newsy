> Izvor: B92
> Datum: ponedeljak 3.03.2014
> Rubrika: kultura
> Naslov: Patris Lekont o Beogradu, Festu i "Obećanju"
> Članak:

Istaknuti francuski režiser Patris Lekont, čiji je najnoviji film "Obećanje" publika mogla da vidi na FEST-u rekao je da je oduševljen festivalom i Beogradom u koji bi voleo ponovo da se vrati.

Ljubavna priča s početka 20. veka, rađena prema noveli Štefana Cvajga "Put u prošlost", pomalo je neobičan, nežan izbor u trenutku kada se uglavnom snimaju filmovi sa aktuelnim političkim i društvenim temama, ali je Lekont rekao Tanjugu da je želeo da snimi film baš sa takvim "romantičnim" osećanjima jer su ona i danas relevantna. Film, koji je rađen u francusko-belgijskoj produkciji, sniman je na engleskom jeziku jer, kako kaže, radnja se dešava u Nemačkoj 1912. i nije bilo svrhe snimati na francuskom, a engleski je odavno postao univerzalan jezik i kao takav prigodan za film. To mi je bila sjajna prilika da radim sa talentovanim ljudima sa kojima sam uvek želeo da snimam, rekao je Lekont. U filmu, koji je beogradska publika pozdravila dugim aplauzom, glavne uloge igraju Rebeka Hol Alan Rikmen i Ričard Meden. Režiser filmova "Dvorske spletke", "Udovica iz Sen Pjera" (sa Emirom Kusturicom, Danijelom Otejom i Žilijet Binož) kaže da su holiovudski filmovi osvojili svet i da nema svrhe pričati o položaju filma danas ali da treba snimati filmove koji će naći svoje mesto. Kada je reč o Beogradu u kome je prvi put, Lekont je rekao da mu se dopada "osećaj" grada. Nažalost prekratko sam ovde. Ali, iako sam šetao po kiši, "osecaj" grada je dobar i voleo bih da se vratim, rekao je on i dodao da je bio veoma potrešen ruševinama posle bombardovanja 1999. za koje se nada da će ostati netaknute kao podsetnik. Osvrnuvši se na FEST, 42. po redu, Lekont smatra da je beogradski Međunarodni filmski festival "neverovatan". "Film mi je prikazan u nedelju popodne i punoj sali. Ljudi ovde znaju moje filmove, moj rad i to je divnpo i magično", rekao je Lekont. Lekont je istaknuta figura francuskog filma, aktivan od sredine 70-ih godina, a do sada je režirao više od 30 ostvarenja. Dok je studirao na filmskoj školi, bavio se i stripom za strip magazin Pilote. Iako je prvi film snimio 1976, bio je relativno nepoznat van rodne Francuske, sve do 1989. kada je njegov film "Monsieur Hire" uvršten u program Kanskog festivala i privukao pažnju svetske publike. Njegovi filmovi varirali su po temama, neki su ostvarili internacionalni uspeh, dok su drugi ostajali u granicama Francuske, ali Lekont je uspeo da se istakne kao jedna od vodećih figura arthaus filma. Od početka 21. veka njegov uticaj se širi u Americi i često je izdvajan kao autor sa najvećim uticajem na tamošnji arthaus film. U pratećem programu Festa u Kinoteci biće prikazani neki od njegovih najboljih filmova: "Dvorske spletke", "Devojka na mostu", "Udovica iz Sen Pjera" i "Intimni stranci".
