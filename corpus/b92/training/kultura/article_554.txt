> Izvor: B92
> Datum: sreda 19.02.2014
> Rubrika: kultura
> Naslov: Otvorena izložba iz Arheološkog muzeja u Solunu
> Članak:

U Narodnom muzeju otvorena je izložba fotografija iz Arheološkog muzeja u Solunu u čast predsedavanja Grčke Savetu Evropske unije, a beogradskoj publici predstavljeno je 18 panela sa predstavama 16 zlatnih venaca i dijadema sa detaljima.

Reč je o gostujućoj izložbi, pod nazivom "Zlatni venci i dijademe iz Makedonije", a upravo zlatni venci koji se čuvaju u zbirkama tog muzeja čine jednu od najvećih grupa venaca na svetu. Ambasador Grčke Konstantinos Ikonomidis rekao je, otvarajući izložbu, da predstavljeni predmeti svedoče o aristokratskom poreklu, ali i o važnim događajima, kao što su verski ili pogrebni obredi. On je dodao da izložba predstavlja "obilazak" sveta jednog bogatog carstva kako u materijalnom, tako i u duhovnom smislu. Ikonomidis je istakao da je čast što je izložba otvorena danas zbog početka predsedavanja Grče Savetu Evrope, ali i zbog početka pristupnih pregovora Srbije u EU. Prisutnima se obratila vd direktora Narodnog muzeja Bojana Borić-Brešković koja je podsetila na saradnju između Srbije i Grčke. Direktora Arheološkog muzeja u Solunu Polikseni Adam-Veleni održala je predavanje na temu "Drevna Makedonija: zlatno kraljevstvo", dok je autor fotografija Orestis Kourakis pričao o načinu fotografisanja dela. Kourakis je istakao da je veoma teško fotografisati te objekte pošto imaju veliki broj detalja koji moraju da se vide, zato što su slike, između ostalog, korišćene i za izradu banera na kojima je lako uočljiv svaki od detalja, ali i u samom muzeju u Solunu. Zlatni venci i dijademe predstavljeni na ovoj izložbi imaju za cilj da ilustruju različite aspekte interpretacija, umetničku vrednost i njihov način korišćenja, kao i da predstave najnovije nalaze sa iskopavanja vršenih u Makedoniji poslednjih decenija. U svetu antičke Grčke zlatni venci i dijademe su se pojavili krajem 5. i početkom 4. veka pre nove ere i bili su u širokoj upotrebi u drugoj polovini 4. veka p.n.e. Venci su pravljeni po uzoru na biljke kao što su hrast, lovor, bršljan, mirta ili maslina, pa ih odlikuje naturalistički izgled i bogata floralna dekoracija. Posle prve četvrtine 3. veka p.n.e. venci postaju jednostavniji, razuđena kompozicija nestaje, a floralnu dekoraciju čini samo nekoliko shematizovanih listova. Drugi tip venaca, koji podseća na dijademu, ostaje u upotrebi i dalje tokom rimskog perioda. Izložba će biti otvorena do kraja aprila.
