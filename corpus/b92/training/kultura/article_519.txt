> Izvor: B92
> Datum: subota 15.02.2014
> Rubrika: kultura
> Naslov: Španska perspektiva u KC REX
> Članak:

Festival španskog dokumentarnog filma "Perspektiva" biće održan od 19. do 21. februara u Kulturnom centru REX u Beogradu.

U organizaciji REX-a i Instituta Servantes, ciklus filma "Perspektiva" obuhvata savremene španske dokumentarne filmove koji se na poseban način bave svetom u kojem živimo. Zahvaljujući svom dokumentarnom karakteru, vrlo intimno i neposredno predstavljaju živote ljudi čija je svakodnevica obeležena kulturnim i socijalnim kontekstom sredine u kojoj žive. Ciklus 19. februara u 20h otvara projekcija filma "Hromozom 5", pobednik poslednjeg izdanja festivala "Bosifest". Film donosi dirljivu priču o devojčici Andrei koja ima sindrom mačjeg plača, jer je rođena bez jednog malog dela hromozoma 5.

Drugog dana festivala publika će moći da pogleda filmove "Pepe Andalužanin" i "Na kraju bekstva" koji predstavljaju zastrašujuću sliku frankističke diktature i obračuna sa političkim neistomišljenicima, ali i svojevrstan omaž svim žrtvama. Projekcije poslednjeg dana ciklusa vode posetioce daleko, na druge kontinente: "Silvio Rodriges, Daj Bože!" nije samo priča o životu i muzici ovog kubanskog umetnika već i portret njegove zemlje tokom poslednjih 40 godina; "Još jedna noć na Zemlji" je direktan uvid u svakodnevni život, probleme i razmišljanja običnih muškaraca i žena u Egiptu koje upoznajemo tokom vožnje taksijem. Putem ovog filmskog ciklusa biće predstavljen jedan od zvaničnih programa Festivala španskog filma u Malagi, "Zonazine documental", koji ima za cilj da ukaže na raznovrsnost ovog kinematografskog žanra. Cena ulaznice za jednu projekciju je 100 dinara. Ulaznice možete nabaviti radnim danima od 11h do 16h u Kulturnom centru REX, a tokom festivala od 11h do početka projekcije.
