> Izvor: B92
> Datum: subota 1.03.2014
> Rubrika: kultura
> Naslov: Dobrodošli u mesec frankofonije
> Članak:

Mart je mesec proslave francuskog jezika, njegove lepote, bogatstva i raznovrsnosti, a ovogodišnji program Meseca frankofonije počinje 1. marta u novosadskoj Sinagogi takmičenjem za frankofonu pesmu.

Pred žirijem sastavljenim od muzičkih i jezičkih profesionalaca, mladi talenti koji uče francuski jezik takmičiće se u dve kategorije, od 13 do 17 i od 18 do 26 godina u izvođenju jedne pesme po svom izboru. Regionalna takmičenja održavaju se u Novom Sadu, Beogradu, Kladovu i Nišu, a finale je predviđeno u Nišu 29. marta. Mesec frankofonije će biti u znaku muzike, filma, debata i izložbi, ali i takmičenja posvećenih tom jeziku. U Galeriji Matice srpske će u okviru programa pod nazivom "Umetničke veze između Francuske i Srbije: institucije, umetnici i dela" biti organizovane izložbe, predavanja, dečije radionice i drugo. Između ostalog u programu je i tribina na temu "Mudro obeležiti jednu stogodišnjicu" koje će 7. marta u Domu omladine Beograda održati profesor na Institutu političkih studija u Parizu Žan-Noel Žanene. Na Festivalu frankofonog filma, koji će takođe biti u DOB-u od 21. do 25. marta, biće prikazana ostvarenja alžirske, belgijske, francuske, kanadske, marokanske, srpske, švajcarske i tuniske produkcije. Koncert Sare Lazarus, američke pevačice koja živi i radi u Francuskoj, i Vinterštajn kvarteta, u okviru Meseca frankofonije biće održan 15. marta u Sava centru i tom prilikom će ljubitelji džez manuša biti u prilici da osete atmosferu iz francuskih klubova iz tridesetih godina prošlog veka. U celom svetu, mart je tradicionalno u znaku frankofonije. Proslavlja se i u Srbiji, a posebno od 2006. godine kada se priključila Međunarodnoj organizaciji frankofonije kao posmatrač. Ova organizacija okuplja 77 zemalja u kojima živi 890 miliona ljudi koje spaja francuski jezik. Svi zainteresovani mogu da pogledaju detaljan program i satnice za celu manifestaciju na sajtu Francuskog instituta.
