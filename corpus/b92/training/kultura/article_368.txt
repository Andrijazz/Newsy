> Izvor: B92
> Datum: petak 31.01.2014
> Rubrika: kultura
> Naslov: „Levijatan“, prvi od 7 veličanstvenih
> Članak:

"Jedan dokumentarac na dan, i lekar vam nije potreban", savetovao je Beograđanima Tue Stin Miler, selektor festivala dugometražnog dokumentarnog filma "7 veličanstvenih", koji je otvoren 30. januara u Sava centru.

Ipak, čini se da dokumentarac "Levijatan", francusko-britanska koprodukcija u režiji Verene Paravel i Lisijena Kastenj-Tejlora, nije lek baš za svačiju dušu, s obzirom na to da su pojedini gledaoci napustili Sava centar pre kraja projekcije filma kojim je otvoren festival. Za razliku od prošle godine, kada je na otvaranju festivala prikazan Oskarom nagrađen romantizovan muzičko-biografski dokumentarac "U potrazi za Šugarmenom", koji je izazvao oduševljenje kod publike, prilično težak i teskoban dokumentarac "Levijatan", u kojem tokom celih 87 minuta trajanja ne postoje dijalozi, izazvao je podeljene reakcije. "Kako sam naslov kaže, ovaj film je čudovište ali i čudo, u isto vreme. Film kakav nismo gledali", kazao je o "Levijatanu" selektor festivala Zoran Popović. "Moram samo, kao u stara, dobra vremena, da upozorim one koji sede bliže platnu, da ukoliko pate od morske bolesti, ili da se malo povuku ili da popiju adekvatne lekove. Takođe, nemojte pokušavati da ovaj film gledate kao što ste gledali filmove do sada. Nemojte pokušavati da konstruišete priče koje bi ovaj film mogao da priča. Ovaj film je trenutak kada ulazimo u jednu novu dimenziju, u kojoj jesmo to što se tamo nalazi, iako ne znamo gde, niti kako vidimo to što vidimo."

I zbilja, "Levijatan" je film koji gledaoce na nesvakidašnji način uvlači u svet svojih junaka, iako nije sigurno ko su tačno junaci ovog filma. To je svakako posada neimenovanog broda koji plovi vodama oko Nju Bedforda, loveći i obrađujući ribu. Sasvim dostojne glavnih uloga u ovom filmu su ribe i svi ostali stanovnici mora i okeana, koje bivaju istrgnute iz svojeg staništa, potom se praćakajući na palubi, boreći se za život do poslednjeg trzaja, da bi potom bile rasporene u krvavom obračunu sa ljudskom rukom. "Levijatan" sve to prikazuje bez umivanja, bez prilagođavanja oku gledaoca, sirovo i neposredno, bez ijedne reči. Neobičnim rediteljskim idejama vođene minijaturne vodootporne kamere lutaju brodom uzduž i popreko, klateći se među otkinutim glavama riba, prateći veče ribara koje odmiče u tišini, zaranjajući u vodu i isplivavajući na površinu, boreći se sa gladnim galebovima. I tako celih 87 minuta. Dok gledalac u početku biva zatečen onim što vidi na ekranu i načinom na koji je to prikazano, ovaj svojevrsni eksperiment Verene Paravel i Lisijena Kastenj-Tejlora vrlo brzo uvlači posmatrača pravo usred priče (ako se to pričom može nazvati), pa se tako jasno oseća sva muka napornog života na otvorenom moru, pod otvorenim nebom, tamo gde je čovek osuđen na sebe i svojih deset prstiju. "Levijatan" je prvi od sedam filmova koji će do 2. februara biti prikazani na festivalu "7 veličanstvenih". u okviru jubilarnog desetog izdanja festivala. Publika će tokom trajanja festivala biti u prilici da vdi najbolja ostvarenja iz kategorije bioskopskih dokumentarnih filmova, a u Beograd su stigli i autori i saradnici odabranih filmova, koji će održati radionice i predavanja.

"U ovih sedam dana, uz sedam veličanstvenih filmova, mi ulazimo u Evropu bez viza i pregovora, ravnopravno učestvujemo u onome što je evropska kultura na visokom nivou", naglasio je drektor Popović, dodajući da je te večeri, 30. januara, publika u Sava centru verovatno bila najveličanstvenija bioskopska publika u Evropi. Sa tim je, sasvim izvesno, saglasan selektor festivala, Danac Tue Stin Miler, koji je publici na otvaranju otkrio da često gleda filmove sa svojim unukom. Iako mladi filmofil najčešće gleda filmove na tabletu i laptop računaru, Miler je istakao značaj gledanja filmova na festivalima, u salama sa ostalim ljubiteljima sedme umetnosti, hvaleći publiku u Beogradu koja dolazi na festival "7 veličanstvenih". "Hvala vam što održavate tradiciju bioskopa i zajedničkog doživljaja filma", kazao je Miler. Tokom drugog festivalskog dana, 31. januara, dokumentarac "Svet nije naš" u režiji Mahdija Fleifela, odvešće publiku u prostore kojima je najstrože zabranjen pristup strancima. Film predstavlja dragoceni izvor do sada neviđenih saznanja o životu u jednom od velikih palestinskih izbegličkih logora u Libanu. Karte za festivalske projekcije se mogu kupiti na biletarnici Sava centra, radnim danima od 10h do 20h, subotom od 10h do 15h i jedan sat pre početka projekcije, kao i u Turističkom info-centru Robna kuća "Beograd" (Knez Mihailova 5), od ponedeljka do subote u periodu od 9h do 21h, i nedeljom od 10h do 15h. Cena karte je 350 dinara.
