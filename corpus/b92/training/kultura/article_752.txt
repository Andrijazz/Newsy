> Izvor: B92
> Datum: subota 8.03.2014
> Rubrika: kultura
> Naslov: Autori "Filomene": Naklon za publiku Festa
> Članak:

Autori filma "Filomena" doputovali su večeras u Beograd i poklonili se publici Festa pre projekcije filma o ženi koja sredinom 20. veka u Irskoj ostaje u drugom stanju i odlazi u manastir a njeno vanbračno dete biva poslato u SAD na usvajanje. Filomena Li potom 50 godina traži bezuspešno svoje dete uz pomoć jednog političkog novinara.

Scenarista, producent i glumac Stiv Kugan rekao je danas na vanrednoj konferenciji za novinare da je pre četiri godine pročitao članak o Filomeni Li koji ga je dirnuo i o kome je pričao producentkinji Gabrijeli Tana koja je predložila da ga produciraju zajedno. "Tada su se sve kockice složile i Džef Poup i ja smo narednih godinu i po dana pisali scenario, potom smo ga predstavili (glumici) Džudi Denč koja je odmah rekla 'da' i (režiseru) Stivenu Frirsu koji je najpre rekao 'možda' a onda 'da'", reklao je Kugan inače vrstan komičar. Frirs, režiser filmova poput "Opasne veze," "Obećana zemlja" "Hi-Fi" ili "Kraljica", rekao je da ga se lako odlučio da radi film jer ga je je oskarovka Džudi Denč izabrala a veoma mu se dopao scenario i priča koja je istovremeno tragedija i komedija. Kugan je otkrio da u početku nije ni planirao da piše scenario ali da se onda predomislio. Potom nije želeo da glumi u filmu ali mu se veoma dopao lik novinara Martina Siksmita "pa sam ga kao producent dodelio sebi". Poup je rekao da je rad sa Kuganom bio interesantan jer je on i "glumio" sve likove u priči tako da je njegov (Poupov) posao bio samo da "hvata" dijalog i glasove likova. Potom smo scene davali Frirsu koji, suprotno verovanju nije diktator već čovek otvoren za saradnju koji bi nam rekao "ova scena nije dobra, uradite je bolje" što je za nas bio izazov na koji smo rado odgovarali, rekao je Poup. Prava Filomena Li, koja je sada u svojim 80im, sarađivala je na filmu. Prema rečima Kugana, polovina scenarija rađena je prema knjizi Martina Siksmita dok je dijalog "izvučen" iz razgovora koje su on i Popu vodili sa Filomenom. Popu je ukazao da je Li prešla dug put od žene koja se, kada su se upoznali, i dalje stidela zbog toga što je rodila vanbračno dete do žene koja sada putuje po svetu i pomaže razdvojenim majkama i deci uz pomoć Filomena fondacije. Producentkinje Tana i Stejsi Sivord izrazile su zadovoljstvo što su se upoznale sa Filomenom Li i podvukle da je "Filomena" bila prikazana i u Vatikanu uz blagoslov pape. Kugan, koji je bio na toj projekciji, rekao je da su mu papini najbliži saradnici rekli da je "Filomena" film o praštanju i pomirenju i da je u skladu sa porukama novog pape. Kugan je i sam priznao da je "Filomena" film o moći opraštanja i tome kako mržnja može da uništi i onog koji mrzi i onog koga mrze. Sama Filomena Li nije dozvolila da je mržnja "pojede". Ovo je film o dvoje ljudi sa različitim pogledima na svet koji nalaze zajednički jezik i uzajamno poštovanje iako ne ne slažu u svemu, rekao je Kugan. Film "Filomena" bio je nominovan za četiri Oskara a distributer je MegaKom Film.
