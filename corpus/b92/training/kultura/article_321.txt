> Izvor: B92
> Datum: utorak 28.01.2014
> Rubrika: kultura
> Naslov: "Žuta kabanica" ima najlepše korice
> Članak:

Magazin za promociju čitanja "Bookvar" proglasio je za najbolje korice knjige domaćeg autora u 2013. godini - korice romana "Žuta kabanica" Đorđa Bajića u izdanju Čarobne knjige.

U konkurenciji su bila 24 naslova objavljena u prvom ili ponovljenom izdanju. U uži izbor ušle su korice knjiga "A ondak je letijo jeroplan nad Beogradom" Aleksandra Deroka - Dereta, "Smrt je neprovjerena glasina" Emira Kusturice - Štampar Makarije, "Još samo ovaj put" Maše Rebić i "Let" Vladimira Arsenijevića - Laguna, "Terezin sin" Vjerana Miladinovića Merlinke - Red Box i "Nije tačno sve što lepo zvuči" Leontine Vukomanović - Vulkan. Odluku su doneli članovi žirija, grafički dizajneri Miroslav Pavlović i Jakov Ponjavić i čitaoci "Bookvara", koji su na Fejsbuk stranici tog magazina ocenjivali predložene radove. Žiri je obrazložio da je na korici "Žute kabanice" odlično upotrebljena fotografija i da su smisleno implementirani vizuelni detalji koji jasno odražavaju sadržaj i žanr romana. "Bookvar" je saopštio da je od danas dostupan novi broj magazina, koji na više od 100 strana donosi tekstove iz sveta književnosti i stripa, a sadržaj je dostupan na sajtu www.bookvar.rs.
