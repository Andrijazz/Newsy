> Izvor: B92
> Datum: utorak 11.02.2014
> Rubrika: kultura
> Naslov: Umrla legenda Holivuda Širli Templ
> Članak:

Američka glumica, pevačica, plesačica, diplomata i jedna od prvih svetskih "dečjih zvezda" Širli Templ, preminula je u 86. godini u svom domu, saopštila je njena porodica.

"Do poslednjeg trenutka je bila okružena porodicom i negovateljima. Odajemo joj počast zbog života punog neverovatnih ostvarenja kao glumice, diplomate, naše voljene majke, bake i prabake", navodi se u saopštenju koje je preneo BBC i u kojem piše da je preminula prirodnom smrću. Širli Templ je svoju bogatu karijeru započela 1932. godine kao trogodišnjakinja, a međunarodnu slavu stekla je već dve godine kasnije ulogom Širli Blejk u filmu "Bright Eyes", koji je i pisan za nju. Nakon te uloge, Širli Templ je 1935. dobila posebni Oskar za doprinos filmu, a širom sveta se čula njena numera "Good Ship Lollipop". Posle rola u filmovima "Curly Top" i "Hajdi", Širli Templ se našla u centru marketinške mašinerije, pa suse širom SAD i sveta prodavale lutke, odeća i drugi artikli sa njenim likom. Holivudski agenti su je smatrali "zlatnom kokom", a ona je sa samo šest godina zarađivala 1.250 dolara nedeljno, što bi u današnjim uslovima bilo oko 21.000 dolara. Njena popularnost tridesetih godina je najzaslužnija za to što legendarni studio "20th Century Fox" nije bankrotirao tokom ekonomske krize. Predsednik SAD Frenklin Ruzvelt je za "zlatno dete Amerike" rekao da je podigla moral nacije tokom Velike depresije.

Za razliku od današnjih "dečih zvezda", Templova je delimično napustila industriju u svojim ranim tinejdžerskim danima, na vrhuncu popularnosti, a upisala je još nekoliko uloga da bi 1950. godine, sa 22 godine, zauvek napustila film. Kasnije se samo nakratko vratila na scenu, ali na male ekrane. "Prestala sam da verujem u Deda Mraza sa šest godina, kada me je mama odvela da ga vidim, a on mi je zatražio autogram", navela je jednom prilikom. U međuvremenu se upustila i u poslovne avanture, pa je sedela u upravnim odborima nekoliko velikih kompanija, kada je otpočela i političku i uspešnu diplomatsku karijeru. Kao kandidat republikanaca nije uspela da se domogne Kongresa. Međutim, bila je ambasador SAD u Gani (1974) i Čehoslovačkoj (1989). Takođe, postala je jedna od prvih ženskih javnih ličnosti koja je javno govorila o raku dojke, sa kojim se borila sedamdesetih godina prošlog veka. "Ljudima je ucrtana ta slika male devojčice. Ona nije ja. Ne bi trebalo da živimo u prošlosti", rekla je Nalazi se na 18. mestu liste ženskih legendi američkog filma Američkog filmskog instituta. Po njoj je nazvan jedan od najpopularnijih bezalkoholnih koktela. Iza sebe je imala dva braka i troje dece.
