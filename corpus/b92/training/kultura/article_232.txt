> Izvor: B92
> Datum: ponedeljak 20.01.2014
> Rubrika: kultura
> Naslov: Grupa "Velveti" i gosti u čast Lua Rida i VU
> Članak:

Ad-hok grupa Velveti u petak 31. januara u 21h u "Amerikani" Doma omladine Beograda odaje počast jednoj od najuticajnih rok grupa svih vremena - Velvet Underground.
Koncert: VELVETI petak, 31. januar 2014. u 21:00 DOB//Amerikana
Koncert: VELVETI petak, 31. januar 2014. u 21:00 DOB//Amerikana
Povodom preranog odlaska Lua Rida, jednog od najvećih rokenrol pripovedača, reprezentacija rok stvaralaca iz naše zemlje izvešće pesme koje su obeležile jedan period u razvoju popularne kulture. Velvet Underground, ponikli u okrilju njujorške umetničke scene sredinom šezdesetih godina 20. veka, bili su najradikalnija grupa na svetu svog doba. Radeći kao integralni deo Endi Vorholovog art-studija "Factory", zastupali su estetiku koja je do ekstrema dovela neke mogućnosti rokenrola: glasniji nego i jedan bend pre njih, sa supermodelom Niko kao pevačicom, sa Lu Ridom kao pesnikom mračne gradske dekadencije, bili su vesnici modernih vremena mnogo pre nego što su otpočela. Njihov prvi, istoimeni album iz 1967. godine autentično je remek delo, zahvaljujući kome su ostali zauvek zabeleženi u istoriji. Poznat i pod imenom "Banana cover", sa otkačenim Vorholovim pop-art omotom, sadržao je neke od njihovih najboljih pesama. Skoro sve će biti izvedene u integralnom obliku na koncertu grupe Velveti, uz dodatak mnogih kasnijih iz karijere benda, kao i solo karijere Lu Rida.

Beogradski bend Velveti nastao je krajem novembra 2013. godine, kao potreba okupljenih muzičara da odaju počast Lu Ridu koji je preminuo 27. novembra 2013. Velveti su: Dejan Utvar (bubnjevi - Kazna za uši, Autopark, Eyesburn), Vladislav Rac (vokal i bas gitara - KKN), Milorad Ristić (vokal i gitara - Darkwood Dub), Nikola Berček (vokal i gitara - Autopark). Pevači: Toma Grujić, Magdalena Belić, Srđan Gojković Gile, Vladimir Kolarić Kole, Boris Mladenović, Milica Mitić, Đurđa Stanković, Stray Dogg, Ana Ćurčin. Gostujući muzičari: Sonja Lončar (klavir), Filip Krumes (violina), Dušan Petrović (saksofon). Ulaznice su u pretprodaji, na EVENTIM blagajni u DOB-u, po ceni od 600 dinara.
