> Izvor: B92
> Datum: sreda 15.01.2014
> Rubrika: kultura
> Naslov: Exit u konkurenciji za EFA nagradu
> Članak:

Večeras se, u 21 sat, u Groningenu (Holandija) održava European Festival Awards (EFA) ceremonija za dodelu evropskih festivalskih priznanja. EXIT festival je nominovan u najznajčajnijoj kategoriji, Best Major European Festival.

"Ovo je najvažnija nagrada koju jedan festival može da dobije, i velika je čast što EXIT, od kako je ova nagrada osnovana, publika iz celog sveta izglasava u top 10 najboljih festivala", izjavio je Dušan Kovačević, direktor EXIT festivala. Više od 360 festivala iz 34 zemlje bilo je u konkurenciji za najbolji evropski festival u 2013. godini. Više od 620.000 ljudi iz celog sveta je učestvovalo u glasanju. Glasovi festivalskih fanova se sabiraju sa glasovima EFA žirija, sastavljenog od najistaknutijih ličnosti iz evropske festivalske industrije i putem ovog mehanizma EXIT je u decembru 2013. godine uvršten u deset finalista, zajedno sa belgijskim festivalima Tomorrowland, Pukkelpop, Dour Festival i Rock Werchter, OpenAir i Woodstock festivalom iz Poljske, nemačkim Hurricane/Southside i Wacken Open Air festivalima, kao i mađarskim Szigetom. Ovo je peta godina zaredom da je EXIT uvršten među deset najboljih velikih festivala u Evropi, svaki put još od osnivanja nagrade European Festival Awards 2010. godine. Dosadašnji dobitnici nagrade Best Major European Festival su: 2009. i 2010. Open'er Festival iz Poljske 2011. Sziget Festival iz Mađarske 2012. Tomorrowland iz Belgije
