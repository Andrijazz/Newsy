> Izvor: B92
> Datum: petak 7.02.2014
> Rubrika: kultura
> Naslov: Kako su 4 Britanca osvojila Ameriku (FOTO)
> Članak:

Pre tačno pola veka, 7. februara 1964. godine, tada veoma popularna, relativno nova britanska grupa The Beatles, prvi put je preletela Atlanski okean zbog poslovnog gostovanja u SAD. Bio je to početak jeednog muzičkog, ali i posve novog poglavlja u istoriji popularne kulture.

Sada je potpuno nemoguće zamisliti da su postojala neka vremena kada liverpulske bube nisu bile sastavni deo života Amerikanaca, piše američki magazin Tajm u tekstu kojim se seća na dan kada su Džon Lenon, Pol Makartni, Ringo Star i Džordž Harison sleteli na američko tle. Letom "Pan Am 101" četvorica muzičara, koji su već zaludeli mladu publiku u Velikoj Britaniji, došli su da osvoje i američke slušaoce željne novog zvuka. Njihov prvi hit singl "I Want to Hold Your Hand" objavljen je krajem decembra 1964, i beležio je sve veći uspeh. Bio je to znak da je pravo vreme da se The Beatles pojave i na televiziji, a prva stanica bio je čuvena emisija Eda Salivana "The Ed Sullivan Show".

"Recite momcima da se okupila prilično velika masa da ih dočeka", poručio je pilot momcima preko njihovog menadžera, dok su sletali na američko tle, priseća se danas Pol Makartni. Devedesetak minuta posle podneva aerodrom nazvan po predsedniku Džonu F. Kenediju bio je preplavljen tinejdžerima i tinejdžerkama, ali i prilično starijim fanovima benda koji su doslovce lupali po staklima ne bi li skrenuli pažnju svojih idola, uprkos tome što avion još uvek nije sleteo. A kada je sleteo, i kada su četiri mladići izašla iz aviona, veselo mašući okupljenima, histerija je počela.

"Čuli smo da se naše ploče prodaju dobro u Americi, ali sve dok nismo izašli iz aviona... tek tada smo shvatili šta se dešava. Gledajući hiljadu mladih ljudi koji su želeli da nas upoznaju, shvatili smo koliko smo važni u Americi", objašnjavao je kasnije Džordž Harison. Činjenica je bila da je pesma "I Want to Hold Your Hand" bila najbrže prodavani singl u istoriji izdavačke kuće "Capitol". To je znao i njihov tadašnji, nedavno angažovan predstavnik za štampu, Brajan Somervil, koji je bezuspešno pokušavao da utiša masu na aerodromu, ne bi li pružio novinarima priliku da postave neko pitanje. Kada je Lenon zaurlao jakim britanskim akcentom: "Da, da... Hajde svi, ućutite već jednom", masa ne da nije ućutala, već ga je pozdravila burnim aplauzom. Kada su se fanovi ipak utišali, usledeo je kratak trenutak neobične tišine. Četiri muzičara zurila su u grupu novinara, i niko nije znao šta da kaže, kako da probije led.

"Hoćete li da nam otpevate nešto", upitao je jedan od reportera iz mase. "Ne", uglas su odgovorile zvezde. "Prvo morate bar nešto da nam platite", dodao je vickasto Lenon. "Šta mislite o Betovenu", pitao je još jedan novinar. "Odličan je", dobacio je Ringo Star, "naročito njegove pesme."

I tako je prebacivanje lopte trajalo skoro sat vremena. Na trenutke cinični, prilično oprezni i provokativni, novinari su dobili odgovore kakve ni u snu nisu očekivali. Četiri britansk zvezde bile su neodoljive u svojim izjavama. Kada su se svi zajedno zaputili ka izlazu, Makartni je zgrabio mikrofon na trenutak i neočekivano se obratio prisutnima.

"Imamo poruku", ozbiljno je kazao on. Sevnuli su blicevi i beležnice su zaparale vazduh, spremne da zabeleže važnu poruku svim fanovima širom SAD. "Naša poruka glasi: Kupite još naših ploča!" I svi su ih poslušali. Čak i pre nego je poruka doprla do njihovih obožavalaca, dok su se u velikoj limuzini vozili ka Menhetnu, igrajući se sa radio-aparatima koje im je na izlasku iz aerodroma poklonio predstavnik kompanije Pepsi, Bitlmanija je neslućenom brzinom zahvatila Ameriku. Ostalo je istorija.
