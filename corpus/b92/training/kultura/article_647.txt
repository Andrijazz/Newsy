> Izvor: B92
> Datum:  
> Rubrika: kultura
> Naslov: Pet NME nagrada za "Arctic Monkeys"
> Članak:

Nakon dvostrukog trijumfa na dodeli Brits nagrada, britanska grupa "Arctic Monkeys" osvojila je čak pet priznanja koja tradicionalno dodeljuje renomirani muzički magazin NME.

Momci iz Šefilda su na ceremoniji, koja je juče održana u Londonu, dobili nagradu za najbolji britanski bend i najbolji album, a frontmen grupe Aleks Tarner proglašen je za "heroja godine". Lili Alen je najbolja solo umetnica, dok je rok veteran Pol Makartni najbolji tekstopisac. "Najbolja stvar kod pisanja teksta za pesmu je to što ne znaš kako ti to uopšte polazi za rukom", izjavio je bivši Bitls preuzimajući svoj trofej. Američki bend "Blondie" dobio je najvišu počast - titulu "božanskog genija" (Godlike Genius). Članovi grupe, predvođeni 68-godišnjom Debi Hari, izveli su pred kraj večeri nekoliko svojih hitova kao što su "Heart of Glass", "Rapture" i "Atomic". Grupa Haim proglašena je za najbolji međunarodni bend, a Morisi je dobio nagradu za najbolju knjigu za svoju "Autobiografiju", dok je nagrada za najbolju TV emisiju pripala američkoj seriji "Čista hemija". Hari Stajls iz grupe "One Direction" je po drugi put za redom proglašen negativcem godine, a sastav "The 1975" najgorim bendnom.
