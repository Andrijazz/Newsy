> Izvor: B92
> Datum: subota 18.01.2014
> Rubrika: kultura
> Naslov: Kustendorf počinje, stigao i Farhadi
> Članak:

Jedan od najznačajnijih reditelja današnjice, Iranac Asgar Farhadi doputovao je na Mećavnik gde će večeras nakon svečanog otvaranja festivala Kustendorf biti prikazan njegov najnoviji film "Prošlost".
Program Kustendorfa za 18. januar 18h - Svečano otvaranje 19h - Savremene tendencije / "Prošlost" + radionica Asgara Farhadija 24h - koncert Riblje čorbe
Program Kustendorfa za 18. januar
18h - Svečano otvaranje 19h - Savremene tendencije / "Prošlost" + radionica Asgara Farhadija 24h - koncert Riblje čorbe
Sedmi Međunarodni filmski i muzički festivala Kustendorf, koji se na Mećavniku održava od 18. do 23. januara, biće u znaku trenutno najaktuelnijih imena autorskog filma. Njih svakako predvodi Asgar Farhadi koji je 2012. godine svetsku pažnju privukao filmom "Razvod" (Jodaeiye Nader az Simin). Nakon osvajanja brojnih nagrada na najprestižnijim festivalima širom sveta, uključujući i Zlatnog medveda na Berlinalu, Farhadi je potresnom dramom uspeo da svom rodnom Iranu donese prvog Oskara. Ipak, deo iranske javnosti nije blagonaklono gledao na njegov učinak i kritikovanje aktuelne politike te države, pa je Farhadi sledeći film snimio u Francuskoj. Upravo tako je nastalo ostvarenje "Prošlost" (Le Passe) koje će biti prikazano prve večeri Kustendorfa, nakon čega će Farhadi održati radionicu namenjenu mladim filmadžijama koji na Mećavnik stižu iz celog sveta.

Gošća Kustendorfa biće i glavna glumica filma, francuska zvezda Berenis Bežo, koja je domaćoj javnosti najpoznatija po filmu "Glumac" (The Artist), crno-belom nemom ostvarenju koje je obeležilo kraj 2011. i početak 2012. godine, osvojivši bezmalo sve značajnije godišnje filmske nagrade. Farhadi je na Mećavnik stigao dan uoči svečanog otvaranja, gde su ga dočekali Emir Kusturica i selektorka takmičarskog programa Dunja Kusturica, a upriličen mu je i tradicionalni doček sa hlebom i solju. Ovo je njegov drugi boravak na Kustendorfu, gde je prvi put došao 2012. godine upravo sa filmom "Razvod".
Ovogodišnji Kustendorf biće otvoren uz neobično koreografisan atentat na Franca Ferdinada, obojen disko hitovima i vatrometima umesto pucnjeva. Kako je ovu "spektakularnu holivudsku zabavu" za B92 opisao Emir Kusturica, pročitajte OVDE.
Ovogodišnji Kustendorf biće otvoren uz neobično koreografisan atentat na Franca Ferdinada, obojen disko hitovima i vatrometima umesto pucnjeva. Kako je ovu "spektakularnu holivudsku zabavu" za B92 opisao Emir Kusturica, pročitajte OVDE.
U takmičarskom programu Kustendorfa našlo se petnaest filmova iz Francuske, Singapura, Izraela, Južne Koreje, Meksika, Poljske, Srbije, SAD, Kine, Irana i Slovačke takmičiće se za nagrade Zlatno, Srebrno i Bronzano jaje. Međunarodni žiri čine francuska glumica argentinskog porekla Berenis Bežo (predsednica žirija), meksički scenarista i reditelj Giljermo Arijaga i srpski scenarista i reditelj Srđan Koljević. Nagradu za najbolju fotografiju "Vilko Filač" ove godine će dodeliti veliki svetski direktor fotografije i dobitnik dva oskara Januš Kaminski i Goran Volarević, srpski direktor fotografije.

U okviru specijalnog programa "Savremene tendencije" osim ostvarenja "Prošlost", biće prikazani filmovi "Gospođica Nasilje" Aleksandrosa Avranasa, "Major" Jurika Bikova, "Velika lepota" Paola Sorentina, "Mlada i lepa" Fransoe Ozona i "Sveti GRA" Đanfranka Rozija. Festivalska publika moći će da uživa i u najboljim ostvarenjima američkog novog talasa koji je tamnošnju kinematografiju zahvatio sedamdesetih godina prošlog veka, a na programu su filmovi: "I konje ubijaju, zar ne", "Plavi vojnik", "Pet lakih komada", "Kabare" i "Opasne ulice". Festival će pratiti i muzički program koji će 18. januara koncertom otvoriti sastav Riblja čorba, dok će 23. januara zavesa na sedmi Kustendorf biti spuštena nastupom francuske zvezde Zaz.
