> Izvor: B92
> Datum: utorak 21.01.2014
> Rubrika: kultura
> Naslov: Beograd u novom filmu Kevina Kostnera
> Članak:

Film "Tri dana za ubijanje", koji je Kevin Kostner tokom aprila snimao u Beogradu, premijerno će biti prikazan 19. februara u Parizu, a posle francuske publike američka će ga gledati od 21. februara.

Ove premijere najavljuje prvi trejler (dvoipominutni reklamni video-spot) filma u kojem se vide i scena pucnjave, obračuna bandi i eksplozije automobila ispred hotela "Jugoslavija" kao i eksplozija skoro celog jednog sprata nekadašnjeg turističkog zdanja Beograda na obali Dunava. Ovaj akcioni triler, koji je sniman i u Parizu, režirao je Džozef Meakginti Nikol, poznatiji kao Mek Dži, reditelj novog serijala "Čarlijevi anđeli", naučne fantastike "Terminatora: spasenje" i komedije "Ovo znači rat". Scenario su napisali Adi Hasak i proslavljeni francuski sineasta Luk Beson koji je i producirao film. Uz Kostnera (59), glavne uloge su ostvarili Koni Nilsen koja je igrala u spektaklu "Gladijator" i trileru "Đavolji advokat" i mlade američke nade - Amber Herd i Hajli Stajnfeld (18), nominovana za Oskara za epizodnu ulogu u filmu "Čovek zvani hrabrost" braće Džoela i Itana Koena. "Tri dana za ubijanje" je crnohumorni akcioni triler o penzionisanom agentu tajne službe Itanu Raneru (igra ga Kostner) koji saznaje da boluje od neizlečive bolesti, pa pokušava da uspostavi vezu sa otuđenom ćerkom (Stajnfeld) i bivšom suprugom (Nilsen). U zamenu za eksperimentalni lek koji bi mogao da mu produži život, dobrovoljno se vraća iz penzije i preuzima poslednji zadatak. Ali lek ima i nuspojave, poput jakih halucinacija i narkolepsije... Za potrebe snimanja ovog filma, Kevin Kostner je boravio u Beogradu 10 dana. Iako je osvojio dva Oskara za film "Ples s vukovima" - 1991. godine nagrađen je priznanjima Američke filmske akademije za režiju i kao producent za najbolji film - u Srbiji nije glumio preterano razmaženu zvezdu. Nije želeo posebno obezbeđenje, imao je jednog vozača, ručao je po restoranima na Vračaru, a u pauzama snimanja družio se sa mnogobrojnim srpskim filmskim radnicima i mahao znatiželjnim građanima koji su sa strane pratili snimanje filma. Nekada jedan od najplaćenijih glumaca Holivuda, i zvezda filmova "DŽ. F. K.", "Telohranitelj" sa Vitni Hjuston, "Robin Hud: kralj lopova" i reditelj jednog od najvećih holivudskih debakl filmova "Vodeni svet", pre snimanja u Srbiji odigrao je epizodne uloge u visokobudžetnim holivudskim akcijama "Čovek od čelika" u kojem je tumačio lik očuha Supermena i "Džek Rajan: regrut iz senke" koji će od 21. januara biti prikazivan u srpskim bioskopima.
