> Izvor: B92
> Datum: sreda 15.01.2014
> Rubrika: kultura
> Naslov: Ju Nesbe piše modernu verziju "Magbeta"
> Članak:

Norveški pisac Ju Nesbe, autor svetski popularnog serijala o detektivu Hariju Huleu, napisaće modernu verziju Šekspirove tragedije "Magbet".

Izdavačka kuća "Hogarth", u vlasništvu uglednog "Random House-a", pokrenula je projekat nazvan "Hogarth Shakespeare" kojim će 2016. obeležiti 400. godišnjicu smrti engleskog književnog barda. Nesbe (u originalu Jo Nesbo) je poslednji u nizu savremenih pisaca (En Tajler, Dženet Vinterson, Margaret Atvud, Hauard Džejkobson) koji su izabrani da prerade najpoznatija Šekspirova dela za čitaoce 21. veka. "Magbet", krvava tragedija s ubistvima i istragama, čini se savršenom za Nesbea. "Magbet" je blizak mom srcu jer se bavi temama kojima se i ja bavim otkako sam počeo da pišem", rekao je Nesbe, koji je prodao oko 20 miliona primeraka knjiga o Hariju Huleu širom sveta. U Srbiji, u izdanju Lagune, objavljeni su romani "Crvendać", "Odmazda", "Solomonovo slovo", "Lovci na glave", "Sneško", "Spasitelj"... Ju Nesbe je rođen 29. marta 1960. godine i živi u Oslu. Diplomirao je ekonomiju i radio kao berzanski broker i novinar. Serijal romana o detektivu Hariju Huleu prevođen je na 30 jezika.
