> Izvor: B92
> Datum: nedelja 9.03.2014
> Rubrika: kultura
> Naslov: Dve nagrade u jednom danu za "Rabbitland"
> Članak:

Animirani film "Rabbitland" Ane Nedeljković i Nikole Majdaka Jr. osvojio je 9. marta specijalnu nagradu žirija u Finskoj kao i nagradu za najbolji kratkometražni film u Portugaliji.

"Rabbitland" je osvojio specijalnu nagradu žirija (Diploma of Merit) na 44. Tampere Film Festivalu održanom u gradu Tampere u Finskoj od 5. do 9. marta 2014. godine. Istog dana ovaj film proglašen je za najbolji kraki film na 34. međunarodnom filmskom festivalu Fantasporto u Portu, Portugalija, održanom od 28. februara do 9. marta 2014. godine. Od premijere na 63. Berlinalu 2013. godine, na kojem je dobio nagradu Kristalni medved, "Rabbitland" je uspešno prikazan na mnogobrojnim festivalima širom sveta. Pored Tampere Film Festivala, u martu ove godine "Rabbitland" takođe će biti prikazan na festivalima u Portugaliji, Slovačkoj, Austriji, Nemačkoj i Ruminiji. Ovaj animirani film prikazuje jedan dan u životu Zečeva Bez Mozga, stvorenja intenzivno roze boje, sa rupom u glavi. Oni žive u malom naselju koje podseća na kombinaciju ratne zone i favele. Njihovu besmislenu svakodnevicu ispunjava samo jedna aktivnost za koju su sposobni. Naime, svakoga dana Zečevi ustaju rano i hodaju daleko kako bi glasali na slobodnim i demokratskim izborima koji se u Rebitlandu održavaju jednom dnevno. "Rabbitland" je rađen u koprodukciji kuća "Baš Čelik" i "Arhitel", a podržali su ga Filmski centar Srbije i Sekretarijat za kulturu Beograda. Kako izgleda i na koji način funkcioniše ružičasti svet Zečeva Bez Mozga pročitajte OVDE. "RABBITLAND" teaser trailer from Nikola Majdak on Vimeo.
"RABBITLAND" teaser trailer from Nikola Majdak on Vimeo.
