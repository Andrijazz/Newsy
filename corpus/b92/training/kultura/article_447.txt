> Izvor: B92
> Datum: subota 8.02.2014
> Rubrika: kultura
> Naslov: Spomen-ploča Radmiloviću u Nepričavi
> Članak:

Tri decenije od snimanja "Priča iz Nepričave". Planirano je da spomen-ploču 19. februara otkrije proslavljena glumica Milena Dravić.

Tri decenije od snimanja "Priča iz Nepričave", jedne od najboljih naših dečjih TV serija, Kulturni centar "Hadži Ruvim" iz Lajkovca obeležiće spomen-pločom glumcu Zoranu Radmiloviću, koji je u ovom dramskom programu Televizije Beograd igrao visprenog i raspričanog seljaka. Planirano je da spomen-ploču u selu Nepričavi 19. februara otkrije proslavljena glumica Milena Dravić, koja je u seriji glumila učiteljicu. Uz Milenu Dravić obeležavanju jubileja "Priča iz Nepričave" prisustvovaće i urednik serije Vladimir Andrić, kao i mnogi žitelji ovog i okolnih lajkovačkih sela koji su kao deca, učenici, učestvovali u njenom snimanju. Kulturni centar "Hadži Ruvim" iz Lajkovca poziv na obeležavanje jubileja uputiće i Ani Radmilović, ćerki Zorana Radmilovića "Spomen-ploča od bakra, sa likom Zorana Radmilovića, rad vajara Mišela Vukanovića iz Beograda, izrađena u livnici Zorana Kuzmanovića u Smederevu, biće postavljena u holu Osnovne škole u Nepričavi, da podseća mlade na dečju seriju uz koju su mnoge generacije odrastale", kaže mr Suzana Janković, direktorka Kulturnog centra "Hadži Ruvim" u Lajkovcu.
