> Izvor: B92
> Datum: petak 7.03.2014
> Rubrika: kultura
> Naslov: Idris Elba pozajmiće glas tigru Širkanu
> Članak:

Britanski glumac Idris Elba, koji se proslavio ulogama u serijama "Doušnici" (Wire) i "Luter", a trenutno se u bioskopima može videti u ulozi Nelsona Mandele (Dug put do slobode), pozajmiće glas tigru-ubici Širkanu u rimejku popularnog Diznijevog crtaća "Knjiga o džungli".

Film, visokobudžetna adaptacija čuvenog Kiplingovog romana, koju će i ovog puta producirati studio Dizni, biće mešavina dečjeg animiranog klasika i igranog akcionog filma sa mnoštvom specijalnih efekata. Prema pisanju sajta Deadline, 41-godišnji glumac će svoj glas pozajmiti tigru koji uhodi glavnog junaka, malog Moglija. Specijalni efekti biće povereni Oskarovcu Robu Legatu koji je radio na filmovima "Avatar", "Vuk sa Vol Strita", "Hugo" i "Titanik". Tim zadužen za priču predvodi Dejvid Loveri (Ajron Men) koji radi sa sedam ilustratora. Elbu ćemo uskoro moći da vidimo i u filmu "Beasts Of No Nation" o afričkom dečaku-ratniku.
