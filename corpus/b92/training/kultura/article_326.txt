> Izvor: B92
> Datum: utorak 28.01.2014
> Rubrika: kultura
> Naslov: SANU: Akademici o poeziji Ljubomira Simovića
> Članak:

Prvu tribinu biblioteke Srpske akademije nauka i umetnosti, koja je posvećena dvema knjigama akademika Ljubomira Simovića danas je otvorio predsednik SANU akademik Nikola Hajdin porukom da mu je veoma drago što ekipa koja treba da predstavi javnosti rad Akademije radi sve uspešnije, a potvrda je veliki odziv publike na sva događanja.

Podsetivši da SANU ima više aktivnosti koje se odvijaju od galerije preko biblioteke, sala za skupove, a namenjene su i javnosti Hajdin je naglasio da tribina koju organizuje Biblioteka SANU ima posebno mesto, jer predstavlja integralni rad srpske nauke i umetnosti pošto su knjige o kojima se govoir iz svih oblasti. Hajdin je rekao da je protekle godine održano 18 tribina na kojima je svoje besede održalo 50 uglednih ličnosti srpske kulture, uglavnom članova SANU. Upravnik biblioteke SANU akademik Miro Vuksanović je obavestio auditorijum, koji je ispunio veći deo Svecane sale, da su danas tema skupa pesnička knjiga "Planeta Dunav" u izdanju "Beogradske knjige" i međunarodnog festivala poezije "Smederevska pesnička jesen" kao i zbirka intervjua akademika Simovića "Titanik u akvarijumu" koje je objavio "Izdavački centar Matice srpske". Vuksanović je u kratkom najavnom tekstu "Papića gumno i 'Sinjajevina'" evocirao sećanja na neke susrete i razgovore sa Simovićem iz kojih je zapamtio neke njegove duhovite i oštre opservacije a našle su mesto u ovim knjuigama i zaključio da se o njima može govoriti i na ovaj način. O knjizi koja obuhvata tri zbirke "Ljuska od jajeta","Tačka" i "Planeta Dunav" u kojoj su sažete sve teme iz prethodne dve zbirke.nastale tokom proteklih 15 godina, govorio je jedan od najvećih poznavalaca savremene srpske poezije, Bogdan A. Popović. On i je naglasio da je autor "novu knjigu preuredio u meri koju je smatrao neophodnom kako bi sve tri zbirke što tešnje međusobno uzglobio". "Po sebi je razumljivo da mu to ne bi pošlo za rukom da, dok je radio na trima za samostalno objavljivanje u vidu nije imao veliku poetsku celinu, veliku poetsku formu", istakao je Popović. Postavljajući retoričko pitanje, zašto novu knjigu nije naslovio prema prvoj zbirki već poslednjoj, Popović je odgovorio da je "Simović u jednom intervjuu kazao da sve što je sadržano i nagovešteno u prvim dvema, u trećoj je nastavljeno i zaključeno". Analizirajući svaki zbirku pojedinačno, Popović je zaključio da su one u završnom delu trilogije, dobile svoj logični kraj, jer za pesnika Dunav je "magistrala u kojoj se presecaju prostorne i vremenske dimenzije stvaralačke realnosti a pojave o kojima Simović peva ukazuju kako se beogradske i dunavske ukrštaju pođednako koliko i planetarne". Popović je zaključio da "ova trilogija kod pesnika, poput Simovića, najvećeg formata, zbraja sveukupna stvaralačka iskustva, uspevajuci da pronikne u sudbinu naroda i totalitet života". Prof dr. Milivoj Nenin je sa puno duha predstavio proznu knjigu "Titanik u akvarijumu", čiji je naslov objasnio jednom Simovićevom izjavom da je "naš 'Titanik' tako mudro vođen da bi doživeo brodolom i u akvarijumu". Za Nenina je važno što su svi tekstovi, nastali na osnovu intervjua koje je Simović od maja 2007. do maja 2013 davao uglednim novinarima, obeleženi datumima, što pokazuje "da ovde nema naknadne pameti". Nenin je posebno istakao tekst u kojem Simović "ispisuje himnu pijaci, kao himnu nepobedivom životu", kao i onaj u kome govori o filmu "Montevideo bog te video" u kom je prepoznao pored umetničkih i neke druge vrednosti "odgovor na pitanje ne kako preživeti, nego kako dalje živeti i vratiti izgubljeni poredak stvari". Akademik Simović se poimence zahvalio svima koji su u ovim vremenima doprineli da se ove dve knjige štampaju i novinarima koji su svojim pitanjima ga podstakli da razmisli o nekim temama o kojima možda ne bi sam pisao. Na kraju je iz svake od tri zbirke koje se nalaze u novoj knjizi izgovorio poslednje pesme.
