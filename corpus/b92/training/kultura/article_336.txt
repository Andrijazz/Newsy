> Izvor: B92
> Datum: sreda 29.01.2014
> Rubrika: kultura
> Naslov: Nagrada za Žunjićevu istoriju pojmovne logike kod Srba
> Članak:

Nagradu "Nikola Milošević" za 2013. godinu u oblasti filozofije, estetike i teorije književnosti i umetnosti dobio je Slobodan Žunjić za četvorotomno delo "Prirok i suštastvo", u izdanju Službenog glasnika, odlučio je danas žiri Radio Beograda 2.

Žunjić je bio profesor Filozofskog fakulteta u Beogradu, a poslednjih 15 godina predaje na univerzitetu Rod Ajlend u SAD. Svojim knjigama, raspravama i člancima istrajno je prisutan na srpskoj filozofskoj sceni. U četvoroknjižju "Prirok i suštastvo" prihvatio se "poduhvata da unutar istorije filozofije, odnosno filozofske pojmovnosti uopšte, istraživački situira srpsko filozofsko nasleđe, odnosno genezu i domete pojmovne logike kod Srba", istakao je žiri čiji je predsednik Milo Lompar, a članovi Mile Savić i Simo Elaković. "Njegovi utemeljeni i relevantno poduprti nalazi vode zaključku da je srpska srednjevekovna filozofija u izučavanju logike pojmova išla u korak s osnovnom maticom najboljih istraživanja toga vremena. Žunjićevo delo reafirmiše filozofsko poimanje ne samo kao ljubav prema mudrosti već i kao mudrost ljubavi preko doprinosa i naše, dosta zapostavljene misaone baštine", obrazložio je žiri. U najužem izboru bile su knjige Nebojše Vasovića "Zar opet o Kišu?" (izdavač Konras) i Bojana Kovačevića "Skriveni federalizam" (Albatros plus). Prema propozicijama konkursa, završna sednica žirija održana je u radijskom studiju, a ceo tok je direktno prenosio Radio Beograd 2. Odluka je doneta većinom glasova. Svečano uručenje nagrade biće 10. februara u Kamenoj sali Radio Beograda. Do sada su ovo priznanje dobili Milan Brdar, Miloš Arsenijević, Mile Savić, Časlav Koprivica, Slobodan Grubačić, Radoman Kordić, Predrag Krstić, Milo Lompar, Dragan Stojanović, Dragan Prole i Danilo Basta.
