> Izvor: B92
> Datum: sreda 1.01.2014
> Rubrika: kultura
> Naslov: Kultura u 2014: Nije sve u novcu, ali...
> Članak:

Kultura u Srbiji u 2014. godini možda dobija više novca, ali ljudi koji se bave kulturom ne očekuju da će to značiti i neki značajan boljitak.

Iz budžeta je za kulturu u 2014. izdvojeno oko 17 milijardi dinara, uz planiranih 620 miliona za zaštitu fondova posvećenih Prvom svetskom ratu ali "kulturnjaci" sa kojima je Tanjug razgovarao ne očekuju bitnije promene. "Više para ne znači nužno i više sreće u kulturi", kaže Ana Jovanović, jedna od osnivač manifestacija "Noć muzeja" i "Festival nauke". "Vidim da je budžet za kulturu povećan i drugačije raspoređen, ali ne vidim da su neke teške procedure promenjene, ne vidim da je uveden sistem evaluacije i da je svima nama olakšano da se bavimo kulturom u 2014", rekla je ona.

"Svi očekujemo da se otvori Narodni muzej, ali to je već kliše. Više od toga želim da ljudi koji rade u muzejima uvedu drugi način razmišljanja, drugi način rada, da se okrenu privatnim inicijativama, da shvatimo šta znači komercijalno, šta znači nekomercijalno, da sve što je besplatno, nije besplatno, da konačno prevaziđemo socijalističke termine i počenemo da prodajemo svoj rad", smatra Jovanović. Osnivač Beogradskog festivala igre Aja Jung očekuje da u 2014. postanu važniji programi, umetnost i kultura, dok se autorka Jovana Ristić nada da kultura i umetnost neće biti nedostupne i nezanimljive već kvalitetne a približene široj publici. "Nadam se i novim imenima, mladim ljudima. Mi imamo problem sa scenom gde se cene ljudi koji su dugo u nečemu i imaju godine iskustva ali se zaboravlja da energija mladih treba da postoji i nadam se da će se oni pojaviti i osvežiti scenu", rekla je ona.

Rediteljka Tanja Mandić Rigonat očekuje da će 2014. biti mračna, nemoguća, restriktivna, neprijateljska prema stvaralaštvu i institucijama kulture ako se zakonski ne reguliše i ne zaštiti stvaralaštvo i kulura. "Ako Ministarstvo kulture uspe da zaštiti stvaralaštvo i kulturu, onda će se i u tom malom budžetskom okviru nešto stvarati, jer nije sve u parama. Naravno da su potrebne, ali je bitnije kakva je atmosfera, da li je kultura bitna ili nebitna, da li je umetnik neko ko je vredan poštovanja zbog svog dela ili je to neprijatelj zato što se za stvaralaštvo odvajaju pare od poreskih obveznika", zaključila je ona.

Režiser Srdan Golubović ocenio je da su haos i skandali obeležili 2013. zbog čega je neophodno da se oni koji se bave kulturom u 2014. okrenu edukaciji ljudi i promociji kulture. "Nadam se da ćemo u 2014. početi da se bavimo edukacijom ljudi zašto je kultura važna i zašto ona nije samo koncert na Kolarcu, flmski ili pozorišni festival. Kultura nije elitistička stvar već način života, kako prelazimo ulicu, kako se ponašamo u autobusu, prema komšijama... Kultura je mnogo šira stvar od elitističke umetnosti", rekao je on. "Ono što vidim kao problem društva je potreba političara da nam kažu da kultura i obrazovanje nisu bitni u zemlji u kojoj se jedva živi, ali mislim da je to jedan potpuno suprotan i pogrešan način razmišljanja jer neobrazovani, neprosvećeni, needukovani ljudi čine jedan narod i društvo koje nema perspektivu", smatra Golubović. "Mi koji se bavimo kulturom i umetnošću treba da stanemo u front i pokažemo zašto je kultura važna."
