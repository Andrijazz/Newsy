> Izvor: B92
> Datum:  
> Rubrika: kultura
> Naslov: Oskarom nagrađena "Velika lepota" večeras na Festu
> Članak:

Italijansko-francuski film "Velika lepota", dobitnik Oskara za najbolje ostvarenje van engleskog govornog područja, kao i nagrade Evropske filmske akademije za najbolji film, režiju, glavnu mušku ulogu i montažu, biće prikazan u u 19h glavnom programu 42. Festa u Sava centru.

Prema rečima reditelja Paola Sorentina, to je priča o lepoti življenja, ali i o tome šta se krije iza očiglednog osiromašenja Italije, dok kritika poredi ovaj film sa zanosnim delima Felinija. Glavni lik (igra ga Toni Servilo) je ravnodušan i razočaran postariji čovek koji kroz alkoholnu izmaglicu posmatra paradu ispražnjenog, na propast osuđenog, istovremeno moćnog i depresivnog čovečanstva. - Iznenađenje na Festovoj konferenciji za novinare danas je bila mlada italijanska glumica iz Oskarom nagrađene "Velike lepote" Analuiza Kapasa, koja trenutno živi u Beogradu, odakle joj je majka. Kapasa (18) je objasnila da je od svoje pete godine išla u internacionalnu školu u Milanu. Pred završni razred srednje škole pogledali smo rang liste i videli da je britansko-američka škola u Beogradu jedna od najboljih pa sam odlučila da tu maturiram, ispričala je ona na engleskom, ali je uputila i nekoliko pozdravnih rečenica na srpskom jeziku. Povodom Oskara izjavila je da je to veoma uzbudljivo osećanje. "U ovaj film je uloženo puno truda. Uz tako veliku nagradu zaista se osećate ponosno - i lično i radi cele ekipe. A i moj razred je bio srećan", rekla je šarmantna glumica, kojoj je "Velika lepota" treći film. Sa rediteljem Paolom Sorentinom je stupila u kontakt preko svog agenta iz Rima. "Tražio je da uradim neke improvizacije na licu mesta i već na drugom sastanku mi je dao jednu epizodnu ulogu. Bilo je divno raditi sa njim, on je istinski sanjar. Pre snimanja ne objašnjava mnogo scenu rečima, ali iz njegovih očiju shvatate šta hoće i ta vizija se prenosi na vas", rekla je Kapasa. U glavnom programu Festa večeras je i američka produkcija "Poslovni klub Dalas" u režiji kanadskog autora Žan-Marka Valija. -- Kompletan program FEST-a pogledajte ovde -- Oskare za glavnu i za sporednu mušku ulogu osvojili su Metju Mekonahi i Džared Leto za role u ovoj drami o pojavi side i borbi protiv bolesti, ali i protiv američkog zdravstvenog sistema osamdesetih godina prošlog veka u Teksasu.

U ciklusu "Holivud" po podne će u "Sava centru" biti prikazan film "Sve smo rekli" rediteljke i scenaristkinje Nikol Holofsiner, čija bogata televizijska karijera uključuje rad na serijama "Seks i grad", "Gilmore Girls", "Six Feet Under"... Ova romantična komedija premijeru je imala na festivalu u Torontu i dočekana je sa odobravanjem kritičara i pohvalama za prirodnost dijaloga i likova. Uloge igraju Džulija Luis-Drajfus, Džejms Gandolfini (koji je u međuvremenu preminuo i ovo mu je bila pretposlednja uloga), Ketrin Kiner, Toni Kolet i drugi. U takmičarskom programu Festa "Evropa van Evrope" večeras će u Dvorani kulturnog centra biti prikazan odličan izraelski film "Vitlejem" u režiji talentovanog debitanta Juvala Adlera. Ova drama iz savremenog života priča o komplikovanom odnosu pripadnika izraelske tajne službe i njegovog mladog palestinskog doušnika. "Vitlejem" je bio izraelski kandidat za Oskara, a do sada je sa uspehom prikazan na festivalima u Veneciji, Haifi i Torontu. Projekcije na Festu nastavljaju se i u Domu sindikata, Domu omladine i bioskopu "Fontana".
