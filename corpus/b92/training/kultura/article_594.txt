> Izvor: B92
> Datum: nedelja 23.02.2014
> Rubrika: kultura
> Naslov: NAACP: "12 godina ropstva" dobio najviše priznanja
> Članak:

Istorijska saga "12 godina ropstva" pobrala je najviše nagrada Nacionalne asocijacije za promovisanje prava obojenih osoba (NAACP).

Priča o slobodnom čoveku koji je nakon otmice primoran da radi kao rob na poljima pamuka u Luizijani osvojila je nagradu za najbolju režiju koja je pripala Stivu Mekvinu, za najbolji scenario za Džona Ridlija i najbolju sporednu glumicu za Lupitu Nijong'o kojoj je ovo bila prva uloga na filmu. Proglašen zabavljačem godine, Kevin Hart je osvojio i nagradu za najboljeg glumca u humorističkoj seriji, za ulogu u rijaliti šou "Real Husbands of Hollywood". Keri Vošington je ponela nagradu za najbolju dramsku glumicu u seriji "Skandal" koja je proglašena najboljom dramskom TV serijom. Među pobednicima bili su i Forest Vitaker i Dejvid Ojelo kojima je pripala nagrada za najboljeg glumca, odnosno najboljeg sporednog glumca u filmu "Batler" Lija Danijelsa. Vitakeru je na ceremoniji, održanoj sinoć u Pasadeni, uručeno i počasno priznanje za izuzetan doprinos u sferi javnog života. Holivudski glumac je predsednik Međunarodnog instituta za mir i član Predsedničkog komiteta za umetnost i humanističke nauke, a osnivač je i fonda "Inicijativa za mir i razvoj". "Trudio sam se da kroz svoj život i rad budem što bliži humanosti, da živim u skladu sa rečima jedne stare pesme Net King Kola koju je moj otac imao običaj da sluša, a koje glase 'Najveća stvar koju ćeš ikada naučiti je da voliš i da budeš voljen", kazao je Vitaker primajući nagradu. Opra Vinfti i Stivi Vonder su odali priznanje južnoafričkom borcu protiv aparhejda Nelsonu Mandeli koji je umro prošle godine. "Želim da svima vama poručim da je njegov život bio primer za sve nas", kazala je slavna američka voditeljka. Dobitnici nagrada NAACP iz domena muzike bili su Džon Ledžend (najbolji muški izvođač), Bijonse (najbolji ženski izvođač), i Robin Tike. T.I. i Farel kao grupa za hit pesmu "Blurred Lines".
