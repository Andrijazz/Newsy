> Izvor: B92
> Datum: sreda 22.01.2014
> Rubrika: kultura
> Naslov: 15. GAF: Majstori gitare od 11. do 16. marta
> Članak:

Jubilarni, 15. po redu "Guitar Art" festival održaće se od 11. do 16. marta u Beogradu. Međunarodna smotra gitarista predstavila je ovogodišnji program na konferenciji za novinare u Domu omladine Beograda gde će se, prvi put ove godine, i održavati pet festivalskih dana u velikoj sali, dok će u sali Amerikana biti održavani ponoćni koncerti i zabave u pratećem programu. Publika u holovima zdanja u Makedonskoj 22 moći će svakodnevno da posećuje izložbu "Guitar Visual Art".

Koncertni program 11. marta otvoriće "Naxos Trio" koji čine grčki gitarista Kostas Kociolis, Anjelo Deziderio iz Italije i hrvatski majstor gitare Zoran Dukić. Vrhunac prve večeri pripašće čuvenoj brazilskoj gitaristkinji i pevačici Bađi Asad (Badi Asad), poznatoj po kombinovanju tradicionalne brazilske muzike sa pop notama i neobičnoj gitari koja ima samo okvir bez rezonatora. Naredne tri večeri biće u duhu klasične gitare i umetnika kao što su Johanes Moler, Lukaš Kuropačevski, Duo Ivanović (12. mart), Jelica Mijanović, Edvardo Fernandez, Zoran Krajišnik, Aleksandar Tasić (13. mart), Katona Tvins, Eliot Fisk, Gabrijel Bjanko (14. mart). Subota 15. marta rezervisana je za dvostruki koncert u Sava centru, na kojem će nastupiti sve zapaženiji španski flamenko gitarista Alberto Lopez sa svojim kvintetom na promociji albuma "Siento" (Osećam).

Sa svoje 24 godine, vlasnik nekoliko prestižnih flamenko nagrada, Alberto Lopez je budućnost flamenka, čiju su veštinu oblikovali patroni poput Mikelanđela Korteza, Tomatita, El Pelea i drugih. Seviljska bijenala, Bele noći flamenka ili čuveni Flamenko festival u marokanskom Fezu, neke su od pozornica u kalendaru vanserijskog gitariste i autora iz Granade. Na istom koncertnom programu odmah posle Lopeza na pozornicu će izaći francusko-američka džez pevačica Sara Lazarus u pratnji jednog od najtraženijih "gipsy-jazz" sastava "Winterstein Quartet" koje predvode čuveni Hono Vinterštajn i njegov nećak Brejdi, te violinista Martin Vajs i kontrabasista Ksavijer Nik.

Sara Lazarus je i svoj poslednji album "Its All Right With Me" snimila sa čuvenim "manouche" gitaristom Birelijem Lagrenom, ali nastup na "Guitar Art" festivalu jedna je od retkih prilika da se zajedno čuju dva veoma tražena džez izvođača uživo. Festival u nedelju 16. marta, uz proglašenje pobednika takmičenja i dodelu nagrada, zatvara koncert portugalske fado pevačice Izabele Noronje (Noronha), koja u Beograd dolazi direktno iz autentičnih kafana lisabonske Alfame, uz dirljivu muziku sa evropske strane obala Atlantika. Ulaznice za pojedinačne koncerte na festivalu, po cenama od 800 do 2000 dinara, već su u prodaji na blagajnama Sava centra i Doma omladine, ali i u celoj mreži Eventima u Beogradu i širom Srbije.
