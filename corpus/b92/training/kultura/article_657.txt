> Izvor: B92
> Datum: petak 28.02.2014
> Rubrika: kultura
> Naslov: Srbija danas slavi Dan knjige
> Članak:

Narodna biblioteka Srbije proslaviće 28. februara svoj dan kao i Nacionalni dan knjige, pod pokroviteljstvom predsednika Tomislava Nikolića, najavila je nacionalna biblioteka.

Narodna biblioteka Srbije osnovana je 28. februara 1832. godine u Beogradu i tradicionalno obeležava 28. februar kao Dan NBS koji je prošle godine proglašen i za Nacionalni dan knjige. Na inicijativu NBS programu obeležavanja Nacionalnog dana knjige pridružiće se javne biblioteke u mnogim gradovima u Srbiji. Program proslave u NBS počela je 27. februara, a centralna manifestacija održaće se 28. februara u Amfiteatru nacionalne biblioteke. Tom prilikom, svečano će biti uručena i Nagrada za najbolju knjigu u mreži javnih biblioteka Srbije za 2013. godinu. Predsednik Nikolić prisustvovaće centralnoj manifestaciji i laureatima svečano uručiti nagrade "Janko Šafarik". Na Dan NBS i Nacionalni dan knjige 28.februara nacionalna biblioteka organizovaće akciju prikupljanja knjiga za biblioteke širom Srbije izgradnjom dve "Piramide od knjiga". Tokom dana na Trgu Republike piramida knjiga gradiće se u autobusu u koji svi koji žele da pomognu javne biblioteke u Srbiji i time afirmišu kulturu čitanja mogu doneti knjige. Gradnja druge "Piramide od knjiga" otpočeće ispred amfiteatra NBS i trajaće do Dana sećanja na stradanje nacionalne biblioteke u Drugom svestskom ratu, 6. aprila. Uključujući se u aktivnosti povodom Nacionalnog dana knjige i Dana NBS Fondacija "Ana i Vlade Divac" i Eurobank zajedno sa nacionalnom bibliotekom pokloniće više od 4 000 knjiga za decu javnim bibliotekama u dvadeset gradova u Srbiji. Vršilac dužnosti direktora NBS Svetlana Jančić istakla je na konferenciji za novinare da je ključna uloga društva upravo negovanje kulture čitanja. "Za nas Dan knjige predstavlja odličnu priliku za proširenje saradnje sa drugim ustanovama kulture, izdavačima, knjižarima, ali i partnerima, kao što su Eurobanka i Fondacija 'Ana i Vlade Divac" rekla je ona. Jančić je izrazila uverenje da će, uz prave partnere i i želju da se čitanju vrati status kakav je nekad imalo, svaka buduća manifestacija biti sve znacajnija, a krug partnera sve veći. Ona je istakla da su ovi praznici i način da se privuku novi, mladi korisnici i podsetila je da je NBS poklonila više od 27 hiljada publikacija. Podršku obeležavanju Nacionalnog dana knjige pružilo je Ministarstvo kulture i informisanja.
