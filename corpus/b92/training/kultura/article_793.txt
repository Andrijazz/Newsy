> Izvor: B92
> Datum: sreda 12.03.2014
> Rubrika: kultura
> Naslov: Džoni Keš - "She Used to Love Me a Lot" (VIDEO)
> Članak:

Dvadeset petog marta Columbia/Legacy objaviće "Out Among the Stars" album sa "izgubljenim pesmama" koje je legendarni Džoni Keš snimio početkom osamdesetih godina XX veka. Sada imamo priliku da pogledamo video za pesmu "She Used to Love Me a Lot" u režiji Džona Hilkota.

Hilkot je poznat po filmovima "The Proposition", "The Road" i "Lawless", a autor je više spotova za Nika Kejva, How to Destroy Angels, Depeche Mode... U ovom videu koristio je slike američkih pejzaža koje se ne viđaju često, kadrove koje je snimio tokom jednomesečnog puta po SAD. "Činilo mi se da stihovi govore o Americi kakva je danas, naciji koja ga je volela i o toj velikoj podeli protiv koje se borio. Ta linija razdvajanja samo je rasla i produbljivala se od kada je umro, tako da smo želeli da pokažemo Ameriku u ovom svetlu i kao neki omaž "Čoveku u crnom". U isto vreme želeli smo da napravimo i referencu na ličnu borbu velikog čoveka i put do ljubavi njegovog života, da prikažemo ruine njegove jezerske kuće, lične fotografije, pećinu u kojoj je probao da oduzme sebi život i kako se sve to preokrenulo, mesto u kojem je snimio poslednju pesmu, kao i poslednju fotografiju pre nego što je umro." "She Used to Love Me a Lot" napisali su Denis Morgan, Čarls Kvilen i Kaj Fleming. 1984. godine najpoznatiju verziju ove pesme otpevao je Dejvid Alan Kou.
