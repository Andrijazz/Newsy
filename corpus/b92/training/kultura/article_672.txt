> Izvor: B92
> Datum: nedelja 2.03.2014
> Rubrika: kultura
> Naslov: "Zvezdani tepih" za 25. rođendan Bitefa
> Članak:

Bitef teatar obeležava sutra 25 godina od osnivanja projekcijom dokumentarnog filma o istorijatu tog pozorišta, gostovanjem predstave iz Slovenije i performansom "Zvezdani tepih".

Za 25. rođendan u goste Bitef teatru dolazi Slovensko narodno gledališče Drama iz Ljubljane sa predstavom "Alkestida", koju je u glavnom gradu Slovenije postavio naš poznati reditelj Boris Liješević. Predstava će imati dva izvođenja na sceni Bitef teatra - u 18.30 i u 21 sat. Istovremeno u Bitef art kafeu prikazivaće se dokumentarni film Arsenija Jovanovića pod naslovom "Rađanje pozorišta" - o adaptaciji prostora i performansu otvaranja izvedenom 3. marta 1989. godine. Centralni događaj - "Zvezdani tepih Bitef teatra" je besplatan program koji počinje u 20 sati na Trgu Mire Trailović, nazvanom po slavnoj rediteljki koja je osnovala Bitef festival, a zatim i istoimeno pozorište. "Zvezdani tepih" je performans vazdušnih akrobacija "Komšinice", koji podržava tradiciju uličnog performansa na repertoaru Bitef teatra. Publika će videti tačke akrobacije, žongliranje sa vatrom i klovnovske tehnike, u izvođenju Tanje Milanović i Mire Beba Dobrković (članice trupa Ludifico i Inex teatar). Performans prati saksofonista Ivan Stamenković. Građani će moći da se fotografišu iza velikih panoa sa prizorima iz predstava sa repertoara tokom četvrt veka rada Bitef teatra. Glumci i drugi akteri i autori iz tih predstava potpisivaće razglednice sa prizorima iz starih scenskih ostvarenja. U holu Bitef teatra bihe postavljena izložba "25 godina pozorišne fotografije u Bitef teatru". Na programu je i virtuelna promocija monografije, koja sadrži autorske tekstove (Jelena Bogavac, Feliks Pašić, Biljana Mišić, Jovan Chirilov, Anja Suša) i intervjue sa umetničkim kreatorima i osnivačima pozorišta (Olivija Mihailović Domić, Todor Lalicki, Arsenije Jovanović, Ivana Vujić, Nenad Prokić, Nikita Milivojević, Jelena Kajgo).
