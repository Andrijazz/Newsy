> Izvor: B92
> Datum: nedelja 2.02.2014
> Rubrika: kultura
> Naslov: MCF: Filmovi koji će obeležiti 2014.
> Članak:

Od novih filmova Vesa Andersona i Ridlija Skota, preko nastavaka animiranih avantura i filmova sa strip junacima, do nekoliko noviteta domaće produkcije, distributer MCF MegaCom Film najavio je uzbudljivu godinu.

Među njima se nalaze filmovi holivudskog studija "Twentieth Century Fox", ostvarenja nezavisne produkcije, kao i veliki broj domaćih filmova, a njih 14 sigurno će obeležiti 2014. godinu. Na 42. Festu biće premijerno prikazan novi film kultnog reditelja Vesa Andersona "Grand Budapest Hotel", koji otvara ovogodišnji Berlinski filmski festival. U priči koja se dešava u imaginarnom, raskošnom hotelu negde u istočnoj Evropi prepliću se živopisni karakteri i njihove ljubavi i mržnje, a u ulogama se pojavljuje plejada sjajnih glumaca: Rejf Fajns, Edvard Norton, Džud Lou, Adrijen Brodi, Bil Marej, Tilda Svinton. U martu će se na repertoaru naći animirana avantura "Gospodin Pibodi i Šerman 3D", priča o najpametnijem psu na svetu, genijalcu Pibodiju koji se suočava sa zadatkom težim od svih - odgajanjem nemirnog dečaka Šermana. Film je sinhronizovan na srpski jezik. Gospodinu Pibodiju glas pozajmljuje Svetislav Goncić, a dečaku Šermanu mladi glumac Vasa Prvulović.

U prvom delu godine u bioskope stižu i nastavci dva animirana blokbastera - "Rio 2" 6. aprila i "Kako da dresirate svog zmaja 2" 19. juna. Obe avanture su u 3D-u i biće sinhronizovane na srpski jezik. U novembru u bioskope stiže još jedna nova animirana 3D avantura "Kod kuće", priča o vanzemaljcima koji se, tražeći dom, naseljavaju na Zemlji, i shvataju kako nimalo nije lako biti čovek. Od 22. maja u bioskope stiže "X-men: Dani buduće prošlosti", a od 17. jula novi nastavak blokbasterskog serijala "Planeta majmuna - Revolucija". Novi triler reditelja Dejvida Finčera, "Iščezla", sa Benom Aflekom u glavnoj ulozi, biće u bioskopima od 2. oktobra. Ovaj triler zasnovan je na istomenom romanu autorke Džilijen Flin, koji je bio jedan od najprodavanijih "Laguninih" izdanja tokom 2013. godine.

Studio "20th Century Fox" godinu završava u decembru novim ostvarenjem "Egzodus" iza koga stoji jedan od najpoznatijih holivudskih reditelja Ridli Skot. Ovo je epska priča o bekstvu Jevreja iz egipatskog ropstva, u kojoj glavnu ulogu igra Kristijan Bejl. Kada su u pitanju domaća ostvarenja, godinu će sigurno obeležiti "Top je bio vreo" Bobana Skerlića. Ovo ostvarenje, u kome igraju Stanislav Ručnov, Anita Mančić i Muhamed Dupovac, otvara ovogodišnji Fest, a u bioskopima će se naći na jesen. Iz nezavisne produkcije u bioskope već u februaru stiže "Vampirska akademija", hit za mlade nastao na osnovu popularnih romana autorke Rišel Mid.

Lea Sejdu i Vinsent Kasel igraju glavne uloge u francuskoj fantaziji "Lepotica i zver", koja posle premijere na Festu stiže u bioskope krajem marta. Džoni Dep i Morgan Frimen igraju glavne uloge u akcionom filmu sa primesom naučne fantastike, "Virtuelna svest". Ova priča o naučniku koji pokušava da stvori mašinu s veštačkom inteligencijom i ljudskim emocijama na repertoaru će se naći u aprilu. "Krvne veze", triler sa Klajvom Ovenom i Bilijem Krudupom u glavnim ulogama, priča je o dva brata koji su na različitim stranama zakona u Bruklinu 70-ih godina prošlog veka. U bioskopima će se naći u maju.
