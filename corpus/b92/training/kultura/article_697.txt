> Izvor: B92
> Datum: utorak 4.03.2014
> Rubrika: kultura
> Naslov: "Jadnici" ponovo stižu u Beograd
> Članak:

Hit mjuzikl "Jadnici" ponovo će se igrati u Beogradu od 15. marta, za kada je najavljena premijerna obnova u pozorištu Madlenijanum, dok je prva repriza zakazana za 22. mart.

"Mjuzikl , autora Alena Bublila i Klod-Mišela Šenberga, vraća se na scenu najpre jer smo spremni da kao kuća odgovorimo na mnogobrojne pozive gledalaca i uporna nastojanja da predstave, ipak, bude. Iz javnosti i pozorišnih krugova, stručnih, kao i onih drugih, dobijali smo iste signale. Svi su izražavali žaljenje što kultne predstave naše kuće nema na repertoaru", navodi se u saopštenju Madlenijanuma. "Verujemo da će mjuzikl Jadnici oživeti sve naše potrebe za lepim, humanim, dobrim i poštenim u svetu i trenutku u kome živimo", dodaje se u saopštenju.

U revolucionarnom ambijentu Pariza, na sceni Madlenijanuma 2007. godine vijorila se francuska zastava, a impozantan izvođački ansambl je u autentičnim kostimima i scenografiji preneo francuski duh, uz veliki emocionalni naboj, kakav i zaslužuje delo takvog formata. Ova, pre svega, romantično - tragična priča se odigrava u burno vreme francuske istorije i prati život Žana Valžana, čoveka koji je osuđen na 19 godina prinudnog rada zato što je ukrao veknu hleba da bi ishranio svoju porodicu. Valžan biva pušten na uslovnu slobodu, ali ga neumorno tokom godina goni mračni inspektor Žaver...
LICA: Žan Valžan - Nebojša Dugalić, Inspektor Žaver - Dejan Lutkić, Fantina - Katarina Gojković, Tenardije - Srđan Timarov, Gospođa Tenardije - Nataša Marković, Eponina - Branislava Podrumac, Marijus - Ivan Bosiljčić, Kozeta - Dubravka Arsić, Anžorla - Ljubomir Popović, Biskup iz Dinja - Zoran Leković, Gavroš - Marko Rapajić / Aleksa Stanilović, Mala Kozeta i Eponina - Katarina Tričković, Tijana Golemović
LICA: Žan Valžan - Nebojša Dugalić, Inspektor Žaver - Dejan Lutkić, Fantina - Katarina Gojković, Tenardije - Srđan Timarov, Gospođa Tenardije - Nataša Marković, Eponina - Branislava Podrumac, Marijus - Ivan Bosiljčić, Kozeta - Dubravka Arsić, Anžorla - Ljubomir Popović, Biskup iz Dinja - Zoran Leković, Gavroš - Marko Rapajić / Aleksa Stanilović, Mala Kozeta i Eponina - Katarina Tričković, Tijana Golemović
Režija osvedočenog majstora mjuzikla Nebojše Bradića ocenjena je od onih koji su predstavu videli na našoj sceni, ali i po video zapisu u svetu, kao jedna od najboljih postavki uopšte. I ovaj veliki povratak mjuzikla "Jadnici" podržaće tim ljudi sa rediteljem Nebojšom Bradićem, dirigenticom Vesnom Šouc Tričković i vrhunskom ekipom glumaca, kao i horski ansambl koji će imati 24 čovekai. Scenografiju potpisuje Geroslav Zarić, za kostime je zadužena Bojana Nikitović, dok iza dizajna svetla stoji Srđan Jovanović. Od kada je premijerno postavljena, 2007. godine, igrana je do 2011. godine, predstavu je videlo više od 27.000 posetilaca i time je postala najgledanija predstava ove kuće i jedna od najgledanijih predstava beogradskih pozorišta koja će 2015. godine proslaviti i svoje 50. izvođenje. Izazovan za izvođače i autorski tim, privlačan za publiku, mjuzikl "Jadnici" pravi je hit u celom svetu. Od svoje prve postavke u Londonu 1985, postao je najdugovečniji mjuzikl na svetu, koji je do sada videlo više od 65 miliona ljudi u 42 zemlje, preveden je na 21 jezik i osvojio je više od 100 nagrada.
