> Izvor: B92
> Datum: subota 22.02.2014
> Rubrika: kultura
> Naslov: Novi Sad: Obeležavanje 20 godina od smrti Bukovskog
> Članak:

Povodom obeležavanja 20 godina od smrti velikog američkog književnika Čarlsa Bukovskog, udruženje "Šmiranti" iz Novog Sada, 9. marta organizuje veče posvećeno njegovom radu i životu u Omladinskom Centru CK13.

Program večeri pod nazivom "Veče Čarlsa Bukovskog" je zamišljen kao kolaž njegovog stvaralaštva, i to kroz stručan osvrt na njegov rad i život, čitanje njegove poezije i prikazivanje dokumentarnog filma o Bukovskom i igranog filma čiji je scenario on napisao. Te večeri će biti odžana projekcija dokumentarnog filma "Bukovski" (1973) Tejlora Hakforda, Oskarom nagrađenog američkog reditelja i producenta koji je ovim filmom započeo svoju uspešnu karijeru i prikazivanje igranog filma "Barska mušica" (1987) za koji je scenario napisao sam književnik. Ovaj film predstavlja svojevrsnu autobiografiju samog pisca, čije je težište priče prikazivanje Čarlsovog života u Los Anđelesu u vreme njegove zavisnosti od alkohola. Glavne uloge su poverene Mikiju Rurku i Fej Danavej, režiju potpisuje Barbet Šreder, a producent filma je Frencis Ford Kopola. Projekat je podržala ambasada Sjedinjenih Američkih Država u Srbiji.
