> Izvor: B92
> Datum: sreda 29.01.2014
> Rubrika: kultura
> Naslov: "Koncerti za Kolarac" po celom svetu
> Članak:

U okviru akcije "Koncerti za Kolarac", u raznim gradovima sveta biće organizovani nastupi naših eminentnih muzičara, a prikupljena sredstva biće namenjena kupovini klavira za Kolarčevu zadužbinu.

Prvi nastupa violinista Nemanja Radulović 4. februara u Beogradu. Slede koncerti u Njujorku, Vašingtonu, Bostonu, Majamiju, Londonu, Parizu, Moskvi. Koncert je nastao po ideji i u saradnji muzičke urednice Kolarčeve zadužbine Mirjane Lazarević i pijanistkinje Jasne Popović. U Njujorku, koncert će se održati u četvrtak, 6. februara u 19:30 časova, u parohijskom domu crkve Svetog Save. Ulaz je slobodan, dok će se prilozi za kupovinu novog klavira prikupljati po sistemu donacija. Donacije se mogu odbiti od poreza, a čekove treba pisati na ime "The Orfelin Circle - Za Kolarac". Impresivna lista umetnika koji će nastupiti na njujorškom koncertu uključuje umetnike poput: Vladimir Valjarević - klavir, Marija Ilić - klavir, Đorđe Nešić - klavir, Javor Bračić - klavir, Ana Milosavljević - kompozitor i violinistkinja, Miloš Raičković - kompozitor, Saša Jančić - violina, Vladan Mijatović - džez klavir, Marko Đorđević - džez bubnjar, Milan Rakić - tenor, Milica Nikčević - mezzo, Daniela Candillari - klavir, Jasna Popović - klavir, Sofija Knežević - džez pevačica, Alexandra Sesenton - sopran, Nik Jančić - gitara, Natalija Pavlović - džez pevačica, Alma Mićić - džez pevačica, Ana Tanasijević - flauta i Martin Dojkin - kontrabas. Na programu će biti kompozicije iz klasičnog repertoara srpskih kompozitora, kao i klasična, jazz i savremena dela iz celog sveta. Očekuje se ogromno interesovanje publike, kao što je bilo i na prethodnom koncertu 5. februara 2011. godine. Publika će biti zamoljena da priloži velikodušne dobrovoljne priloge za doprinos potrebama Kolarčeve zadužbine. Crkva Svetog Save se nalazi na Menhetnu, Zapadna 26. ulica broj 20 (20 W26th Street).
