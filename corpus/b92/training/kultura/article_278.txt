> Izvor: B92
> Datum: petak 24.01.2014
> Rubrika: kultura
> Naslov: Turangalila po drugi put u Beogradu
> Članak:

Ljubitelji monumentalnih i neobičnih kompozicija kao što je Mesijanova Turangalila - simfonija za klavir, Martenoove talase i orkestar, imaju priliku da posle 45 godina ovo delo čuju 24. januara u Beogradu.

Tada u Velikoj sali Zadužbine Ilije M. Kolarca Beogradska filharmonija u sigurnim rukama maestra Muhaja Tanga održati koncert iz ciklusa Bizarrte. Uz trenutno najreprezentativnije soliste na svetu kada je u pitanju Mesijanova muzika - Rožea Miraroa na klaviru i Valeri Artman - klaviri na Martenoovim talasima, Filharmonija će izvesti ovu izazovnu simfoniju koja se zbog svoje zahtevnosti retko izvodi. U Turangalili je sve neobično, od naziva koji je kombinacija dve reči na sanskritu: turanga - pokret, tok vremena i lila - ljubav do retko korišćenih instrumenta kao što su Martenoovi talasi, rani elektronski muzički instrument koji stvara čudesne efekte. "Turangalila simfonija je biser bogatog i muzički uzbudljivog XIX veka. Reč je o izuzetnom delu koje je predstavljalo raskid sa zapadnom tradicijom u periodu kada je komponovano i put ka apstrakciji. Iako smo pohodili slične muzičke puteve, žao mi je što Mesijana nisam lično poznavao. Ovaj važni francuski kompozitor je bio divna osoba, a Turangalila ostaje kao delo jednog neprolaznog bića i inspiracije", kaže šef-dirigent Beogradske filharmonije Muhaj Tang. Jedino srpsko izvođenje monumentalne Turangalile i to u interpretaciji Beogradske filharmonije bilo je 1969. godine. Sam kompozitor ju je definisao na sledeći način: "Ljubav je ovde predstavljena kao bezgranična radost, nešto nadljudsko i preovlađujuće. Ta ljubav je fatalna, koja nadživi i potisne sve drugo." Ciklus Bizarrte Beogradske filharmonije predstavlja neobične muzičke pojave i kompozicije, a sledeći na redu je Motorbiciklistički koncert za trombon i orkestar, 7. februara.
