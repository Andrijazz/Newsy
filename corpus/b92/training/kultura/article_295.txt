> Izvor: B92
> Datum: nedelja 26.01.2014
> Rubrika: kultura
> Naslov: 250 knjiga, vama na poklon
> Članak:

Najbolje stvari u životu su besplatne, zar ne?

Muzej pokojnog bogataša Žan-Pola Getija (The J. Paul Getty Museum) i fondacija osnovana pri tom muzeju odlučili su da 250 vrhunskih izdanja iz svoje kolekcije knjiga o umetnosti ponude besplatno svim korisnicima interneta. Tako su se pod etiketom "Getty Publications" u PDF formatima na internetu pojavila kataloška izdanja koja su pratila brojne izlože u Muzeju Pola Getija, ali i knjige o istoriji umetnosti sačuvane u Getijevom institutu za konzervaciju, kao i akademski radovi objavljeni u okviru Getijevog istraživačkog instituta. "Kada smo prošlog leta predstavili naš 'Open Content Program' i objavili svima dostupnu kolekciju od 4.600 umetničkih dela (taj broj se do danas udvostručio) citirao sam jedan od tekstova iz našeg tada najnovijeg broja lista 'NMC Horizon Report' - sada je na nama, kao instituciji svetskog ranga, društvena odgovornost da razvijamo i širimo kulturni i obrazovni kapital", napisao je na muzejskom blogu izvršni direktor Fondacije Pola Getija Džejms Kuno. PROČITAJTE: Istorija umetnosti u jednom kliku On je dodao da je od 21. januara virtualna biblioteka muzeja postala bogatija za 250 Getijevih književnih i akademskih izdanja, među kojima su najrazličitija dela posvećena umetnosti. "Primera radi, 2004. godine Muzej Pola Getija organizovao je prvu izložbu Sezanovih divnih akvarela koji prikazuju mrtvu prirodu. Katalog koji je pratio izložbu uredila je Kerol Armstrong i predstavlja neverovatan pregled ovog najsuptilnijeg likovnog žanra. Sada je taj katalog dostupan za besplatno preuzimanje u našoj virtualnoj biblioteci", navodi Kuno, ističući i verziju na engleskom jeziku manifesta modernizma "Modern Architecture" koji je napisao Oto Vagner, knjigu o konzervaciji Nefertitinog groba... PROČITAJTE: Besplatno čitanje knjiga na netu (samo u Norveškoj) Time se ova virtualna biblioteka pridružila već postojećim kolekcijama sličnog tipa koje imaju muzeji Metropoliten, Gugenhajm, LACMAA i drugi. "Nadamo se da ćete je istražiti i koristiti sva naša izdanja. Knjige u ovim bibliotekama predstavljaju blago namenjeno svima, i sada su dostupnije nego ikada", zaključuje Kuno. Besplatna izdanja Muzeja Pola Getija možete pogledati i preuzeti OVDE.
