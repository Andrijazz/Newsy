> Izvor: B92
> Datum: petak 28.02.2014
> Rubrika: kultura
> Naslov: NP: Opera "In hoc signo" ponovo na repertoaru
> Članak:

Posle kraće pauze, nepunih pet meseci, opera "In hoc signo" (Pod ovim znakom) na muziku don Marka Frisine u režiji Dejana Miladinovića biće izvedena na Velikoj sceni Narodnog pozorišta u ponedeljak 3. marta pod dirigentskom upravom gosta Radeta Pejčića, najavio je nacionalni teatar.

Opera je premijerno izvedena 8.oktobra prošle godine kao završna manifestacija u okviru državnog programa obeležavanja 17 vekova od donošenja Milanskog edikta. U okviru zajedničkog obeležavanja jubileja Milanskog edikta Vatikan je od svog zvaničnog kompozitora Frizine zatražio da komponuje muziku za operu po libretu Miladinovića. Premijeri je prisustvovao kompozitor Frizina i to je bio prvi slučaj u istoriji opere u Srbiji da se na domaćoj sceni premijerno izvede delo stranog kompozitora. U izvođenju ovog grandioznog dela učestvovalo je više od 200 izvođača, solisti i ansambl Opere nacionalnog teatra. Kao i na premijeri, 3. marta na Velikoj sceni u glavnoj ulozi cara Konstantina nastupiće mladi bariton Marko Kalajanović, uloga svete Jelene poverena je mecosopranu Nataši Jović Trivić, uloga Fauste, druge žene cara Konstantina Suzani Šuvaković Savić. Nenad Jakovljević biće Publije, zapovednik Konstantinove garde, Janko Sinadinović Galerije, imperator rimski, Vuk Zekić igra uhodu, Darko Đorđević Laktacija, učitelja Konstantinovog, Dragoljub Bajić episkopa Eusebija,biografa Konstantinovog. Aleksandar Dojković igra Cezara, oca Konstantinovog, Nenad Čiča je pisar, Ljubodrag Begović Augur, Tamara Nikezić glavna babica, Danilo Stošić Dioklecijan, imperator rimski. Kostimograf je Milanka Berberović, koreograf Konstantin Kostjukov, a dirigent Hora Đorđe Stanković. Autor libreta je Miladinović, koji je sa Mirašom Vuksanovićem uradio i scenografiju.
