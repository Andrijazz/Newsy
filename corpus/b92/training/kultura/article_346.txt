> Izvor: B92
> Datum:  
> Rubrika: kultura
> Naslov: "Naučimo jezik mladih, Fejsbuk nije zlo"
> Članak:

Reditelj Stevan Filipović istakao je danas u izjavi Tanjugu da mladi među kojima dominira digitalna komunikacija nisu neki vanzemaljci i da je bolje da naučimo taj jezik nego da pričamo kako je Fejsbuk zlo.

To je jedna od tema njegovog novog filma "Pored mene", čije je snimanje upravo završeno, uz učešće studenata Akademije umetnosti. Film prikazuje srednjoškolski razred jedne noći u školi bez mobilnih telefona i interneta. Filipović (33) je debitovao atraktivnim filmom u žanru fantastike "Šejtanov ratnik", a pažnju šire javnosti skrenuo je angažovanim filmom "Šišanje", koji govori o nasilju među mladima. On je podsetio da je "Šišanje" bilo projekat širi od samog filma. "Imali smo dosta tribina i razgovora sa mladim ljudima, da to stavimo u kontekst, da se kroz razgovore otvore teme o problemima kojima smo se bavili u filmu. Ono čemu sam se stalno vraćao bilo je pitanje šta je koren svega toga. Tu često dođete do problema obrazovanja, a sa tim je nekako direktno u vezi i problem komunikacije", rekao je on.

Filipović je u međuvremenu počeo da radi kao asistent na Akademiji umetnosti. "Došao sam u kontakt sa 'živim' studentima, koji su samo desetak godina mlađi od mene, a komuniciraju na dosta drugačiji način. Otuda ideja da napravim film o tome", objasnio je on. Okosnica priče nastaje kada đake zaključa profesorka, igra je Hristina Popović, koja je predstavnik rediteljeve generacije, uzme im mobilne telefone i oni u školi ostanu bez interneta. "Prinuđeni su iz raznih razloga da provedu jednu noć zajedno, bez tih prečica u komunikaciji i da se zaista otvore i upoznaju sebe na neki novi, drugačiji način", ispričao je autor.

Napominjući da je to dobar filmski okvir da se smesti takva priča, ocenio je da je uspostavljanje komunikacije moguće i u stvarnosti. "Važno je da razumemo da to nisu neki vanzemaljci, da je to nov način komunikacije i da je bolje da mi naučimo taj jezik nego da ih osuđujemo i da kažemo kako je Fejsbuk najveće zlo i slično", naglasio je on. Producentskoj kući "Hipnopolis", sa kojom je radio i prva dva filma, sada predstoje standardna postprodukcija, montaža, obrada slike i zvuka, rad na muzici. "Volim taj proces i uživam u svim tim koracima", istakao je Filipović, dodaju'i da se još ne zna datum premijere.

Dekan i profesorka glume na Akademiji umetnosti Mirjana Karanović predstavila je danas, zajedno sa svojim asistentom Filipovićem i studentima dugometražni igrani film "Pored mene", čije je snimanje upravo završeno u produkciji kuće "Hipnopolis". "Moja ideja je bila da studente naučim da se snađu ispred kamere, da prođu proces pravljenja lika. Želela sam da u njihovoj završnoj godini napravimo jedan skroman film, ali je moj asistent razvio tu priču", rekla je ona na konferenciji za novinare u "Takvudu" nakon prikazivanja trejlera. Slavna glumica učestvuje u filmu u maloj ulozi direktorke škole, a tokom priprema držala je radionice i pomagala studentima, u ulogama đaka, da savladaju scene na probama. "Pored mene" prikazuje srednjoškolski razred koji jedne noći ostaje zaključan u školi bez mobilnih telefona i interneta. Filipović je autor osnovne priče, a kada je u Bitef teatru video predstavu sa grupom mladih "Muškarčine" autorke Minje Bogavac, pozvao je da zajedno napišu scenario. "Digitalna revolucija donela je novi model komunikacije. Mi stariji moramo da savladamo taj jezik", rekao je on. Reditelj je istakao da su mladi glumci ko-autori filma, jer su tokom priprema učestvovali sa svojim idejama. "Oni su naši insajderi. Bez cenzure su progovorili o problemima svoje generacije". Uz priču o generacijskim razlikama i o metodima edukacije, film se prvenstveno bavi digitalizacijom komunikacije među mladima i njenim posledicama, a takođe nasiljem u školama - fizičkim, verbalnim, digitalnim i problemima diskriminacije među mladima, kao i temama empatije, ljubavi i bliskosti. Profesorku istorije igra Hristina Popović, njenog supruga, slikara Dragan Mićanović, a maturante Slaven Došlo, Darko Ivić, Gorica Regodić, Nikola Glišić, Milica Majkić, Jelena Puzić... Popovićeva je rekla da je njen lik osoba puna entuzijazma koja pokušava da uvede nove metode edukacije. Što se tiče rada na filmu, izjavila je da je uživala jer su novi mladi glumci - fantastični. Mićanović je izjavio da je reditelj Filipović "budućnost našeg filma jer se bavi temama od krucijalne važnosti". "Drugi put smešta film u školske klupe, a odatle sve polazi. Tema me se i lično tiče, kao oca đaka i zato mi je stalo do saradnje sa njim", rekao je on. Mladi glumci su zahvalili na šansi da se oprobaju pred kamerama i da sarađuju sa iskusnim kolegama, a film su pohvalili jer, kako su rekli, ne predstavlja mladu generaciju kao problem nego se bavi uzrocima, bez osuđivanja. Film je rađen u saradnji sa Akademijom umentosti u Beogradu i Omladinskom organizacijom Centar E8, a distributer će biti "Mirius Tuck". Producent i izvršni producent je Branislav Jević, izvršni producent Jasna Nikolić, direktor fotografije Maja Radošević, dizajneri zvuka Zoran Maksimović i Ognjen Popić, scenograf Ivana Karišik, kostimograf Ivana Stanković, pomoćnici režije Nikola Ljuca i Aleksandra Lazarovski. Pored studenata glume, šansu da sarađuju sa profesionalnim filmskim radnicima na dugometražnom igranom filmu dobili su i studenti produkcije, režije, fotografije i drugih studijskih programa Akademije umetnosti.
