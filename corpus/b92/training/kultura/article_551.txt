> Izvor: B92
> Datum: sreda 19.02.2014
> Rubrika: kultura
> Naslov: Pravo iz Metropolitena "Knez Igor" u Beogradu
> Članak:

Epska opera Aleksandra Porfirjeviča Borodina "Knez Igor", koja će 01. marta od 18 časova biti direktno prenošena iz Metropolitena u bioskopu Cineplexx Delta City, izazvala je ogromno interesovanje beogradske publike, te je prenos premešten u veću salu ovog bioskopa.

Prvi put, posle skoro 100 godina, opera "Knez Igor" se izvodi u Metropoliten teatru i to u novoj produkciji, zahvaljujući zapaženom ruskom reditelju Dmitriju Černijakovu, koji ujedno i debituje u Metu. Černijakov nam predstavlja sjajno psihološko putovanje kroz um konfliktnog glavnog junaka. anandrea Noseda diriguje ovim bogatim i raskošnim delom, čuvenom po "Poloveckim igrama", a Ildar Abdrazakov peva naslovnu ulogu ruskog heroja iz 12. veka. U glavnim ulogama su i Oksana Dika koja u Metropolitenu debituje kao Jaroslavna, Igorova druga, emotivno krhka, žena. Anita Rakvelišvili je vatrena polovecka princeza Končakovna, Sergej Semiškur debituje u Metu kao Vladimir Igorević, Igorov sin i Končakovnin ljubavnik, Mihail Petrenko je knez Galjicki, a Štefan Kocan je vojni zapovednik Kan Končak. Opera "Knez Igor" traje oko 270 minuta, scenografiju potpisuje Dmitri Černijakov, dok se dizajnom svetla bavio Gleb Filštinski.
