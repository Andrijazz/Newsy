> Izvor: B92
> Datum: utorak 28.01.2014
> Rubrika: kultura
> Naslov: Gaj Riči snima novi film o kralju Arturu?
> Članak:

Britanski režiser Gaj Riči u pregovorima je za snimanje filma o kralju Arturu koji bi bio prvi deo planirane duple trilogije filmova, pišu britanski mediji.

Serijal bi bio zasnovan na 15-vekovnom klasiku Tomasa Malorija "Arturova smrt" (Le Morte d'Arthur). Studio "Vorner", koji je zainteresovan da se udruži sa Ričijem na ovom serijalu, nedavno je pokušao da oživi legendu o kralju Arturu filmom "Arthur and Lancelot" za koji su vezivana imena Kolina Farela, Kita Harington i Džoela Kinamana ali je taj projekat otkazan iz finansijskih razloga. Pre toga, pojavila se ideja da se uradi rimejk klasika iz 1981. "Ekskalibur" koji bi režirao Brajan Singer (X-Men). Riči, poznat po filmovima "Dve čadjave dvocevke", "Sneč" i serijalu "Šerlok Holms" trenutno radi na filmskom rimejku serije "The Man from UNCLE" u kome će igrati Henri Kavil, Hju Grant, Armi Hamer i Ališa Vikander.
