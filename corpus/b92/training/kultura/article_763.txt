> Izvor: B92
> Datum: nedelja 9.03.2014
> Rubrika: kultura
> Naslov: Prodato 95.000 ulaznica za 42. FEST
> Članak:

Čelnici 42. Festa, koji se večeras zvanično završava, ocenili su da je to bilo jedno od najboljih izdanja ovog festivala po programu i gostima, a novinarima uputili izvinjenje zbog tehničkih i organizacionih problema.

Izvršni direktor Dragan Marinković saopštio je danas na konferenciji u "Sava centru" da je za festival, koji je počeo 28. februara i prikazao 75 filmova u pet dvorana, do sada prodato oko 95.000 ulaznica. On je podsetio da će u naredna dva dana biti još nekoliko projekcija u programu "Fest na bis". Gradski sekretar za kulturu Vladan Vukosavljević izjavio je da su rezultati ovogodišnjeg Festa prevazišli očekivanja. On je istakao posetu blizu 100.000 ljudi sa plaćenim kartama, "veliki broj gostiju iz inostranstva, reditelja, glumaca, producenata koji su iz Beograda poneli jako lepe utiske", kao i "zanimljiv i kvalitetan odabir filmova". Kako je rekao, "posvećenost ljudi iz Direkcije Festa i svih koji su doprineli zaslužuje svaku pohvalu". "Stiče se utisak da je Fest pronašao svoj eliksir mladosti i da će uspešno nastaviti da funkcionise u narednom periodu, kada očekujemo da ponovo uspostavi apsolutni primat u regionu. Beograd je ponosan na svoj festival i učiniće sve da ga i ubuduće finansira i na drugi način pomogne njegovo održavanje", izjavio je Vukosavljević. Umetnički direktor Borislav Anđelić takođe je izrazio zadovoljstvo programom. On je rekao da je zahvalan medijima na podršci, a posebno producentkinji srpskog porekla Gabrijeli Tana, koja je u Beograd dovela ekipe dva značajna britanska filma. Tako je publika Festa uživo videla slavnog reditelja i glumca Rejfa Fajnsa i glumicu Felisiti Džouns ("Neverna žena"), kao i reditelja Stivena Frirsa i glumca i koscenaristu Stiva Kugana ("Filomena"). "To je bio velikodušni gest Gabrijele Tana prema našoj manifestaciji", istakao je Anđelić. Selektor Ivan Karl izrazio je zahvalnost Anđelki Vlaisavljević, Mišku Stevanoviću i Dariji Bajić, koji su obezbedili dolazak velikog broja gostiju među kojima su bili poznati francuski reditelji Patris Lekont i Kristof Gans, italijanski glumac Franko Nero i drugi. "Po tome je ovo izdanje najuspešnije još od 1992. godine kada je selektor bio Nebojša Đukelić, a gosti Džim Džarmuš, Džoni Dep, Nikita Mihalkov. Gledajući celokupnu istoriju Festa, po imenima, odnosu publike i po filmovima, ovo jeste jedan od pet najboljih Festova", ocenio je Karl. Doajen naše filmske kritike Milan Vlajčić pohvalio je program, ali je ukazao da su "novinarske projekcije u tehničkom smislu bile skandalozne". Naime, filmovi su emitovani sa skrinera, sa digitalnim oznakama vremena i stalnim titlom "properti ov...", koji ne samo da nisu tehnički adekvatni, nego ne bi ni smeli da se javno prikazuju. "Fest je pokrenuo jedan novinar - Milutin Čolić. Ovaj festival je imao tradiciju da brine o novinarima. Ove godine organizatori su se ogrešili o novinare, ali i o svoju profesiju", rekao je Vlajčić, što je aplauzom i rečima podržao veliki broj akreditovanih izveštača. Izvršni direktor uputio je "izvinjenje što je tako bilo" na novinarskim projekcijama. "Međutim, moglo je da ih ne bude uopšte", ukazao je Marinković. Umetnički direktor je napomenuo da je Fest realizovan sa ograničenim sredstvima. "Mnoge stvari odvijale su se u uslovima u kojima se nalaze i naš grad i naša država", izjavio je Anđelić.
