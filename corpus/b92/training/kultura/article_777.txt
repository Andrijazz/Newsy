> Izvor: B92
> Datum: utorak 11.03.2014
> Rubrika: kultura
> Naslov: Čarls Simić dobitnik nagrade "Zbignjev Herbert"
> Članak:

Dobitnik Međunarodne književne nagrade "Zbignjev Herbert" za 2014. godinu je Čarls Simić, saopštila je Fondacija "Zbignjev Herbert".

"Rođen u Srbiji 1938. godine, Simić na međunarodnu književnu scenu donosi američki sleng i naročit istočnoevropski senzibilitet", kaže se u saopštenju Fondacije, koje prenosi Simićev srpski izdavač "Arhipelag". Nagrada će biti uručena 14. maja na svečanosti u Poljskom teatru u Varšavi, a sastoji se iz statuete sa likom Herberta i novčanog iznosa od 50.000 dolara. "Kako je dobro kada je takva vest prvo što čujete ujutru i kako je divno da ta vest dolazi iz zemlje koja je svetu dala tolike velike pesnike, od kojih su mnogi, poput Zbignjeva Herberta, tako mnogo značili meni", izjavio je Simić. On je dodao da je pesme Herberta prvi put pročitao 1965. u prevodima Česlava Miloša, a dve godine kasnije sreo ga je u Njujorku i potom nekoliko puta u SAD i Evropi. "Iako sam bio mnogo mlađi od njega, i uz to sam rastao tokom Drugog svetskog rata u Jugoslaviji, gde smo živeli desetak godina pod komunizmom, njegovu životnu priču i njegove stihove ni najmanje nisam osećao kao strane. Dodatna privlačnost njegovih stihova bila je u tome što su se bavili iskustvom tih nasilnih godina, sa izraženim moralnim i filozofskim pitanjima, i to u izuzetno jasnim pesmama, uspevajući da u isto vreme bude i ozbiljan i zabavan", rekao je Simić na vest o nagradi. Odluku je doneo sedmočlani žiri pesnika, esejista, prevodilaca i izdavača: Tomas Venslova (Litvanija/SAD), Edvard Hirš (SAD), Mihael Kriger (Nemačka), Jaroslav Mikolajevski (Poljska), Lidija Dimkovska (Makedonija/ Slovenija), Agneta Plejel (Švedska) i Žaume Valkorba Plana (Španija). Hirš ističe da se Simić "specijalizovao za tragikomediju. Kao i Zbignjev Herbert, on ima veliku istorijsku svest, sardonični smisao za humor i moćno osećanje ljudske tragedije. On govori protiv ljudske podmitljivosti. Njegov model kritičke pesme inspirisao je pesnike širom sveta. On takođe inspiriše i čitaoce, jer podseća ljude na njihovu ljudskost". Prema Krigeru, "Simić je danas jedan od najboljih pesnika u Americi i celom svetu. Njegova poezija je izuzetan ironijski i lakonski komentar o našem svetu antagonizama". Anžej Franašek, književni kritičar i sekretar Nagrade izjavio je da "ovakva odluka žirija efikasno podseća da je čak i danas moguće, kroz poeziju, promovisati one vrednosti koje je pre pola veka Herbert opisao kao nesebičnost, sposobnost mišljenja, vizija izgubljenog raja, dobrota, izvesna mešavina očaja i humora". Nagrada "Zbignjev Herbert" osnovana je kako bi se istakla "izuzetna umetnička i književna ostvarenja", kao i da bi se ukazalo na vrednosti koje se u saglasju sa vrednošću dela Herberta. Simić je drugi dobitnik. Prošle godine nagrada je dodeljena velikom američkom pesniku V. S. Mervinu. "Arhipelag" je nedavno objavio knjigu Simićevih novih eseja o književnosti, politici i javnim pitanjima "Gledaj dugo i netremice", a pre tri godine veliku retrospektivu njegove poezije od ranih pesama do pesama prevedenih iz rukopisa "Iščekujući presudu".
