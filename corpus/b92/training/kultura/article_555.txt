> Izvor: B92
> Datum:  
> Rubrika: kultura
> Naslov: 42. FEST dovodi Lekonta, Bondarčuka i Gansa
> Članak:

42. Fest će, kao i svake godine, ugostiti veterane svetske kinematografije, ali i mlade, perspektivne autore. Među njima će biti reditelji Patris Lekont, Fjodor Bondarčuk i Kristof Gans, najavila je Direkcija Festa.

Lekont je istaknuta figura francuskog filma, aktivan od sredine 1970-ih godina, a do sada je režirao više od 30 ostvarenja. Dok je studirao na filmskoj školi, bavio se i stripom za strip magazin Pilote. Iako je prvi film snimio 1976, bio je relativno nepoznat van rodne Francuske, sve do 1989. kada je njegov film "Monsieur Hire" uvršten u program Kanskog festivala i privukao pažnju svetske publike. Njegovi filmovi varirali su po temama, neki su ostvarili internacionalni uspeh, dok su drugi ostajali u granicama Francuske, ali Lekont je uspeo da se istakne kao jedna od vodećih figura arthaus filma. Od početka 21. veka njegov uticaj se širi u Americi i često je izdvajan kao autor sa najvećim uticajem na tamošnji arthaus film. U pratećem programu Festa u Kinoteci biće prikazani neki od njegovih najboljih filmova: "Dvorske spletke", "Devojka na mostu", "Udovica iz Sen Pjera" i "Intimni stranci". Ruski autor Fjodor Bondarčuk potiče iz slavne porodice. Njegovi roditelji bili su glumica Irina Skobtseva i čuveni Sergej Bondarčuk, glumac, scenarista i reditelj, nagradjen Oskarom za epski "Rat i mir". Zanimljivo je da je Sergej Bondarčuk bio gost 1972. na drugom Festu, kao najizrazitiji autor sovjetske kinematografije u godini kada su na Fest došli i Kirk Daglas, Robert Deniro, Vitorio De Sika... Takodje je odigrao značajnu ulogu u zlatnom dobu partizanskih filmova, bio je scenarista "Sutjeske" i glumio u filmovima "Bitka na Neretvi" i "Vrhovi Zelengore". Fjodor Bondarčuk je krenuo očevim stopama i na Fest dolazi sa epikom "Staljingrad". Karijeru je započeo kao glumac, uz oca, a izgradio je ime za sebe kao prvi producent muzičkih spotova u Rusiji. Producirao je brojne filmove, spotove i TV programe i uporedo glumio, sve do 2005. kada je režirao svoj prvi film "9. četa" (9th company). Film je ostvario ogroman uspeh u Rusiji, isto kao i sledeći - "Naseljeno ostrvo", a "Staljingrad" je treći film koji potpisuje kao reditelj. Kristof Gans je jedinstvena pojava u francuskom filmu. Rodjen 1960. na vrhuncu francuskog novog talasa, tokom odrastanja se okrenuo drugačijoj estetici i rediteljima koji su slavu sticali 1970-ih - Karpenteru, Kronenbergu, Linču. Još kao dečak krenuo je da snima kratke filmove sa drugovima, ali sa kung-fu tematikom. Osnovao je časopis "Starfix" u kojem je pisao o filmovima koji ga fasciniraju i pokušao da ih približi nezainteresovanoj francuskoj publici. Istrajan u svom usmerenju, Gans se posvetio horor žanru, a jedan od njegovih prvih profesionalnih poduhvata bio je režija "Nekromikon", na osnovu dela H.P. Lovkrafta. Režirao je adaptaciju japanske mange "Crying freeman", a svetsku slavu stekao je filmom "Pakt sa vukovima", po kojeme ga zna i naša publika. Tak blokbaster postao je uspešan širom sveta, videlo ga je više od pet miliona ljudi, što je omogućilo Gansu da ode u Holivud i snimi adaptaciju video igre "Silent Hill". Na Festu Gans učestvuje sa filmom "Lepotica i zver", koji je premijeru imao na festivalu u Berlinu.
