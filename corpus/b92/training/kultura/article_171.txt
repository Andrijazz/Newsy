> Izvor: B92
> Datum: sreda 15.01.2014
> Rubrika: kultura
> Naslov: 50 poklon programa za 50 godina Doma omladine Beograda
> Članak:

Dom omladine Beograda (DOB) obeležiće tokom 2014. jubilej - 50 godina rada sa 50 poklon-programa za posetioce, kojih je lane bilo čak 410.000, istakao je danas v.d. direktora Marko Stojanović.

Prva dva poklona su već "raspakovana" - program "Raspust za dž", sa nizom besplatnih kreativnih radionica i filmski ciklus za mlade, koji je u toku uz slobodan ulaz, dok je u pripremi treći - svojevrsna otvorena galerija na fasadi DOB-a sa retrospektivom srpskih naučno-fantastičnih stripova. Uskoro će biti otvoren i "IT kutak", sa novim kompjuterima, 3D skenerom i štampačem i brzim internetom, zahvaljujući pomoći Američkog kutka, koji radi u zgradi DOB-a. Tu će se održavati besplatni kursevi i seminari za srednjoškolce i studente, najavio je Stojanović na konferenciji za novinare. On je istakao da su u planu i drugi obrazovni programi u različitim oblastima, po uzoru na nekadašnje školske sekcije. "Tokom 2013. DOB je imao 1.558 besplatnih i komercijalnih programa", rekao je v.d. direktora, dodavši da je sredinom prošle godine (kada je postavljen na to mesto) dug bio 4,9 miliona dinara i da je do sada skoro potpuno vraćen. Odgovorni urednik programa DOB-a Dragan Ambrozić izjavio je da je prošlogodišnji, 29. Beogradski džez festival postigao najveći uspeh do sada i u umetničkom i u finansijskom smislu, što postavlja još veće zahteve pred DOB kao organizatora za naredno, jubilarno 30. izdanje. Ambrozić je ocenio da je pola veka rada Doma omladine redak jubilej za jedan kulturni centar, ističući da uz svoje obrazovne i društvene programe ta instuticuja ima jedinstven profil u Beogradu i Srbiji. Jubilej je i prilika da se otvori tema o tome kakav profil, mesto i ulogu DOB ubuduće treba da ima. Uz poziv svim zainteresovanima da daju predloge, upućen je i apel nekadašnjim učesnicima i posetiocima programa da pomognu u formiranju arhive o prvih pola veka rada Doma omladine. Na konferenciji je najavljen solistički koncert mlade operske pevačice Nevene Pavlović pod nazivom "Beleške o ljubavi" za 23. januar. Pavlovićeva je sa magistarskih studija u Londonu došla ovih dana u Beograd i radi radionice mjuzikla koju vodi u okviru "Raspusta za dž", a prezentacija onoga što su mladi polaznici naučili biće održana 19. januara. "Uzbuđena sam što ću nastupiti pred beogradskom publikom i time otvoriti program Art-dijaspora, u saradnji s Kancelarijom za dijasporu Vlade Srbije. Pevaću na različitim jezicima, ali samo pesme koje vezuje poruka ljubavi, a koje su komponovali Debisi, Rahmanjinov, Barber...", rekla je ona, dodavši da je srećna što će joj gost na koncertu biti kolega sa studija, tenor Ivan Petrović. Veteran rokenrola Vlada Janković Džet predstavio je obnovljeni program Demo masters, kroz koji je do nove godine prošlo skoro 50 mladih bendova. "Svaki od njih ima svoj autorski pečat i jasnu sliku šta hoće da radi, što je ohrabrujuće u odnosu na to koliko je rokenrol kod nas medijski marginalizovan. Zato je odlično što im DOB pruža šansu", rekao je on. Janković je najavio da će finalna selekcija od 10-15 bendova dobiti priliku da izda kompilacijski album, biće im obezbeđeno snimanje u studiju, a za najbolje i materijalne nagrade u vidu gitara, pojačala...
