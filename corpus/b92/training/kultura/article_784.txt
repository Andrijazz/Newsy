> Izvor: B92
> Datum: utorak 11.03.2014
> Rubrika: kultura
> Naslov: Počinje 15. GAF, Badi Asad na otvaranju
> Članak:

Brazilska umetnica Badi Asad, u svetu poznata po kombinovanju tradicionalne brazilske muzike sa pop notama i neobičnoj gitari koja ima samo okvir bez rezonatora, nastupiće uz Naksos trio večeras na svečanom otvaranju 15. Ditar art festivala u Domu omladine.

Asadova je poručila publici da se njen prvi susret sa Beogradom desio prilikom desetog izdanja Gitar art festivala 2009. godine kada je uživala u prilici da pozornicu podeli sa Rolandom Dijensom. Brazilska pevačica, gitaristkinja i perkusionistkinja Asad večeras će se predstaviti raznovrsnim programom, brazilskom muzikom koja je istovremeno i kosmopolitska kao plod dugogodišnjeg života ove umetnice u inostranstvu. Na svečanom otvaranju 15. GAF u velikoj sali DOB nastupiće i ugledni "Naksos trio", koji čine grčki gitarista Kostas Kociolis, Anjelo Deziderio iz Italije i hrvatski majstor gitare Zoran Dukić. Oni će izvesti interesantan program, mediteranski muzički dijalog sačinjen od dela najcenjenijih gitarskih kompozitora. Na 14 koncerata ovogodišnjeg GAF do 16. marta nastupiće najugledniji srpski i svetski gitaristi, od šest festivalskih večeri čak pet održaće se u Domu omladine Beograda, kulturnoj i obrazovnoj instituciji, koja ove godine nizom programa, među kojima je i međunarodni festival gitare, slavi 50 godina rada. Publici u velikoj sali DOB predstaviće se brojni umetnici, među kojima i Izabel Noronja, Johan Miler, Katona Tvins, Eliot Fisk i brojni drugi. U sali Amerikana DOB održavaće se ponoćni koncerti i zabave u pratećem programu, a u holovima će biti postavljene izložbe u pratećem programu "Gitar vižual art'.

Posebno mesto u programu ovogodišnjeg festivala ima dvostruki džez i flamenko koncert u velikoj sali Sava centra 15. marta, kada će na istoj pozornici nastupiti sve popularniji španski flamenko gitarista Alberto Lopez sa svojim kvintetom i francusko-američka džez pevačica Sara Lazarus u pratnji čuvenog "džipsi džez" kvarteta koji predvodi Hono Vinterštajn. Tri festivalske večeri u DOB biće u duhu klasične gitare i umetnika kao što su Johanes Moler, Lukaš Kuropačevski, Duo Ivanović (12. mart), Jelica Mijanović, Edvardo Fernandez, Zoran Krajišnik, Aleksandar Tasić (13. mart), Katona Tvins, Eliot Fisk, Gabrijel Bjanko (14. mart). Kao i na prethodnim festivalima posvećenim klasičnoj gitari, pored koncertnog programa 15.Gitar art festival imaće takmičarski deo posvećen mladim gitaristima od 11 do 35 godina, koji će se takmičiti u šest starosnih kategorija. Ove godine prvi put je, pored solo gitare, uvedena nova disciplina, takmičenje u kamernoj muzici, koje će imati tri kategorije, za učenike osnovne, srednje škole i studente muzike. U nedelju 16. marta uz proglašenje pobednika takmičenja i dodelu nagrada, koncert će održati portugalska fado pevačica Izabele Noronje (Noronha). U edukativnom programu 15.GAF renomirani umetnici i pedagozi klasične gitare održaće časove i majstorske radionice za učenike i studente klasične gitare, a od 7. do 9. marta u Zrenjaninu će se održati mini festival posvećen mladim talentima Gitar art laureati.
