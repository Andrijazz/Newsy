> Izvor: B92
> Datum: sreda 19.02.2014
> Rubrika: kultura
> Naslov: Reditelju Robu Rajneru nagrada "Čaplin"
> Članak:

Slavni reditelj Rob Rajner biće nagrađen na ovogodišnjoj 41. dodeli nagrade "Čaplin" Filmskog društva "Linkoln centra", koja će mu biti uručena na gala svečanosti 28. aprila u njujorškom Centru.

Rajner je u svojoj bogatoj karijeri, između ostalog, režirao ostvarenja "Kada je Hari sreo Sali", "Ovo je Spinal Tap", "The Princess Bride", "Stand By Me", "Misery", "The American President", "A Few Good Men" - dramu koja je bila nominovana za Oskara u kategoriji za najbolji film. Slavni sineasta je bio i tri puta nominovan za "Directors Guild Awards", kao i za devet Zlatnih globusa. Sin komičarske legende Karla Rajnera i glumice Estel Rajner oprobao se i kao glumac. Pojavio se u filmu "All in the Family", za koji je osvojio dve nagrade "Emmy", kao i u ostvarenjima "Sleepless in Seattle", "Bullets Over Broadway", "Bye Bye Love", "Primary Colors", kao i u biografskoj drami "The Wolf of Wall Street", gde je tumačio lik oca glavnog junaka Džordana Belforta (Leonardo DiKaprio). Dodela ovih prestižnih nagrada počela je 1972. godine, a prvi dobitnik bio je sam Čarli Čaplin. Među dobitnicima su i Alfred Hičkok, Bili Vajlder, Lorens Olivije, Federiko Felini, Elizabet Tejlor, Bet Dejvis, Džejms Stjuart, Robert Altman, Martin Skorseze, Dajen Kiton, Meril Strip, Tom Henks, Sidni Poatje, Katrin Danev i Barbra Strejsend.
