> Izvor: B92
> Datum: utorak 14.01.2014
> Rubrika: kultura
> Naslov: Resital Nevena Šobajića u KC Parobrod
> Članak:

Mladi pijanista Neven Šobajić, nagrađivan na međunarodnim i nacionalnim takmičenjima, održaće solistički resital u četvrtak, 16. januara u Ustanovi kulture Parobrod.

Na programu jednosatnog resitala je Sonata br. 14 u a-molu, D 784 Franca Šuberta, Barkarola u Fis-duru, op. 60 Frederika Šopena i Varijacije na Šopenovu temu, op. 22 Sergeja Rahmanjinova. Šobajić (35) je sa šesnaest godina upisao Fakultet muzičke umetnosti, diplomirao je 2003. godine sa najvišom ocenom u klasi Jokut Mihajlović kod koje je trenutno na doktorskim studijama. Od 2004. do 2006. godine, usavršavao se na postdiplomskim studijama na Kraljevskom muzičkom koledžu u Londonu u klasi Nila Imelmana, dok su mu mentori iz kamerne muzike i dirigovanja bili članovi kvarteta Čilingirian i maestro Nil Tomson. Učestvovao je na majstorskim kursevima Sergeja Dorenskog, Aleksandra Madžara i brojnih drugih vrhunskih pijanista današnjice. Šobajić je osvojio je prvu i specijalnu nagradu na Republičkom i Saveznom takmičenju Jugoslavije, drugu nagradu na međunarodnom Takmičenju u Monkalijeriju u Italiji i treću nagradu na međunarodnom takmičenju u Strezi u Italiji. Kao solista nastupao je u svim velikim koncertnim salama u Beogradu i brojnim gradovima u Srbiji, regionu i Evropi. Bio je jedan od učesnika Omaža Olivijeu Mesijanu održanog u Kolarčevoj zadužbini povodom stogodišnjice kompozitorovog rođenja, učesnik obeležavanja Šopenovog i Listovog jubileja 2010. i 2011.godine.
