> Izvor: B92
> Datum: utorak 28.01.2014
> Rubrika: kultura
> Naslov: Nagrada Evropsko-egipatskog festivala za "Odumiranje"
> Članak:

Film "Odumiranje" reditelja Miloša Pušića nakon osvojenih nagrada na festivalima u Srbiji i Kotbusu, osvojio je i glavnu nagradu na Evropsko-egipatskom festivalu igranog filma u Luksoru, u Egiptu.

Film koji je bio u srpskim bioskopima krajem prošle godine, prate Janka koji se posle mučnih godina života u Beogradu, vraća u svoje zabito, ljudima opustelo planinsko selo sa namerom da proda zemlju i ode u Švajcarsku. Njegova usamljena majka Milica koja već dugo živi u nadi da će se Janko vratiti, dovesti ženu i osnovati porodicu, ne samo da će se njegovoj nameri usprotiviti, nego će i učiniti sve da njen sin od te namere odustane. Pomaže joj Strahinja, zanesenjak, ali i čovek prepun snage i volje za životom, koji je posle tragične smrti sina zatvorio seosku kafanu, čija se kćerka od tada propila, a žena, kao po kazni, prestala da govori. Pušićev film nagrađen je na festivalu zlatnom "Djed" statuom (Golden Djed Pillar). Žirijem je predsedavao slavni ruski reditelj i dobitnik "Oskara" za film "Moskva suzama ne veruje" Vladimir Menšov, koji je na završnoj ceremoniji u drevnom gradu Karnak istakao da priznanje srpskom filmu dodeljuje za "brilijantnu fotografiju" i "sposobnost da izrazi unutrašnji ljudski konflikt čoveka u potrazi za svojim snom". Srebrno priznanje na festivalu u Luksoru dodeljeno je grčkom filmu "The Enemy Within" Jorgosa Cemberopulosa, dok je gruzijski film "In Bloom" u režiji Nane Ekvtimišvili osvojio bronzanu "Djed statuu".
