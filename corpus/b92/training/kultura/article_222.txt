> Izvor: B92
> Datum: nedelja 19.01.2014
> Rubrika: kultura
> Naslov: Srpska truba daleko se čuje
> Članak:

Album "Gipsy manifesto", orkestra Bobana i Marka Markovića, na američkom sajtu Worldmusiccentral.org proglašen za najbolji u 2013. godini

Da se srpska truba daleko čuje dokazao je orkestar Bobana i Marka Markovića, čiji je album "Gipsy manifesto" na američkom sajtu Worldmusiccentral.org proglašen najboljim u 2013. godini. Pobednika su izabrali slušaoci iz celog sveta, a pored Bobanovog i Markovog orkestra u konkurenciji su bili i "Fanfara Tirana and Transglobal Underground", "Kal", fado pevačica Marija Ana Bobone, Amir-Džon Hadad i mnogi drugi muzičari. Album je objavila nemačka izdavačka kuća "Pirana mjuzik", a dvojica muzičara ovu vest su propratili na najlepši mogući način - besplatnim koncertom za Srpsku novu godinu u Vladičinom Hanu. - Nikada više ljudi u ovom gradu nisam video nego te noći - kaže Boban Marković u razgovoru za naš list. Kralj trube, kako ga nazivaju, ne skriva zadovoljstvo i što je album, na kojem je potpisao dve pesme, dok je autor svih ostalih njegov sin Marko, postigao toliki uspeh. Zadovoljan je, pre svega, zbog Marka, jer mu se, kako kaže, sve nekako poklopilo. - Sve što radimo, radimo za sebe, da bude najbolje. I Marko je presrećan, jer je ovo veliko priznanje za njegov rad. A radi i muziku za film čiji je radni naslov "Zauvek", reditelja Jasina Mjumjunova, koji bi trebalo da bude prikazan na ovogodišnjem Berlinskom festivalu - kaže Boban Marković kojem je još otac Dragutin prorekao da mu je sudbina da bude trubač. Deda Dragutin bio je i Markov prvi učitelj, a kada ga je otac Boban čuo jednom prilikom da svira, iznenađen i zadovoljan dao mu je da aranžira jednu novu kompoziciju i već sledećeg jutra ga odveo direktno u studio. Pesma je bila objavljena pod nazivom "Roditeljska sreća". Sada Boban priča kako se uglavnom on raduje zbog svega što je Marko postigao. - Za film je angažovan upravo zahvaljujući albumu koji je nagrađen. Filmskoj ekipi se svidela jedna numera i pitali su Marka da li bi uradio muziku za ceo film. A radnja se "vrti" oko jednog trubača. Marko i za druge grupe komponuje, kao i za pevače. Eto, imam Marka tako moćnog koji će da nastavi ovo što ja radim - priča ponosno Boban. Kako stvari stoje, i Marka će imati ko da nasledi. I Bobanov petogodišnji unuk Bratislav uveliko, kaže ponosni deda, lupa bubnjeve. - Ima tog ritma u glavi. Ali, previše - kaže smejući se, ne zaboravljajući pri tom da pomene i dvogodišnju unuku Mariju koja će da svira trubu poput dede. - Ma, nek su živi i zdravi. Za sada sam presrećan - kaže trubač kojeg je "world music" magazin "Song Lines" svojevremeno uvrstio na svoju listu najboljih instrumentalista sveta. Boban Marković večeras sa svojim orkestrom nastupa u Glazgovu, potom odlazi u London, a na pitanje pada li mu teško taj "život na točkovima" iskreno kaže da je ranije voleo ta putovanja, a sada i ne toliko. - Ali, mora se. Stalno se putuje. Imamo više od stotinu nastupa u evropskim gradovima godišnje. U septembru imamo zakazane nastupe i u Americi, njih dvadesetak. Već smo nastupali tamo i neverovatno, ali naši ljudi iz nekadašnje Jugoslavije plaču od sreće. A američka publika divlja uz našu muziku - priča Marković. Svirka u zoru za 150.000 ljudi Na pitanje kada će da nastupi pred beogradskom publikom, Boban Marković ne zna tačno, ali kaže da će nastupa sigurno biti. - Zadnju svirku u Beogradu imali smo na "Birfestu". I to u tri sata ujutro. Bunio sam se zbog toga, pitao menadžera zbog čega je u to vreme zakazao nastup, ko će nam u te sate doći?! Kad ono, narod tek krenuo da dolazi na "Birfest". Na koncertu 150.000 ljudi. Nisam verovao da je tako nešto moguće - kaže Boban Marković.
