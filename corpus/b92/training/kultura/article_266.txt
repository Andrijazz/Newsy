> Izvor: B92
> Datum:  
> Rubrika: kultura
> Naslov: BBC: Treća sezona Šerloka najgledanija serija decenije
> Članak:

Treća sezona popularne serije "Šerlok" u produkciji BBC-a postala je najgledanija televizijska drama u poslednjih deset godina.

NAPOMENA: AKO NISTE GLEDALI III SEZONU "ŠERLOKA" - NE ČITAJTE DALJE OVAJ TEKST Treća sezona "Šerloka" koja je počela šokantnim povratkom Šerloka Holmsa iz smrti - kojom je završena druga sezona, uspela je da privuče u proseku 11.82 miliona gledalaca prilikom emitovanja epizode prošlog meseca. BBC je izjavio da je ova sezona "Šerloka" najgledanija u poslednjoj deceniji. Ove "zbirne" cifre ne uključuju samo osobe koje su uživo pratile seriju već i one koji su je snimili ili gledali putem posebnih servisa koji su omogućavali gledanje serije narednih sedam dana od njenog emitovanja. Gledaoci su u poslednjoj epizodi imali priliku da prisustvuju klimaksu serije koji je (možda) najavljivao povratak Šerlokovog velikog neprijatelja -Morijartija. Cifre su već pokazale da je prva epizoda trećeg serijala, sa Benediktom Kamberbačom kao Šerlokom i Martinom Frimenom kao Džonom Votsonom, imala najveći broj gledalaca koji su je naknadno pogledali - njih 3.5 miliona. "Ovi rezultati predstavljaju veliko priznanje i oslikavaju činjenicu da publika ima veliki apetit i izuzetno ceni originalnu britansku dramu", izjavila je portparolka kanala BBC1.
