> Izvor: B92
> Datum: sreda 8.01.2014
> Rubrika: kultura
> Naslov: NIN: 5 romana u najužem izboru
> Članak:

U najuži izbor za NIN-ovu nagradu ušli su Goran Gocić ("Tai", Geopoetika), Slobodan Vladušić ("Mi, izbrisani", Laguna), Silvana Hadži-Đokić ("Zlatno doba", Interpres i Tema), Sonja Atanasijević ("Vazdušni ljudi", Prosveta) i Mileta Prodanović ("Arkadija", Arhipelag).

Žiri u sastavu Ljiljana Šop, Vladislava Gordić Petković, Mileta Aćimović Ivkov, Mića Vujičić i Vasa Pavković (predsednik), od ogromne prošlogodišnje produkcije, odabrao je pet romana, koji čine najuži izbor za jubilarno 60. književno priznanje koje dodeljuje NIN. Ove godine pristigla su ukupno 182 naslova objavljena u 2013. godini. Čak petoro pisaca čiji su se romani takmičili i prošle godine bili su i ove godine u konkurenciji, a dvojica pisaca (Bojan Babić i Živojin Ivković) imali su po dva objavljena romana, koji su ispunjavali uslove takmičenja. Dobitnik NIN-ove nagrade biće objavljen 13. januara 2014. godine. Svečano uručenje je 17. januara u 17h u Skupštini grada. Pokrovitelj NIN-ove nagrade je Pošta Srbije.
