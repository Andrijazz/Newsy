> Izvor: B92
> Datum: petak 31.01.2014
> Rubrika: kultura
> Naslov: ABCeda nezavisne kulture
> Članak:

Udruženja SEEcult.org iz Beograda i Kurziv i Kulturtreger iz Zagreba započeli su regionalni projekat , posvećen očuvanju i povećanju vidljivosti nezavisnih kulturnih scena u regionu".

Projekat uz podršku Balkanskog fonda za umetnost i kulturu (Balkans Arts and Culture Fund - BAC) onlajn portali realizovaće do juna 2015. godine u vidu produkcije serije video intervjua, ciklusa radionica i javnih skupova kojima će predstaviti nezavisne kulturne i umetničke produkcije široj publici u Srbiji i Hrvatskoj i zemljama u regionu. Kako je saopštio SEEcult, partneri u projektu "ABCeda nezavisne kulture", koji već godinama aktivno rade u onlajn dokumentovanju i predstavljanju kulturnih i umetničkih praksi u regionu, pokrenuli su projekat jer se akteri nezavisnih kulturnih scena nakon ratova 90-ih godina i bolnih procesa tranzicije, suočavaju sa novim izazovima, koji prete i nestankom nekih od ključnih aktera na tim scenama. Postoji pretnja da će značajan deo intelektualnog i umetničkog rada, akumuliran kroz ovaj segment kulture, postati vremenom nedostupan publici i javnosti. Stoga su onlajn portali pokrenuli projekat u okviru koga će realizovati seriju video intervjua sa odabranim akterima u regionu, radionica u Beogradu, Novom Sadu, Zagrebu, Puli i Splitu. Projekat  jedan je od tri projekta koje je BAC podržao na osnovu regionalnog konkursa na koji je pristiglo 115 predloga organizacija sa prostora bivše Jugoslavije.
