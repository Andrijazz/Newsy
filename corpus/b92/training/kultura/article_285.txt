> Izvor: B92
> Datum: subota 25.01.2014
> Rubrika: kultura
> Naslov: Dve verzije "Suncokreta" ponovo zajedno
> Članak:

Ljubitelji umetnosti će prvi put posle 65 godina moći da vide obe verzije Van Gogovih "Suncokreta" u Nacionalnoj galeriji Velike Britanije.

Ova londonska galerija kupila je "svoju" verziju direktno od porodice umetnika 1924. a drugu sliku pozajmila je iz Muzeja Van Goga u Amsterdamu. Postoje još tri verzije čuvene slike i čuvaju se u muzejima Tokija, Minhena i Filadelfije.

Direktor Nacionalne galerije dr Nikolas Peni kaže: "Ova izložba postoji kako bi pomogla ljudima da shvate način na koji su nastajale Van Gogove slike, iznova i iznova".

Radove koji datiraju iz 1888. naslikao je Van Gog tokom boravka na jugu Francuske i spadaju u grupu najprepoznatljivijih umetničkih radova na svetu.
