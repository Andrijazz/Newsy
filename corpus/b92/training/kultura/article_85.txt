> Izvor: B92
> Datum:  
> Rubrika: kultura
> Naslov: Uskoro knjiga o životu i delu Lu Rida
> Članak:

Život i delo legendarnog tekstopisca i gitariste Lu Rida biće predstavljen kroz pero pisca Roling Stoun magazina Vila Hermesa, a u izdanju kuće Farrar, Straus and Giroux.

Ovaj roker, vokal benda "Velvet Underground" posle raspada grupe nastavio je solo karijeru i tokom šest decenija delanja ostavio je neizbrisiv trag o svemu što se dešavalo na ulicama Njujorka, rekao je Rojtersu Aleks Star, urednik u izdavačkoj kući Farrar, Straus and Giroux. On je podsetio da se uticaj Lu Rida oseća i danas, ali da celokupna priča o njegovom životu treba da bude ispričana. Još nije poznato kada će knjiga sa radnim nazivom "Lu: život Njujorka" biti objavljena. Rida mnogi smatraju kumom pank rok pokreta koji je nastao 1960. godine, a u tekstovima pesama česte teme su mu bile seks i droga. U trenucima kada su nastali, bend "Velvet Underground" nije ostvario veliki komercijalni uspeh, ali je u narednim decenijama njihova popularnost rasla i njihov rad je dostigao kultni status, da bi se danas smatrali za jedan od najuticajnijih rok bendova svih vremena. Frontmen benda "Velvet Underground" je preminuo u oktobru prošle godine u 71. godini nakon što se podvrgao transplantaciji jetre.
