> Izvor: B92
> Datum: sreda 26.02.2014
> Rubrika: kultura
> Naslov: Pozorišna nagrada u čast Filipa Simora Hofmana
> Članak:

Pozorišni svet dobio je još jednu nagradu koja je ustanovljena u čast nedavno preminulog američkog glumca Filipa Sejmora Hofmana.

Novo priznanje, u iznosu od 45.000 dolara, dodeljivaće se svake godine jednom dramskom piscu, a finansiraće se iz sume koju će američki tabloid "Nešenel inkvajer" morati da plati na ime odštete Hofmanovom prijatelju i inicijatoru nagrade, Dejvidu Kacu. Kako prenosi BBC, Kac je tužio list zbog članka objavljenog nekoliko dana nakon Hofmanove smrti, u kojem se navodi da su se slavni glumac i on zajedno drogirali. Kac je na sudu rekao da se Hofman nikada nije drogirao u njegovom prisustvu i da on sam nikada nije razgovarao s nekim iz Inkvajera. Tabloid je kasnije povukao članak, tvrdeći da je informaciju dobio od osobe koja se predstavila kao Dejvid Kac. Kacov advokat je izjavio da će visina odštete biti dovoljna da se nagrada finansira "dugi niz godina". Prema pisanju Njujork tajmsa, Kac, i sam po zanimanju dramski pisac, želeo je da novac od odštete korisno iskoristi i pomogne kolegama koji nemaju mogućnost da žive od svog pisanja. Nagrada, koja će nositi naziv "Nepokolebljiva nagrada" (Relentless Award), dodeljivaće se pozorišnom piscu čija dela nisu izvedena. Hofman je umro u 47. godini 2. februara u Njujorku od predoziranja drogom. Oskara za najbolju mušku ulogu dobio je 2005. za film "Kapote".
