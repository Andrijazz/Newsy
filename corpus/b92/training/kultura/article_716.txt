> Izvor: B92
> Datum: sreda 5.03.2014
> Rubrika: kultura
> Naslov: "Unosno mesto" premijerno 7. marta u JDP-u
> Članak:

Predstava "Unosno mesto" prema komadu Aleksandra Nikolajeviča Ostrovskog u režiji Egona Savina biće premijerno izvedena 7. marta na sceni "Ljuba Tadić" Jugoslovenskog dramskog pozorišta.

V.d direktorka Tamara Vučković istakla je danas na konferencicji za novinare da je tema aktuelna - korupcija, a umetnički direktor Gorčin Stojanović najavio je smešnu, uzbudljivu i tačnu predstavu. U velikom ansamblu igraju Nikola Rakočević, Branislav Lečić, Jelisaveta Sablić, Predrag Ejdus, Srdjan Timarov, Jovana Gavrilović, Andjelika Simić, Bogdan Diklić i drugi.

Scenograf je Miodrag Tabački, kostimograf Lana Cvijanović, dramaturg Miloš Krečković, koreograf Ista Stepanov, a muziku je odabrao reditelj. Savin je izrazio zahvalnost upravi JDP-a što je smogla snage da u oskudnim vremenima napravi mnogoljudnu i dobro opremljenu predstavu, pokazujući da će, uprkos svemu, pozorište ipak opstati. "Uveren sam da klasična literatura treba da se vrati pred gledaoce, a to je i moj afinitet. Naravno, nije bilo lako prilagoditi raspričanu strukturu iz 19. veka u pet činova senzibilitetu moderne publike, ali nadam se da smo uspeli. To je sada sažeta predstava, ozbiljno uokvirena aktuelnom temom, duhovita, brza, a nismo izneverili duh Ostrovskog", izjavio je on.

Prema njegovim rečima, ruski autor preispituje ljudsku prirodu i pita se postoji li nepotkupljiv čovek. "Šta je cena nepotkupljivosti? Nije li reč samo o nedostižnom idealu? Predstava kaže da verovatno jeste i da smo svi mi obični, slabi ljudi potkupljivi. Naravno, u tome postoji raspon - od dobrog ukusa do nepravde. Predstava to preispituje, osudjuje, podsmeva se, ali i razumeva ljudusku prirodu", istakao je Savin. Lečić, koji igra glavnog "potkupljivača" u miljeu državnih činovnika, izjavio je da uprkos kostimima iz epohe predstava daje jasno i precizno ogledalo našeg vremena.

Rakočević (glavni junak Žadov) rekao je da taj mladi čovek uvidja problem korupcije, za razliku od većine koja smatra da je to normalno, on shvata da to jeste problem, ali je drastičan u želji da promeni sistem, da unese pravdu. "Žadov ukazuje okolini na problem, ali na tako ekstreman način da ga ostali likovi ne vide kao opasnost nego kao budalu. Time se postavlja i filozofsko pitanje da li čovek može da funkcioniše sam ili mora da deluje u svetu kakav jeste", kazao je mladi glumac.

Seka Sablić je rekla da svi likovi nose korupciju kao ljudsku kategoriju. "To je izgleda sastavni deo života. Meni nije strano ni da dam ni da uzmem", rekla je uz osmeh slavna glumica, dodajući da će pubika sigurno uživati u predstavi. Ejdus je istakao da su se reditelj i ansambl dubinski bavili klasikom kroz uzbudljiv istraživački proces i podsetio na kvalitet Savinovih predstava, od kojih su mnoge godinama na repertoaru (Sterijin "Kir Janja", Šekspirov "Mletački trgovac", Nušićev komad "Tako je moralo biti").. 