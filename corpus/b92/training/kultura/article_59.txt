> Izvor: B92
> Datum: utorak 7.01.2014
> Rubrika: kultura
> Naslov: Dejvid Linč pravi nastavak "Tvin Piksa"?
> Članak:

Prema informacijama koje su se ovih dana pojavile u javnosti, reditelj Dejvid Linč već uveliko radi na snimanju nastavka njegove kultne televizijske serije "Tvin Piks" iz devedesetih godina prošlog veka.

Dejvid Linč, reditelj filma "Plavi somot", televizijsku seriju "Tvin Piks" je snimao 1990. godine i u njoj američki federalni agent Dejl Kuper istražuje ubistvo devojke Lore Palmer u jednom malom američkom gradiću blizu kanadske granice. Dogodovštine stanovnika ovog ruralnog mesta i misterije koje se tokom istrage pojavljuju, gledaoci su mogli da prate u dve sezone, a nakon toga je emitovanje prekinuto 1991. godine. Prema podacima sajta Bustle, Dejvid LInč će snimati nove scene za seriju, a poziv za kasting je upućen i za snimanje ekstra scena. U pozivu je pisalo "Twin Peaks promo. reditelj Dejvid Linč. Snima seu Los Anđelesu 7. januara 2014. godine. Trajaće otrilike 6 sati. Samo za stanovnike Los Anđelesa. Zgodna bela devojka crne ili crvene kose potrebna za ulogu konobarice. Između 18 i 27 godina, potrebno je da ima raskošno telo i lepo lice. Pošaljite fotografije lica i celog tela". Ove informacije su javnosti sugerisale da se poznati reditelj sprema za snimanje nastavka serije ali neke od teorija koje su se pojavile na internetu ukazuju na to da je možda reč o kastingu za reklamu za Blue-Ray ili DVD izdanje serije, čije je objavljivanje planirano za 24. mart i na kojem bi trebalo da se nalaze i neke izbrisane scene koje nikada nisu ušle u konačnu verziju. Koautor serije "Tvin Piks" Mark Frost je na informacije o tome da se sprema nastavak, kratko na Tviteru saopštio "da se to neće desiti". Serija "Tvin Piks" je doživela izuzetnu popularnost i bila nominovana za čak 14 Gremi nagrada, međutim pad gledanosti u drugoj sezoni naterao je televizijsku stanicu ABC da njeno dalje prikazivanje prekine na "neodređeno vreme". Nakon toga Dejvid Linč je 1992. godine režirao film "Twin Peaks: Fire Walk With Me", koji se bavio događajima pre onih opisanih u seriji. U junu prošle godine Linč je priznao da je njegova filmska karijera neizvesna, nakon tvrdnje da ne zna šta bi još mogao da uradi u svetu filma. Godine 2011. započeo je svoju muzičku karijeru debitantskim albumom "Crazy Clown Time", a prošle godine u julu prošle godine objavio i drugi album "The Big Dream".
