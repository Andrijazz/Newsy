> Izvor: B92
> Datum: petak 14.02.2014
> Rubrika: kultura
> Naslov: Evo zbog čega vredi Dan zaljubljenih
> Članak:

Bez obzira na to da li mislite da ljubav zaslužuje svoj zvaničan praznik ili vam baš svakog Dana zaljubljenih bude muka zbog tih silnih zaljubljenih parova, jedna stvar je sigurna - 14. februara u Beogradu zakazano je mnogo odličnih koncerata!

Da je Dan zaljubljenih odličan povod za koncerte pokazuju unapred rezervisane gradske dvorane i klubovi koji nude šarolik program, od klasične filharmonijske romantike, preko balkanskih diva i svetskih di-džejeva, do rok i hip-hop heroja domaće scene. Nakon uspešnog prošlogodišnjeg koncerta, koji je održala u Sava centru, baš na Dan zaljubljenih a ujedno i svoj rođendan, legendarna Josipa Lisac vraća se na "mesto zločina", dovodeći ovoga puta sa sobom i izvanrednu hrvatsku grupu Quasarr. "Evo, to je istina, mislim da je ovo jako brzo za drugi kocnert, ali nešto sam razmišljala i neće to biti isti koncert, iako će biti sličan prethodnom. Priredila sam još neke pjesme što će biti zgodno za čuti. Nikada nije isto Ma mislim, biće lijep koncert, šta da kažem. Uvijek me je veselilo doći u Beograd", kazala je Josipa u razgovoru za B92. Ceo intervju, koji uključuje i njene neobične preporuke za reanimaciju romantike, možete pročitati OVDE, a njeni fanovi koji nisu u mogućnosti da je slušaju u Sava centru, mogu da prate direktan prenos koncerta na radiju B92.

Sasvim drugačiji nastup bez sumnje prirediće hip-hop trio Bad Copy koji sprema veliki solistički koncert u Hali sportova. Njihov singl "Ljubav ili pivo" zauzeo je prvo mesto na domaćoj listi slušalaca radija B92. Ukoliko i sami želite da se uverite da li je za malo romantike potrebnija ljubav, ili baš pivo, poklanjamo vam 3x2 karte za koncert benda Bad Copy. Prijavite se na karte@b92.net, ostavite ime i prezime i broj telefona za kontakt, a u subjektu poruke obavezno upišite BAD COPY. Drugi put Dan zaljubljenih koncertom će obeležiti i bend Stray Dogg, koji i ove godine ljubitelje dobre muzike, bez obzira na to da li su romantični ili nisu, prizivaju u Gan klub. "Prošle godine je bila baš super atmosfera i uživali smo na koncertu - nadam se da će i ove biti tako. Nakon ove svirke napravićemo malu pauzu sa svirkama u Beogradu i želimo da se lepo predstavimo i ovog puta našoj publici", kaže Dušan Strajnić, pevač benda.

Spektakularno rok veče prirediće i grupa Love Hunters, predvođena Milanom Muminom. Oni sviraju u "Božidarcu" uz goste Vilu Filozofinu i Microsonic. Na ovom koncertu Love Huntersi će premijerno uživo izvesti i novi singl - pesmu "Black and Blue". Rokenrol veče koje će u celosti izneti novi bendovi biće održano u Domu omladine Beograda. Demo masters takmičenje, umesto redovnog termina nedeljom, biće održano baš večeras u Klubu DOB-a, kao specijal povodom Dana zaljubljenih. Predstaviće se sedam novih bendova, delom autorskih, delom tribjut, koji će se boriti za plasman u dalje krugove takmičenja, o čemu odlučuju stručni žiri i publika. U kafe-knjižari Meduza za romantično veče zadužena je Dojo, koja sebe opisuje kao "Bela veštica sa gitarom i klavijaturom, koja je nastala pod uticajima Toma Jorka, PJ Harvi, Bat for Lashes, Peti Smit, Nine Simone, Filipa Glasa, Džona Vilijamsa"...

Beogradska filharmonija za ljubitelje klasične romantike, obeležava Dan zaljubljenih koncertom iz ciklusa "Na visokim potpeticama". Tim povodom će velika dama u svetu dirigenata, čuvena Džejn Glover, posle više od dve decenije zauzeti centralno mesto pred Beogradskom filharmonijom. Kao osvedočeni specijalista za klasični i ranoromantičarski repertoar, Džejn Glover će dirigovati dela Mocarta i Mendelsona, dok će klarinetistu Ognjena Popovića predvoditi u izvođenju jednog od najzahtevnijih dela literature za klarinet - Trećeg koncerta Špora. Ako ništa od ovoga nije prema vašem ukusu, možete se prepustiti muzičkom izboru brojnih di-džejeva. U Hali 5 Beogradskog sajma biće održan Serbia Wonderland Poglavlje Dva "Vatreno nebo", na kojem će nastupiti Aly & Filu, Adrew Rayel, Simon Patterson i Beltek.

Di-džejevi Marko Bejli i Aleksander Kovalski, koji spadaju među najcenjenije tehno izvođače na svetu, biće zvezde tradicionalnog "Lucky Records" retro tehno spektakla za Dan zaljubljenih u KPGT-u. U najvrelijoj februarskoj noći, zaljubljene parove će dočekati hitovi iz zlatnog doba tehno muzike. Na sceni "Das Boot" Ustanove kulture "Parobrod" od 13. do 15. februara biće održano više muzičkih događaja, a večeras je koncert "Tzoozonga Ansambla" i veče francuske šansone. Putovanje u krivudave argentinske sokake obojene raskošnim, strastvenim zvucima tanga, organizovano je u Mikser hausu. Upravo na Dan zaljubljenih počinje "Mikser tango festival", a prve večeri se održava maskenbal sa temom "Dan zaljubljenih 3014. godine". Organizatori pozivaju posetioce da svojim maskama dočaraju kako bi mogao da izgleda zaljubljeni par za hiljadu godina. Veče će upotpuniti muzika za koju će se pobrinuti tango DJ - Ana Babić i nastup plesne škole "Danza del Arte", kao i dodela nagrada za najbolju mušku i žensku masku.
