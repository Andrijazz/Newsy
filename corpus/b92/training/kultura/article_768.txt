> Izvor: B92
> Datum: ponedeljak 10.03.2014
> Rubrika: kultura
> Naslov: Rekonstrukciju Muzeja grada finansiraće Beograd
> Članak:

Projekat rekonstrukcije Muzeja grada Beograda biće završen do kraja godine i finansiraće ga grad Beograd, najavili su danas predstavnici Privremenog organa Beograda, uz napomenu da će obnova muzeja biti finansirana iz donatorskih akcija.

Agencija za investicije grada Beograda uradiće projekat rekonstrukcije zgrade muzeja na uglu ulica Nemanjine i Resavske, i taj projekat će koštati između 300.000 i 500.000 evra, rekao je sekretar Privremenog organa Goran Vesić. Vesić je precizirao da će, prema procenama, rekonstrukcija muzeja koštati oko deset miliona evra, ali da ta sredstva neće biti izdvojena iz gradskog budžeta, već će biti pokrenuta donatorska akcija u koju će biti pozvani da učestvuju svi Beograđani, Srbi iz dijaspore, ali i prijateljski gradovi i vlade iz Evrope. -- Pročitajte i Muzej grada Beograda: Beskućnik od 110 godina -- On je najavio otvaranje posebnog računa na koji će biti uplaćivane donacije. Prema njegovim rečima, ispred zgrade muzeja biće postavljena velika ploča na kojoj će biti ispisana imena najvećih donatora. "Grad poput Beograda treba da ima svoj muzej i mesto na kojem će građani moći da se upoznaju sa istorijom svog grada", rekao je Vesić, koji smatra da je rekonstrukcija muzeja možda i najveći projekat iz oblasti kulture u Beogradu. Vesić je naveo da je zgrada Muzeja grada Beograda izgrađena 1899. kao Vojna akademija i da ima 3.600 metara kvadratnih, što je površina veća od Narodnog muzeja. "Nadam se da ćemo za nekoliko godina moći da vidimo kako izgleda pravi, možda i najlepši muzej na Balkanu", rekao je Vesić. Član Privremenog organa Andreja Mladenović ocenio je da je grad predugo čekao na rekonstrukciju muzeja i da to više ne sme da bude slučaj. On je napomenuo da su Vesić i gradski sekretar za kulturu Vladan Vukosavljević razgovarali sa predstavnicima Vojne akademije i da "sa vojskom neće biti problema". Grad Beograd zaslužuje da ima svoj muzej, jer je jedan od retkih u Evropi koji nema centralni gradski muzej, rekao je Mladenović i apelovao na sve koji mogu da se uključe u donatorsku akciju. Prema njegovoj oceni, neke od najlepših zgrada u Beogradu su zadužbine i možda se ponovo može pokrenuti takav vid delovanja. Mladenović je zaključio da je važno da grad ima postavku koja će pokazivati koliko je prestonica Srbije važna za celokupnu svetsku istoriju, kao i da muzeji ne treba da budu otvoreni samo za "Noć muzeja", već da treba da rade i danju. Vukosavljević je istakao da će više od 8.000 godina istorije ovih prostora biti smešteno u vitrine Muzeja grada Beograda, koji će biti ponos građana srpske prestonice. "Za nekoliko godina Beograd će dobiti značajnu ličnu kartu kroz istoriju vremena", zaključio je Vukosavljević.
