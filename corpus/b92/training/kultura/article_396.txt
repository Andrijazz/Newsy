> Izvor: B92
> Datum: ponedeljak 3.02.2014
> Rubrika: kultura
> Naslov: "Zaleđeno kraljevstvo" najbolji crtani film u 2013.
> Članak:

Diznijev mjuzikl "Zaleđeno kraljevstvo" (Frozen) proglašen je za najbolji animirani film na svečanoj dodeli Eni nagrada koja je održana u Los Anđelesu.

Kako prenosi BBC, 3D film, koji je nominovan za dva Oskara i dobio Zlatni globus prošlog meseca, osvojio je još četiri Eni nagrade - za muziku, produkciju dizajna, režiju i najbolji pozajmljeni glas, priznanje koje je pripalo Džošu Gadu za ulogu Olafa Sneška belića. Za nagradu Eni za najbolji animirani film bila su nominovana i ostvarenja "Grozan ja 2", "Pećinska porodica Kruds", "Ernest i Selestina", "Pismo Momi", "Univerzitet za monstrume" i "Vetar se diže". Nagrade se dodeljuju u 23 kategorije, za film, televiziju i reklamu.
