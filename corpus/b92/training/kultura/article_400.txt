> Izvor: B92
> Datum: utorak 4.02.2014
> Rubrika: kultura
> Naslov: Zografov "Život u stripu" od 12. februara
> Članak:

U Francuskom institutu 12. februara biće otvorena izložba Aleksandra Zografa pod nazivom "Život u stripu" u okviru koje će ekskluzivno biti objavljene i table novog albuma koji tokom 2014. godine izlazi u Francuskoj.

Postavku će činiti Zografove table objavljene u Francuskoj u tri zbirke: "Polovni svet" (2008), "Pozdravi iz Srbije" (2000), "Mejlovi iz Pančeva" (1999), kao i dela objavljenih u kolektivnim albumima iz serijala "Lapin". Ovaj strip autor stvara veoma lično delo u vidu dnevnika u kojem predstavlja svoja iskustva, snove, ubeđenja, a radi kompletnijeg uvida u njegov opus, Francuski institut će predstaviti i nekoliko ilustracija i tabli objavljenih za italijanske izdavačke kuće, najavili su organizatori. Zografove stripove od 1999. godine u Francuskoj objavljuje izdavačka kuća "L'Association" koja je specijalizovana za domen nezavisnog stripa. Saša Rakezić, poznat po pseudonimu Aleksandar Zograf, rođen je 1963. godine u Pančevu. U jugoslovenskoj periodici objavljuje stripove počev od 1986. godine, a od početka devedesetih aktivnije je prisutan u inostranstvu, najpre u Americi, gde je njegove radove objavljivao jedan od najpoznatijih izdavača alternativnog stripa u svetu, Fantagraphics Books iz Sijetla. Danas knjige stripova ovog autora objavljuju u Francuskoj, Italiji, Portugaliji, Poljskoj, Mađarskoj i Grčkoj, dok je američka izdavačka kuća "Top Shelf" 2007. godine objavila obimnu antologiju njegovih stripova i tekstova pod nazivom "Regards From Serbia". Njegovi radovi se pojavljuju i u časopisima širom sveta, među kojima najduže sarađuje sa italijanskim nedeljnikom "Internazionale". On je učestvovao na brojnim internacionalnim strip festivalima i izložbama - od Luča Comics i Napoli Comicon u Italiji, preko Toy Comics izložbe u pariskom Muzeju primenjenih umetnosti (Musée des Arts décoratifs), do velike samostalne izložbe održane u Cartoon Art Museum u San Francisku. Počev od 2003. godine, nezavisni nedeljnik Vreme iz Beograda redovno objavljuje po dve strane stripa Aleksandra Zografa. U sredu 19. februara u 18 sati u Francuskom institutu, Zograf će govoriti o svom delu i umetničkom iskustvu, nakon čega će potpisivati svoje albume. Izložba će trajati do 22. marta.
