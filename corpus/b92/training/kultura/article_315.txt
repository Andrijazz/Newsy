> Izvor: B92
> Datum: utorak 28.01.2014
> Rubrika: kultura
> Naslov: Pol i Ringo obeležili 50 godina od debija Bitlsa
> Članak:

Pol Makartni i Ringo Star obeležili su sinoć u Los Anđelesu 50 godina od prvog pojavljivanja Bitlsa na američkoj televiziji.

Na koncertu, koji je organizovan tim povodom, nastupili su brojni muzičari, među kojima Stivi Vonder, Ališa Kiz, Kit Urban, Eni Lenoks i Keti Peri, koji su izveli hitove popularnog britanskog sastava. Dvojica preostalih Bitlsa, koji su poslednji put nastupili zajedno pre četiri godine, povodom Starovog 70. rođendana, zajedno su otpevali pesme "Hey Jude" i "With a Little Help from My Friends". Tokom svečanosti, koja je održana dan nakon dodele nagrada Gremi, Makartni i Star su odali posebnu počast nekadašnjim članovima benda Džonu Lenonu, koji je ubijen 1980, i Džordžu Harisonu, koji je umro od raka 2001.

"Bili smo u bendu zvanom Bitlsi i kad god sviramo Džordž i Džon su uvek sa nama", rekao je Star, dok je Makartni pozvao prisutne da se prisete "divnih prijatelja Džona i Džordža". U publici, među brojnim zvanicama, bile su i Lenonova i Harisonova udovica, Joko Ono i Olivija, kao i holuvudske zvezde Tom Henks, Džef Bridžiz i Šon Pen. Legendarna "liverpulska četvorka" pojavila se prvi put na američkoj televiziji 9. februara 1964. godine u čuvenoj muzičkoj emisiji Eda Salivena.

Šou je videlo oko 73 miliona Amerikanaca, ili polovina domaćinstava koja su tada posedovala TV aparat. Tehničari koji su pre pet decenija radili na Salivenovom šou programu rekli su da je te večeri nastao tzv. "snimak publike" (crowd shot). Naime, publika, koju su mahom činile tinejdžerke, bila je tako histerična i bučna da je jedna kamera sve vreme bila uperena u nju i pratila njene reakcije.. .. .
