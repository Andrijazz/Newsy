> Izvor: B92
> Datum: utorak 28.01.2014
> Rubrika: kultura
> Naslov: Odlazak u večnost folk legende Pita Sigera
> Članak:

Pit Siger, legendarni folk muzičar, kolekcionar pesama i simbol aktivizma i borbe za ljudska prava, preminuo je u 94. godini života u gradiću Bikon, u državi Njujork.

U svojoj karijeri Pit Siger nastupao je svuda: od sindikalnih skupova do folk festivala, od TV emisija do publike na koledžima, od protesta pred Kongresom do inauguracije Baraka Obame. Za Pita Sigera folk muzika i osećaj za zajedništvo i zajedničku akciju bili su nerazdvojni i gde god da je video zajednicu - video je i priliku za političku akciju. Njegov "srčani" tenor, uz 12-žičnu gitaru ili petožični bendžo, pevao je angažovane ili pesme za decu, humorističke ili iskrene ode životu, a publiku je uvek ohrabrivao da mu se priključi. Tradicionalnu pesmu "We Shall Overcome" adaptirao je i napravio od nje himnu boraca za ljudska prava.

Bio je mentor i uzor Bobu Dilanu, Donu Meklinu, kao i mnogim drugim zvezdama svih generacija. Decenijama kasnije Brus Springstin obradio je njegove pesme za album iz 2006. godine "We Shall Overcome: The Seeger Sessions", a on sam je 2009. izveo besmrtnu "This Land Is Your Land" Vudija Gatrija u čast Baraka Obame. U Medison skver gardenu, na proslavi Sigerovog 90. rođendana Bos ga ja predstavio rečima: "On je živa arhiva američke muzike i naša savest i testament snage koju pesme imaju". Uz Springstina, nastupili su i Dejv Metjuz, Džon Melenkamp, Džoan Baez, Ani Difranko, Rodžer Mekgvin, Emilu Haris... Neke od njegovih najpoznatijih pesama su "If I Had a Hammer", "Where Have All the Flowers Gone?", "Turn! Turn! Turn!", "Waist Deep in the Big Muddy"...

Snimio je više od stotinu albuma, ali nikada nije verovao u muzičku industriju i komercijalizaciju i nikada nije prihvatio da bude zvezda. Dobio je "Gremi" za najbolji tradicionalni folk album 1997. godine - "Pete", kao i 2009. godine za "At 89". Dobio je "Gremi" i za album sa muzikom za decu 2011. godine, "Tomorrows Children". Pitova supruga Toši preminula je prošle godine, nekoliko dana pre njihove 70. godišnjice braka. Iza sebe Siger je ostavio sina Danijela, ćerke Miku, Tinju i Pegi, kao i brojne unuke.
