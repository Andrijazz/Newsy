> Izvor: B92
> Datum: petak 28.02.2014
> Rubrika: kultura
> Naslov: Muzej Vuka i Dositeja proslavio 65. rođendan
> Članak:

Muzej Vuka i Dositeja danas je obeležio 65 godina od osnivanja otvaranjem izložbe "Vuk Karadžić - život i delo" čiji je autor muzejski savetnik i upravnica Ljiljana Čubrić.

Državni sekretar u Ministarstvu kulture i informisanja Dejan Ristić je otvarajući izlozbu, čestitao muzeju "rođendan" i saopštio da je na dar doneo i poklon u vidu sredstava iz budžeta da se uredi dvorište i tako kompletno završi obnova celog kompleksa. Ugovor o davanju sredstava biće potpisan u ponedeljak između Ministarstva i beogradskog Narodnog muzeja u čijem je sastavu Muzej Vuka i Dositeja. Ristić je rekao da je danas poseban dan jer pripada proslavi pismenosti i da je Muzej Vuka i Dositeja možda najmanji muzej u Beogradu ali njegov značaj za našu kulturu i baštinu prevazilazi njegove dimenzije. Govoreći o istorijatu ove kolekcije koja se čuva u muzeju, Ristić je podsetio da je ostavština oca srpske književnosti stigla u Srbiju 1897. prilikom prenosa njegovih zemnih ostataka iz Beča u Beograd i tada su knjige pripale Narodnoj biblioteci koja je spaljena, arhivalije su otišle u Srpsku kraljevsku akademiju, a lični predmeti i portreti koji su svi rađeni prema živom uzoru ušli su u fundus Narodnog muzeja. Već 1900. godine, kako je kazao Ristić, objavljen je katalog Vukove zaostavštine i to je bio prvi, stručno urađen katalog neke zbirke Narodnog muzeja. Sve do odluke vlade Srbije da se osnuje ovaj Muzej u Narodnom je postojala "Vukova soba" koja je bila jezgro novog muzeja kome je pridodat i postojeći materijal iz ostavštine našeg velikog prosvetitela Dositeja Obradovića koji se sastojao samo od pisama, prvih izdanja njegovih dela, portreta i skulptura jer su sve lične stvari izgorele 1813. tokom turskog bombardovanja Beograda. Ristić je podsetio i da je zdanje u kome je muzej najstarija sačuvana stambena zgrada u Beogradu kao primer turske gradske arhitekture i u njoj je tokom Prvog srpskog ustanka radila znamenita Dositejeva Velika škola u kojoj je Vuk bio jedan od prvih ucenika. Za slavljeničku izložbu, primetio je Ristić, izloženi su i neki eksponati koje publika nije imala ranije priliku da vidi, kao što su fotografije prenosa posmrtnih osttaka Vuka. Upravnica Narodnog muzeja Bojana Borić Brešković je napomenula da se u ovoj godini obeležava velika 170.godišnjica postojanja najstarije, najveće i najvažnije muzejske ustanove u Srbiji u cijem je sastavu i muzej slavljenik i da je ovo prilika da se podseti da je Vukova zbirka oformljena u krilu Museuma Serbskog, koji ju je dobio kao poklon od njegove ćerke Mine Karadžić-Vukomanović. Ona je skrenula pažnju da je zgrada Muzeja imala sveobuhvatnu sanaciju i adaptaciju i da je zahvaljujući tome mogla da se realizuje i nova, moderna postavka a saradnicima je prvi put omogućeno da se na pravi način staraju o zbirkama i prihvate brojne posetioce kojih je tokom prošle godine bilo više od 15.000. Prema rečima Borić Brešković, muzej će u ovoj jubilarnoj godini obeležiti i 150.godišnjicu Vukove smrti, 275. godišnicu rođenja Dositeja Obradovića i 120.godišnjicu od smrti Mine prigodnim izložbama. Upravnica Muzeja Vuka i Dositeja LJiljana Cubrić koja se lavovski borila da se obnovi zdanje u kome se nalazi jer pripada spomenicima kulture od izuzetnog značaja, najtoplije se zahvalila svima koji su omogućili da se posao privede kraju i organizuje ova izložba kojom se zaokružuje stalna postavka.
