> Izvor: B92
> Datum: sreda 8.01.2014
> Rubrika: kultura
> Naslov: CZK "Vuk Karadžić" obeležava 3 jubileja
> Članak:

Centar za kulturu "Vuk Karadžić" u Loznici ove godine obeležiće tri jubileja - stogodišnjicu početka Prvog svetskog rata, 150 godina od smrti Vuka Stefanovića Karadžića i 200 godina od objavljivanja prve srpske gramatike Vukove pismenice i njegove pjesnarice, najavila je direktorka te ustanove Dajana Đedović.

Povodom obeležavanja 100 godina od početka Prvog svetskog rata, iz budžeta grada opredeliće se sredstva za uređenje prostora oko spomenika na Tekerišu, kao i sređivanje spomenika na Gučevu, koje je krajem prošle godine dodeljeno centru na upravljanje. Iako pomalo u "senci" tog istorijskog događaja, Đedovićeva je naglasila da se u ovoj godini obeležava i 200 godina od objavljivanja prve srpske gramatike Vukove pismenice i njegove pjesnarice, zbirke narodnih pesama, koja je nas kao literarni narod, uvela u evropsku književnost, ukazavši na još jedan značajan jubilej - 150 godina od smrti Vuka Karadžića. Centar za kulturu "Vuk Karadžić" već dugi niz godina neguje tradiciju i sećanje na velikane tog kraja, poput Vuka Karadžića, Jovana Cvijića i Miće Popovića koji su svojim životom i delom obeležili različite epohe i postali poznati u zemlji i svetu, podsetila je Đedovićeva u izjavi Tanjugu. Ona napominje da ova ustanova tokom godine organizuje oko 200 događaja kulturnog sadržaja, i da na taj način nastoji da kroz raznovrsne muzičke koncerte, izložbe, književne večeri i gostovanja pozorišnih predstava, zadovolji različite potrebe građana Loznice u oblasti kulture i umetnosti. CZK "Vuk Karadžić" je u aprilu prošle godine proglašen ustanovom kulture od nacionalnog značaja, što je prema rečima direktorke tog centra, jasan dokaz da je u toku prethodnih pet godina, ta ustanova radila vredno i predano. Taj povlašćeni status, kako je istakla, istovremneo treba opravdati i u buduće, i na taj način se odužiti znamenitim ličnostima, koji su Podrinje uvrstili u kulturnu mapu Srbije, kao i stalnom brigom i zaštitom spomeničkih obeležja, koja svedoče o brojnim istorijskim događajima na tom području.. Tokom prošlog leta, u Tršiću, rodnom mestu Vuka Karadžića, priređene su brojne aktivnosti, koje su okupile više od 200 mladih studenata i umetnika, koji su učestvovali u prevodilačkim i književnim radionicama, održana je "Letnja škola Univerziteta umetnosti iz Beograda", kao i radionica zvuka. Muzej jezika i pisma u Tršiću otvoren je pre dve i po godine, i prema njenim rečima, stalna postavka tog muzeja, Razvoj srpskog jezika i pisma je preveden na beloruski, nakon čega je prošle godine, izložba predstavljena na svetskom Kongresu slavista u Minsku, a potom i u Solunu, Atini i Ankari. Vukov sabor je u 2013. godini obeležio 80 godina svog postojanja, što, kako je ocenila Đedović, predstavlja veliki uspeh, jer organizovati tako važnu manifestaciju u kontinuitetu, uprkos turbulentnim istorijskim i političkim okolnostima u zemlji, zaista svedoči o povezanosti Vuka i naroda koji govori srpski jezik. Ona je podsetila da su se ta manifestacija i tradicija paljenja ratarskih sveća, našle na listi zaštićenog nematerijalnog kulturnog nasleđa. Đedović je rekla da je u protekloj godini započeta sanacija gledališta u prirodnom amfiteatru u Tršiću u vrednosti više od devet miliona dinara, kao i sukcesivno uređenje 32 objekta u tom mestu, kako bi se priveli odgovarajućoj nameni. Na taj način se kroz revitalizaciju tog znamenitog mesta, vrši i njegovo usmeravanje pre svega ka književnosti, jeziku i tom delu srpske kulture, rekla je Đedović, dodavši da su tu tokom 2013. godine, Kuću pisaca u Tršiću, posetili i strani pisci iz Bugarske i Grčke. Prema njenim rečima, neke od stavki u budžetu se iz godine u godinu povećavaju, što ukazuje na veliko razumevanje lokalne samouprave prema održavanju kulturnih objekata i potreba njihove revitalizacije. Prethodna godina je, prema njenoj oceni, bila veoma značajna i zbog obeležavanja 90 godina od rođenja slikara Miće Popovića, tako da su se u galeriji koja nosi naziv po tom istaknutom umetniku, odvijali brojni programi, koji su bili posvećeni tom jubileju. Manifestacija Cvijićevi dani, koja se organizuje u čast naučnika i geografa Jovana Cvijića, koji je rođen u Loznici, je prema njenim rečima, bila u znaku njegovog učešća u Prvom svetskom ratu, kao i njegov značaj prilikom stvaranja granica tadašnje Kraljevine Jugoslavije.
