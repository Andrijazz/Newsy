> Izvor: B92
> Datum: nedelja 19.01.2014
> Rubrika: kultura
> Naslov: Tejt muzej otkupio Teodosijevićev rad
> Članak:

Tejt muzej u Londonu otkupio je od umetnika Dragoljuba Raše Todosijevića njegov čuveni rad "Was ist Kunst, Marinela Koželj" iz 1978. godine, objavio je beogradski portal SEEcult.org.

Direktor Tejta ser Nikolas Serota izrazio je zadovoljstvo što je Bord poverenika tog britanskog muzeja odobrio akviziciju ovog rada. "Izuzetno smo zadovoljni što ćemo započeti vašu prezentaciju ovim radom i radujemo se što ćemo ga uključiti u buduće izložbe u Tejt prostorima", naveo je Serota u dopisu Todosijeviću. Reč je o video-performansu iz projekta "Was ist Kunst?" (Šta je umetnost?), koji je umetnik realizovao u nekoliko verzija u periodu od 1975. do 1981. godine, počev od rada "Was ist Kunst, Patrizia Hennings?". Rad "Was ist Kunst, Marinela Koželj?" realizovan je u Studentskom kulturnom centru u Beogradu, uz učešće umetnikove životne saputnice Marinele Koželj, koja nemo reaguje na iznervirano, često povišenim tonom postavljano pitanje koje prate agresivne manipulacije Todosijevića po njenoj kosi i licu. Istoričar umetnosti Ješa Denegri smatra da je taj rad bio preloman za Todosijevićevu strategiju kao umetnika, koji je tada počeo da primenjuje "upitnu formu izjašnjavanja o prirodi umetnosti, tvrdeći pri tome da sam način na koji umetnik postavlja pitanje o umetnosti jeste umetničko delo". Rad "Was ist Kunst, Marinela Koželj?" autor je predstavio u vidu foto-dokumentacije i na izložbi "Svetlost i tama simbola" na 54. Bijenalu u Veneciji (2011. godine). Za tu izložbu dobio je Unicredit-ovu venecijansku nagradu. Todosijević je rođen 1945. godine u Beogradu. Izlagao je u prestižnim galerijama i muzejima širom sveta, nagrađivan je u zemlji i inostranstvu, a njegovi radovi su, između ostalog, otkupljeni za pariski Bobur, stokholmski Muset Modern, MSU u Kamamotou...
