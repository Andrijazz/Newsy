> Izvor: B92
> Datum: petak 31.01.2014
> Rubrika: kultura
> Naslov: Persijska poslastica u "Parobrodu"
> Članak:

Promocija iranske savremene kulture i umetnosti pod nazivom "Persijska poslastica", najpre kroz vizuelnu umetnost i film, biće održana od 3. do 8. februara u Ustanovi kulture "Parobrod" u Beogradu.

Zvanično otvaranje zakazano je 3. februara od 19h, kada je planirano i obraćanje atašea za kulturu i direktora kulturnog centra Irana, dr. Mahmuda Šalujija. Iste večeri biće otvorena izložba koja prikazuje, iranska dostignuća i položaj žena u Iranu, zatim sledi projekcija filma od 20h, "Sedam lica persijske civilizacije" (2007). Manifestacija, organizovana povodom održavanja 35. FADŽR festivala u Iranu, završava se 8. februara, umetničkom radionicom iranskog slikarstva i minijature koju će održati iranski umetnici. Ulaz na sve događaje je slobodan. Filmski program u okviru "Persijske poslastice": Ponedeljak, 3. februar 2014. 20h - Sedam lica persijske (Haft rokhe farokhe Iran, 2007) Dr. Farzin Rezaian Oslanjajući se na istorijske činjenice i arheološke nalaze, film rekonstruiše 7.000 godina istorije Irana. Naprednom animacijom oživljena su drevna arhitektonska i umetnička čuda Persijskog carstva, čime je omogućen nesvakidašnji pogled na istorijska i kulturna dostignuća Irana. Rekonstruisano je sedam najzačajnijih spomenika iz sedam ključnih perioda istorije Irana, čime je dat jasniji pogled na uslove u kojima se razvijala iranska civilizacija, kao i kontekst na osnovu kojeg se bolje mogu sagledati dostignuća najvećih ličnosti u istoriji Irana, od Kira Velikog do Šah Abasa. Film je dobitnik brojnih priznanja kako u Iranu, tako i u svetu. Utorak, 4. februar 2014. 18h - Boja raja (Rang-e Khod, 1999) Mađid Mađidi "Boja raja", kultni film iranskog reditelja Mađida Mađidija, je porodična drama u kojoj jedan član porodice iz sebičnih razloga maltretira drugog, odnosno nasilnik je otac, a žrtva sin. Otac je udovac, koji želi ponovo da se oženi, ali mu smeta njegov slepi sin. Zbog toga želi da ga odvoji od kuće i pošalje slepom stolaru na obuku. Film ima fantastično simbolični završetak; sin strada u nesreći i čudom oživljava tek nakon što otac prođe kroz agoniju katarze i shvati svoje greške. 20h - Pod mesečinom (Zir-e nur-e mah, 2001) Reza Mir Karimi Sejed Hasan, seoskog porekla, je student teologije koji je okončao studije. Dan pre nego što će postati mula, tokom priprema za njegovu promociju u sveštenika, mali dečak krade njegove stvari. U potrazi za dečakom Hasan stiže u predgrađe gde sreće ljude kakve ranije nikada nije video, autsajdere i tuđince koji ništa ne znaju o svešteničkom pozivu. U takvim okolnostima, on na nov način spoznaje svet oko sebe i ljude iz svoje sredine. Sreda, 5. februar 2014. 18h - Ovde gori svetlo (Inja cheraghi roshan ast, 2002) Reza Mir Karimi Zbog bolesti srca staratelj jednog svetilišta prinuđen je da nađe zamenika. Međutim, niko nije spreman da se prihvati posla zamenika, zbog teških uslova i zbog toga što su izgubili veru u svetilište. On je prinuđen da taj posao poveri maloumnom bratancu. 20h - Tepih od vetra (Farsh-e bad, 2003) Kamala Tabrizi U cilju oživljavanja drevnog japanskog festivala na kome su se pre više od 4 veka koristili persijski tepisi, japanska dizajnerka Kinue i njen suprug Makoto dobijaju zadatak da osmisle persijski tepih koji će se koristiti prilikom ceremonije. Oni šalju svoj dizajn u Iran i naručuju tepih, no pre nego što Makoto krene na put da ga preuzme, Kinue gine u saobraćajnom udesu. Mesec dana pre održavanja festivala, Makoto stiže u Esfahan sa ćerkom Sakurom koja vidno pati zbog gubitka majke. Na njihovo iznenađenje, tkanje njihovog tepiha još nije ni započeto. Za Makota to znači da će izneveriti ne samo organizatora festivala, nego i svoju pokojnu suprugu. Porodica i prijatelji čoveka koji je bio zadužen za tkanje tepiha shvataju njegov značaj, i uz veliki trud i upornost uspevaju da završe tepih za samo 20 dana. Kako tkanje odmiče, životne priče glavnih junaka se prepliću, te je u niti tog tepiha utkano puno ljudske topline, prijateljstva i ljubavi. Četvrtak, 6. februar 2014. 18h - Iza zavese magle (Posht-e parde-ye meh, 2004) Parviz Šejh Tadi Gluvonemi dečak koji se školuje na selu, suočava se sa nevoljama kada u školu dođe novi nadzornik. Njegova nastojanja da uspostavi kontakt sa dečakom i njegovom majkom dečak pogrešno shvata sve dok... 20h - Hajat (Hayyat, 2005) Golam Reza Ramezani Hajat je dvanaestogodišnja devojčica koja sa svojom porodicom živi u idiličnom selu u Iranu. Intenzivno se pripremala za predstojeće ispite, u seoskoj školi. Noć pred ispit njen otac se fatalno razboli i odvedu ga u bolnicu. Hajjat mora da se brone o mlađoj sestri na najvažniji dan u njenom životu. Dobri prijatelji pokušavaju da joj pomognu da položi ispite pored svega. Ipak, Hajjat nije devojčica koja lako odustaje... Petak, 7. februar 2014. 18h - Tako blizu, tako daleko (Kheili dour, kheili nazdik, 2005) Reza Mir Karimi Uspešni neurohirurg, posvećen poslu, napušta svoj poziv i polazi u pustinju kako bi pronašao i približio se svom osamnaestogodišnjem bolesnom sinu, koji se pod nepreglednim nebeskim svodom pustinje bavi posmatranjem zvezda. 20h - Noćni autobus (Otobus-e shab, 2007) Kiumars Pur-Ahmad Mladom vojniku dodeljena je teška misija oslobađanja autobusa punog ratnih zarobljenika sa prve linije fronta. Pred njim je dugačka i neizvesna noć, ranjeni saborac i stariji, džangrizavi vozač... Subota, 8. februar 2014. 16h - Sunce svima jednako sija (Aftab bar hame jeksan mitabad, 2007) 90min. Abas Rafei "Sunce svima jednako sija" priča je o hrišćanki Dženet koja gubi veru i njenoj bliskoj prijatelji Negar, čiji je muž Reza ujedno i Dženetin bivši ljubavnik, a ima oštećenja iz rata i njegov oporavak je potpuno neizvestan. Prevarivši upravnika bolnice, Negar uspeva da izvadi Rezu iz bolnice nadajući se čudu. Oni odlučuju da posete svetilište u drugom gradu, ali u toku vožnje, kroz dug i predivan predeo, svuda oko sebe otkrivaju čuda koja ih vode do većeg čuda, kako za njih muslimane, tako i za hrišćanku Dženet, koja doživljava versko prosvetljenje. 18h - Noć (Shab, 2007) Rasul Sadr Ameli "Noć" je priča o mladom policajcu Mohsanu koga tokom rutinske pratnje zarobljenika zatekne snežna oluja. Zakasnivši na poslednji voz za Nehbandan, prisiljen je da prenoći pod istim krovom sa starijim uhapšenikom, doktorom Horamijem. Nepoverljiv i napet odnos među saputnicima raspiruju Mohsanova bojazan da će zakasniti na vlastito venčanje zakazano za tri dana, kao i doktorova želja da se oslobodi lisica da bi ispunio želju bolesne majke...
