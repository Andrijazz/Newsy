> Izvor: B92
> Datum: sreda 19.02.2014
> Rubrika: kultura
> Naslov: MP "Duško Radović" od septembra opet radi
> Članak:

Malo pozorište "Duško Radović", čija rekonstrukcija je u toku, od septembra će ponovo početi sa radom, najavio je danas sekretar Privremenog organa Beograda Goran Vesić uz poruka da će to telo nastaviti da ulaže u kulturu grada.

Vesić je, nakon obilaska radova na rekonstrukciji dečijeg pozorišta "Duško Radović" u Aberdarevoj ulici, rekao da je u pozorište uloženo 580 miliona dinara, a da do juna očekuje upotrebnu dozvolu. "Već skoro četiri godine pozorište ne radi na ovoj sceni. Ono je napravljeno 1967. godine i u njega je uloženo 580 miliona dinara", rekao je Vesić. Prema njegovim rečima, nije slučajno izabrano da baš pozorište "Duško Radović" bude rekonstruisano, već za to postoje dva razloga, a prvi je što je to dečije pozorište, pa svi treba da budu ponosni što je grad uspeo da uloži u njega. Drugi razlog je, dodao je Vesić, što se pozorište zove po Dušku Radoviću koji je simbol Beograda, pa je lepo kada se pozorište zove po čoveku koji je obeležio grad i kome se još nismo u dovoljnoj meri odužili. Vesić je rekao da je ideja da obnovljeno pozorište ne bude otvoreno na "klasičan način" već da te sedmice u septembru bude organizovana dečija nedelja i nedelja Duška Radovića. "U narednom periodu moraćemo da pronadjemo način kako da se Dušku Radoviću dovoljno odužimo za sve što je uradio za beogradski duh i sve što je danas Beograd. Otvaranje pozorišta neće biti samo klasičan koktel, već nedelja dece, dečijeg pozorišta i Duška Radovića", najavio je Vesić. Pozorište će, kako je dodao, biti novo i najmodernije u gradu, sa velikom i malom scenom, najmodernijom scenskom tehnikom, potpuno bezbedno, sa posebnim ulazom za osobe sa invaliditetom... Privremeni organ Beograda će, podvukao je Vesić, nastaviti da ulaže u kulturu jer je smatra veoma važnom i pokušaće da učini nešto sa pozorištem "Boško Buha" koje je u jako teškom stanju, možda kroz objedinjavanje više dečijih pozorišta u jedno na nivou grada. Vesić je rekao i da dečija pozorišta nisu važna samo za kulturu, već pre svega za decu i zato grad treba da nadje novac za njih. Glumac Svetislav Goncić, rekao je da je ulaganje u pozorište "Duško Radović" prava strateška investicija, usmerena ka budućnosti i ka deci što Beograd zaslužuje. "Ovo je i poziv gradskim vlastima da se upute i u pozorište 'Boško Buha' i u sva ostala pozorišta", rekao je Goncić i ocenio da je pozorište "Duško Radović" uvek bilo otvoreno u svakom smislu. On je podsetio da je pozorište počelo kao lutkarsko i to 1948. godine, a da je "zrele godine" dočekalo sa ponosom i imenom Duška Radovića. "Sa punim pravom očekuju i otvoreni su za mlade glumce, ali imaju i izuzetan glumački ansambl", zaključio je Goncić, izmedju ostalog, poznat i po ulogama u dečijim predstavama.
