> Izvor: B92
> Datum:  
> Rubrika: kultura
> Naslov: Haiku pesme „Sloboda u izmaglici“ Damira Janjalije
> Članak:

Haiku pesnik, mornar i svetski pustolov Damir Janjalija objavio je novu zbirku pesama "Sloboda u izmaglici" u izdanju "Odličnog hrčka". Promocija će biti održana u četvrtak 23. januara u 20h u kafe-knjižari "Meduza" (Gospodar Jevremova 6).

Pored haiku bloka, sasvim nove forme, na promociji će biti predstavljen i zajednički projekat Damira Janjalije i engleskog fotografa Griba Greja (Grebo Gray) pod nazivom "Korelacije". Muziku na promociji biraće uzdanica srpskog rokenrola srednje generacije, Vladimir Kolarić (Veliki prezir). Zbirka sadrži 24 pesme, a kuriozitet je mogućnost da čitaoci sami dopisuju stihove, jer će knjiga biti objavljena u formi bloka, sa praznim stranicama posle svake pesme. Kako u pogovoru knjige navodi književnik i režiser Dimitar Anakiev, Damir Janjalija u ovoj zbirci ne samo da nema slabe (ili prosečne) pesme, "već je svaka od njih čitalačka avantura i literarni izazov ." Anakiev ističe da su Damirovi haikui angažovane pesme i da je po tome, a ne samo po formalnom majstorstvu, Damir Janjalija jedinstvena pesnička pojava u našem haikuu. U pesmama Damira Janjalije prisutni su i motivi ljubavi i putovanja, često inspirisani delima drugih umetnika, od slikara Marka Šagala, preko Roling stonsa do haiku pesnika Katoa Šusona. Mogu se primetiti i nenametljivi omaži lutanju i skitnji, ali i povratku kući, kroz evociranje Jadrana i Dunava... Damir Janjalija (aka Damir Damir) rođen je 1977. godine u Kotoru, u Crnoj Gori. Trojezična (srpski, engleski, japanski) haiku knjiga "Otisci snova", prva zbirka Damira Janjalije, objavljena je 2012. godine. Njegove pesme su objavljivane u magazinima haiku poezije, kao i u nekoliko regionalnih i svetskih antologija. Zakleti je ljubitelj i sledbenik rokenrola.
