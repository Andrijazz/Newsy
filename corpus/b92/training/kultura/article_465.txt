> Izvor: B92
> Datum: ponedeljak 10.02.2014
> Rubrika: kultura
> Naslov: Arsenije Jovanović i Terens Malik ponovo sarađuju
> Članak:

Delovi kompozicije "San jednog automobila" kompozitora Arsenija Jovanovića iz Srbije pojaviće se u novom filmu američkog reditelja Terensa Malika, čime se nastavlja saradnja ta dva autora započeta filmovima "Tanka crvena linija", "Drvo života" i "Ka čudu".

Kompozicija "San jednog automobila" (Sogno di un automobile), nagrađena 2013. na Njujorškom međunarodnom festivalu radio programa, nastala je na osnovu snimaka iz tunela Dubovica na Hvaru i obližnjem selu, koje je Jovanović pretvorio u muzičku strukturu, piše portal SEEcult.org. Premijerno je emitovana nedavno na Švedskom nacionalnom radiju i na Radio Beogradu, a njeni delovi iskorišćeni su u novom Malikovom filmu "Knight of Cups", koji će se pojaviti u bioskopima 2014. godine, preneo je nujorški muzički portal New Music World. Deo kompozicije "Sogno di un automobile" može se čuti na portalu NMW, koji je nedavno pokrenuo Džoel Šadabe, kompozitor i osnivač i Fondacije za elektronsku muziku EMF. Jovanovićeva kompozicija "Kremansko proročanstvo" zastupljena je u čuvenom Malikovom (Terence Malick) filmu "Tanka crvena linija" iz 1998, kao i u filmu "Ka čudu", koji je premijerno prikazan 2012. na Filmskom festivalu u Veneciji. Jovanovićeve četiri kompozicije našle su se i u Malikovom filmu "Drvo života", za koji je 2011. godine dobio Zlatnu palmu u Kanu. Novi Malikov film "Knight of Cups" nalazi se u fazi postprodukcije, a glavne uloge igraju Kristijan Bejl (Christian Bale), Kejt Blančet (Cate Blanchett) i Natali Portman (Natalie Portman). Jovanović je za kompoziciju "Sogno di un automobile" dobio Bronzani trofej na Njujorškom festivalu radio programa 2013. godine. Kompozicija je zasnovana na snimcima koje je napravio u tunelu Dubovica na hrvatskom ostrvu Hvar.Sogno di un automobile by Arsenije Jovanovic

Jovanović već decenijama istražuje različite pećine, a u početku ga je, kako je naveo za NMW, fascinirala tišina tih prostora koji su ponekad i stotinama metara u dubini zemlje. Ta tišina, kako je dodao, ne može se uporediti sa bilo kojom drugom. "Zvuci pećina i tunela su kao duhovi zatvoreni u boci, prolaze brzo okolo, sudaraju se jedan sa drugim, permanentno nestaju i pojavljuju se u različitim formama, ili Eneja ili Sibilu kako izgovara zastrašujuće enigme. Ono što sam našao bila je psihodelična akustično-prostorna arhitektura, pećinska tišina koja se povremeno smenjuje sa zvucima motornih čudovišta iz različitih pravaca", naveo je Jovanović, koji je i Resavskoj pećini u istočnoj Srbiji posvetio jednu kompoziciju, a za to delo dobio je svojevremeno prestižnu nagradu "Pri Italija" u Veneciji. Kompozicija "Resavska pećina" inspirisana je zvucima snimljenim na oko 700 metara ispod zemlje, koji potiču od zapanjujućih stalaktita, a jedna od njenih varijacija uvršćena je krajem 2012. u program proslave stogodišnjice rođenja avangardnog američkog kompozitora Džona Kejdža (John Cage) u Njujorku.The Cave, variation 011 by Arsenije Jovanović

Jovanović je, inače, snimao svojevremeno i Kejdža u Muzeju savremene umetnosti u Beogradu, a kasnije su se sreli i u Njujorku. Emisija s Kejdžovim improvizacijama emitovana je na RTS-u, ali je, prema rečima Jovanovića, taj materijal ubrzo potom, nažalost, izbrisan. Svestrani Jovanović, koji je i pozorišni, radio i TV reditelj, fotograf i pisac, dobio je za radiofonski opus, osim Pri Italije (1971, 1977), i Premio Ondas (1978), Gran pri Radio Fransa (1997), kao i niz nagrada u bivšoj Jugoslaviji. Jovanović je, između ostalog, bio 2012. godine u finalu 12. Međunarodnog radio festivala u Iranu - najvećeg te vrste na Bliskom istoku i u Severnoj Africi, na kojem je osvojio drugu nagradu za kompoziciju "Razgovori istočnih i zapadnih vetrova" (East-West Winds Dialogues). Rođen 1932. u Beogradu, Jovanović je radio kao pozorišni, radio i televizijski reditelj i do odlaska u penziju kao profesor na Fakultetu dramskih umetnosti. Režirao je drame u Engleskoj, Bugarskoj, Srbiji, Hrvatskoj, SAD... Jedan je od inicijatora radionica zvuka na Kunstradiju (ORF) u Beču, Centru medijske umetnosti Univerziteta u Sidneju, kao i u Finskoj i Danskoj. Poslednjih godina živi i radi na relaciji Beograd-Rovinj.
