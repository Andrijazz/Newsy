> Izvor: B92
> Datum: sreda 5.03.2014
> Rubrika: kultura
> Naslov: Fest: Komedija i bajke u glavnom programu
> Članak:

U glavnom programu 42. Festa večeras će u Sava centru biti prikazan "Grand Budapest hotel", čija je projekcija rasprodata, ali već od sutra ovaj film Vesa Andersona stiže u bioskope, u distribuciji "Megakoma".

Ova komedija u raskošnoj scenografiji rekonstruiše avanture Gustava H. (igra ga Rejf Fajns), legendarnog konsijerža čuvenog evropskog hotela između dva rata i potrčka Mustafe (Toni Revolori), dečaka koji postaje njegov najverniji prijatelj. Film prikazuje krađu i povratak neprocenjivo vredne renesansne slike, kao i bitku za ogromno porodično bogatstvo u vreme dramatičnih promena u Evropi. Radnja se najvećim delom odvija u 1932. godini, ali kako ističe reditelj, "to je izmišljena zemlja sa izmišljenim ratom, koji je zapravo spoj dva svetska rata". U velikoj glumačkoj ekipi su i Tilda Svinton, F. Mari Ejbraham, Edvard Norton, Bil Marej, Oven Vilson, Sirša Ronan, Džef Goldblum, Džud Lo, Vilijam Defo, Harvi Kajtel....

U glavnom programu večeras je na repertoaru u Sava centru i "Lepotica i zver" francuskog reditelja Kristofa Gansa, koji će biti gost 42. Festa. Autor popularnog filma "Pakt sa vukovima" svoje najnovije ostvarenje premijerno je prikazao prošlog meseca na festivalu u Berlinu. "Lepotica i zver" je adaptacija poznate bajke, ali na netipičan, Gansu svojstven način, pritom spektakl sa budžetom od 33 miliona evra. Uloge igraju Vensan Kasel, Eduardo Norijega i Lea Sejdu. Inače, tu mladu glumicu publika Festa videće i u potpuno drugačijoj ulozi u filmu "Plavo je najtoplija boja", na zatvaranju beogradskog festivala 9. marta. U takmičarskom programu Festa "Evropa van Evrope" u Dvorani kulturnog centra večeras je na programu gruzijski film "U cvatu". To je priča o prijateljstvu dve devojčice, njihovom odrastanju, odnosu sa okolinom i životu u Gruziji nakon raspada Sovjetskog Saveza. Nana Ekvtimišvili završila je dramaturgiju, a Simon Gros režiju i zajedno su režirali ovaj film, koji je pokupio brojna priznanja - nagradu Foruma na Berlinalu, Srce Sarajeva i nagradu za najbolju glumicu u Sarajevu, Fipresci nagradu na festivalu u Hongkongu i nagradu publike u Milanu. Raznovrsni programi Festa nastavljaju se i u Domu sindikata, Domu omladine i bioskopu "Fontana".
