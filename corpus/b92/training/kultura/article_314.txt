> Izvor: B92
> Datum: utorak 28.01.2014
> Rubrika: kultura
> Naslov: Prins tuži fanove zbog piraterije
> Članak:

Američki muzičar Prins podneo je tužbu protiv 22 osobe zbog piraterije, tražeći od svake odštetu od milion dolara.

Kako prenosi BBC, tužba, koja je podneta početkom meseca sudu u San Francisku, tereti vlasnike internet i "Fejsbuk" stranica za ilegalnu distribuciju snimaka sa njegovih koncerata, te masovno kršenje autorskih prava. U dokumentu se ističe da se sa raznih blogova i "Fejsbuk" profila mogu besplatno preuzeti snimci na kojima Prins izvodi svoje čuvene hitove, poput "Purple Rain" i "Little Red Corvette", ili se na njima mogu pronaći linkovi sa njegovih nastupa. Veruje se da među optuženima ima mnogo Prinsovih obožavalaca što je navelo jednog od njih da na glavnom fan forumu 55-godišnjeg muzičara zaključi: "Ovakvim postupcima će sigurno izgubiti mnogo fanova".
