> Izvor: B92
> Datum: ponedeljak 10.03.2014
> Rubrika: kultura
> Naslov: Završeni konkursi ministarstva kulture i informisanja
> Članak:

Ministarstvo kulture i informisanja saopštava da su uspešno okončani konkursi za finansiranje projekata u oblasti kulture i informisanja.

Na konkursima raspisanim u 26 oblasti i završenim u rekordnom vremenskom roku biće dodeljeno 1,36 milijardi dinara, gotovo 15 odsto više nego prošle godine. Konkursne komisije su odluke donele 8. marta, u propisanom roku od 45 dana od dana kada je istekao rok za predaju predloga programa i projekata. O 3.483 prispela projekta odlučivale su petočlane komisije, koje su činili predstavnici ustanova kulture, univerziteta, naučnih instituta, umetničkih i novinarskih udruženja, medijskih asocijacija, javnih servisa i regulatornih tela. Sve aktivnosti komisija bile su potpuno transparentne i otvorene za javnost. Ministarstvo kulture i informisanja izražava zahvalnost članovima i sekretarima komisija i, istovremeno, svim korisnicima sredstava dobijenih na konkursu želi puno uspeha u realizaciji projekata i programa koji su podržani. Odluke komisija postavljene su na internet prezentaciji Ministarstva kulture i informisanja.
