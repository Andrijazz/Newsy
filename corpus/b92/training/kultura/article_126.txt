> Izvor: B92
> Datum: nedelja 12.01.2014
> Rubrika: kultura
> Naslov: Serija "Outlander" (Tuđinka) stiže na leto
> Članak:

Kanal Stars ovog vikenda emitovao je prvi trejler za dugo očekivanu seriju "Tuđinka" (Outlander) rađenu prema istoimenoj seriji romana Dajane Gabaldon koje je u Srbiji objavio "Portalibris".

"Tuđinka" je priča o Kler Rendal, koju igra Kaitriona Balfi, udatoj medicinskoj sestri iz 1945. koja na misteriozan način završi u 1743. i biva prinuđena da se uda za Džejmija Frejzera, mladog škotskog ratnika koga igra Sem Hjugan. Izvršni producent serije Ron Mur rekao je da obožavaoci "Tuđinke" mogu da budu mirni jer će serija ostati verna viziji Gabaldonove. "Postoji posvećena baza fanova koji obožavaju ove knjige, koji su ih godinama čitali i ovo je omiljena knjiga mnogima", rekao je Mur na zimskoj pres turi Udruženja televizijskih kritičara. "To je nešto što shvatam ozbiljno. Želim da im dam njihovu priču ali moram da je pretočim u drugačiji medij jer postoji razlika između čitalaca i TV publike". Serija će, pišu elektronski mediji, ipak početi nešto drugačije nego roman. "Knjiga počinje prilično sporo, što možete da uradite u knjizi jer tako uvlačite čitaoce, ali smo u seriji morali da vidimo Kler u njenom elementu", objasnila je Gabaldon. Zbog toga će serija, koja na male ekrane stiže na leto, početi malim dvominutnim prologom koji se događa tokom Drugog svetskog rata i gde je Kler prikazana u vojnoj bolnici kako leči ranjenike. Mur je rekao da će prva sezona grubo "pokriti" prvu knjigu ali je ostavio mogućnost da se to promeni. "Neke knjige su veće od drugih. Za neke je potrebno više od jedne sezone", objasnio je on.
