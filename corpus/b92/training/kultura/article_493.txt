> Izvor: B92
> Datum:  
> Rubrika: kultura
> Naslov: Kristof Gans gost 42. FEST-a
> Članak:

Poznati francuski reditelj Kristof Gans biće gost ovogodišnjeg FEST-a, na kojem će njegov novi film "Lepotica i zver" biti prikazan 5. marta u Sava centru, sa početkom u 22 sata.

Kristof Gans je jedinstvena pojava u francuskom filmu. Rođen 1960. na vrhuncu francuskog novog talasa, Gans se tokom odrastanja okrenuo jednoj potpuno drugačijoj estetici i rediteljima koji su slavu sticali sedamdesetih - Karpenteru, Kronenbergu, Linču. Još kao dečak je počeo da snima kratke filmove sa drugovima, ali sa kung-fu tematikom. Takođe je i osnovao časopis Starfiks, u kome je pisao o filmovima koji ga fasciniraju i pokušao da ih približi nezainteresovanoj francuskoj publici. Kao gost 42. FEST-a predstaviće se domaćoj publici sa filmom Lepotica i zver. Istrajan u svom usmerenju, Gans se posvetio horor filmovima i jedan od njegovih prvih profesionalnih poduhvata bio je režija filma "Nekromikon", rađenog na osnovu dela H.P. Lovkrafta. Potom je režirao adaptaciju japanske mange "Crying freeman", a svetsku slavu stekao je filmom "Pakt sa vukovima", po kome ga zna i naša publika. Ovaj blokbaster postao je uspešan šitom sveta i videlo ga je preko pet miliona ljudi, što je omogućilo Gansu da ode u Holivud i snimi adaptaciju video igre "Silent Hill". Proći će osam godina pre nego što Gans snimi novi film - "Lepotica i zver", kojim će se predstaviti domaćoj publici na 42. FEST-u, a koji je premijeru imao na festivalu u Berlinu. Film je adaptacija dobro poznate bajke, ali na netipičan, Gansu svojstven način ispričana. Sa budžetom od 33 miliona evra, ovo je spektakl, blokbaster, i ne ono što prvo padne na pamet kada se spomene francuski film. Postavu čine Vensan Kasel, Eduardo Norijega i Lea Sejdu, koju će biti zanimljivo gledati u potpuno drugačijoj ulozi od one koju tumači u filmu "Plavo je najtoplija boja", takođe jednom od FEST-ovih aduta. Gans je poznat kao majstor horora, ali i kao čovek koji ume da obrazloži svoj ukus i uverenja, pa će tako njegovo gostovanje na FEST-u biti prava poslastica za publiku i jedinstvena prilika da čujemo nešto o njegovom jedinstvenom pogledu na svet filma.
