> Izvor: B92
> Datum: ponedeljak 3.03.2014
> Rubrika: kultura
> Naslov: Novi Sad ozbiljan kandidat za Prestonicu kulture
> Članak:

Novi Sad je najozbiljniji kandidat za Evropsku prestonicu kulture 2020, ako se imaju u vidu gradovi iz zemalja kandidata za članstvo u EU, rečeno je danas na 20. međunarodnom Salonu knjiga na Novosadskom sajmu.

U okviru te manifestacije predstavljena je inicijativa da se Novi Sad kandiduje za Evropsku prestonicu kulture 2020. godine, najveći projekat EU u kulturi, saopštio je Novosadski sajam. Direktor Kulturnog centra Novog Sada Andrej Fajgelj rekao je da će, uz gradove iz Hrvatske i Irske koji će biti određeni za prestonicu kulture, treći grad biti biran iz zemalja kandidata za članstvo u EU i dodao da je Novi Sad "po svemu što je do sada urađeno, jedan od najozbiljnijih kandidata". Fajgelj je istakao da će zvanična prijava biti podneta na jesen, kao i da će naredne godine biti poznato da li je Novi Sad osvojio prestižnu titulu Evropske prestonice kulture 2020. godine. Tu inicijativu Novog Sada je, na štandu Kulturnog centra NS, predstavio član koordinacionog tima tog projekta Darko Polić, koji je naglasio da se u savremenim razvojim projektima EU "kultura pozicionirala kao prioritet ekonomije utemeljene na znanju i kreativnosti", što u velikoj meri doprinosi privrednom razvoju gradova kandidata.
