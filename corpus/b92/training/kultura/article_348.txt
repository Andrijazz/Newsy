> Izvor: B92
> Datum:  
> Rubrika: kultura
> Naslov: Skandal i diskvalifikacija potresaju Oskare
> Članak:

Američka filmska akademija odlučila je 29. januara da diskvalifikuje pesmu "Alone Yet Not Alone" iz daljeg takmičenja za Oskara, nakon što je utvrđeno da je njen autor uticao na ostale članove Akademije tokom izbora nominovanih pesama.

Muzičar Brus Broton, inače bivši sekretar Američke filmske akademije i član sadašnjeg Upravnog odbora, prekršio je stroga pravila koja utvrđuju izbor nominovanih za najprestižniju filmsku nagradu, tako što je članovima Akademije slao poruke kako bi im skrenuo pažnju na njegovu kompoziciju "Alone Yet Not Alone", prenosi "Gardijan". "Bez obzira na to koliko dobre bile nečije namere, korišćenje svoje pozicije bivšeg sekretara i člana sadašnjeg Upravnog odbora u svrhu promocije svog predloga za Oskara doprinosi stvaranju slike nepravrednog takmičenja", navodi se u saopštenju predsednice Akademije Šeril Bun Ajzaks. Broton, čija je pesma "Alone Yet Not Alone" iz istoimenog filma bila nominovana za Oskara za najbolju originalnu pesmu, kazao je da je razočaran odlukom Akademije. "Isključen sam iz takmičenja kojem su prethodili meseci promocije i reklama. Sve što sam uradio jeste da sam zamolio ljude da pronađu pesmu i uzmu je u obzir", izjavio je Broton.

U trci za Oskara za najbolju pesmu sada su preostale kompozicije "Happy" (Grozan ja 2/ Despicable Me 2), "Let It Go" (Zaleđeno kraljevstvo/Frozen), "The Moon Song" (Ona/Her), "Ordinary Love" (Mandela: Long Walk to Freedom). Zanimljivo je da su, nakon saopštenja spiska nominacija za Oskara 16. januara, brojni mediji poveli debatu o tome kako se pesma "Alone Yet Not Alone" našla među nominovanima. Naime, film "Alone Yet Not Alone", nezavisna drama protkana pričom o hrišćanstvu, proša je prilično nezapaženo u SAD, doživevši kratak život u malom broju bioskopa, dok za pesmu iz filma do saopštenja nominacija skoro niko nije čuo. Inače, proces predlaganja za nominacija za Oskara odvija se tako što 240 članova Američke filmske akademije dobija diskove sa kopijom pesme, njenim nazivom i nazivom filma za koji je snimljena. Glasačima nisu poznata imena autora pesme, i svako od njih treba da predloži pet pesama za koje smatraju da bi trebalo da se nađu u trci za Oskara. Do konačnih pet nominacija dolazi se jednostavnim sabiranjem glasova. Dodela Oskara biće održana 2. marta, a vodiće je američka televizijska zvezda Elen Dedženeris.
