> Izvor: B92
> Datum: nedelja 9.02.2014
> Rubrika: kultura
> Naslov: Parobrod "Župa" plovi ka novom životu
> Članak:

Početak radova kojim će beogradski parobrod "Župa" biti sačuvan od daljeg propadanja i pretvoren u izložbeni prostor simbolično je obeležen 8. februara.

Projekat njegovog renoviranja, rekonstrukcije i revitalizacije podržali su Telenor fondacija, Gete institut i Muzej nauke i tehnike, a inicijativu je pokrenula Ustanova kulture Parobrod. "U nesvakidašnjem prostoru parobroda  biće organizovani brojni edukativni, kulturni, umetnički, ekološki i zabavni programi. U saradnji sa organizacijama koje se bave ekologijom i kulturnim centrima planirano je održavanje kulturno-edukativnih aktivnosti namenjenih deci školskog uzrasta, ali i svim mladim ljudima zainteresovanim za tu vrstu projekata", rekao je Zlatko Crnogorac, izvršni producent projekta iz Ustanove kulture "Parobrod".

Parobrod "Župa", poznat i kao vršnjak Titanika, predstavlja značajno industrijsko nasleđe iz istorije rečnog saobraćaja Srbije i nalazi se pod zaštitom Muzeja nauke i tehnike. Trenutno je u veoma lošem stanju, a plan organizatora je da ovaj objekat već na proleće bude osposobljen za prve izložbe. Stalnu postavku činiće eksponati posvećeni istorijatu savremenog srpskog brodarstva, a drugi deo biće u vezi sa brodom "Župa", koji je 2013. godine proslavio svoj stoti rođendan.

Parobrod "Župa" prvi put je očišćen i otvoren za održavanje kulturnih manifestacija 2012. godine. Tehničkim radovima na renoviranju i rekonstrukciji saniraće se posledice višedecenijskog neodržavanja kako bi se brod zaštitio od potpunog propadanja i potonuća. Transformacijom broda u izložbeni prostor grad Beograd dobiće novu kulturno-istorijsku lokaciju, atraktivnu za domaće i strane posetioce i ljubitelje reka. Kako na kompletnom akvatorijumu reka Save i Dunava u Beogradu ne postoji sličan adekvatan namenski objekat čija funkcija nije isključivo zabavnog karaktera, renovirani parobrod "Župa" biće i jedinstveni prestonički kulturni objekat na vodi.
