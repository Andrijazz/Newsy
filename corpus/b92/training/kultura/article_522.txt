> Izvor: B92
> Datum: nedelja 16.02.2014
> Rubrika: kultura
> Naslov: Kome će pripasti "Meša" ove godine?
> Članak:

Ime dobitnika jedne od najprestižnijih književnih nagrada koja nosi ime velikog "Meše Selimovića" biće saopšteno 18. februara u podne u Vukovoj zadužbini, saopštili su organizatori.

Minule godine objavljeno je na stotine naslova iz pera domaćih pisaca koji, bez obzira na literarnu formu kojoj pripadaju, imaju pravo da konkurišu za "Mešu" samo ako njihov autor nije već ranije osvojio ovo priznanje. Ove godine, članovi Velikog žirija naveli su na svojim listama više od 100 naslova tako da su se glasovi u dobroj meri "rasuli", ali ipak neka dela su se izdvojila iz mase i novinarima će biti predočena lista onih knjiga koje su dobnile više od pet glasova. "Novosti" su još 4. januara, objavili imena članova žirija i svi su poslali odgovore u naznačenom roku. Njihova pisma, obična ili u elektronskom obliku, komisijski su pregledana protekle dve sedmice i sukcesivno su prenošena javnosti. Prema rečima utemeljivača ove nagrade, novinara kulturne rubrike "Novosti" Dragana Bogutovića, "vernost ovakvom načinu javnog žiriranja, jedinstvenom ne samo na ovim prostorima, pokazali su i ovoga puta stalni članovi našeg žirija kojima još jednom zahvaljujemo na uloženom trudu". "Uz njih u žiriju je ove godine i nekoliko novih imena, od kojih većina pripada najmlađoj gardi naših književnih znalaca", rekao je Bogutović. "Kao i svih prethodnih godina, i ove o najuspešnijoj knjizi u 2013. odlučivaće književni znalci svih generacija, od najmlađe do najstarije i, što je posebno važno, zagovornici različitih književnih poetika", naglasio je Bogutović.. On smatra da "u njihovu objektivnost nema razloga da se sumnja s obzirom na to da su "Mešu" ranijih godina dobijala dela koja su ostala književni znak jednog vremena, a neki od njihovih autora mogu se smatrati klasicima". O knjigama koje su obeležile prošlogodišnju produkciju odlučivaće: Petar Pijanović, Aleksandar Jovanović, Radivoje Mikić, Jasmina Tonić, Dragan Bošković, Slađana Ilić, Mileta Aćimović Ivkov, Stojan Đorđić, Slađana Jaćimović, Danica Andrejević, Tijana Spasić, Zoran Bognar, Bojana Stojanović Pantović, Zorica Nestorović, Nebojša Lazić, Jovan Pejčić, Srba Ignjatović, Dušica Potić, Vesna Trijić, Mladen Vesković, Svetlana Šeatović Dimitrijević, Jelica Živanović, Jana Aleksić, Aleksandra Ugrenović, Zorana Opačić i Valentina Hamović (svi iz Beograda). Među "književnim sudijama" iz Novog Sada su: Draško Ređep, Vladislava Gordić Petković, Nenad Šaponja, Vladimir Gvozden, Svetlana Milašinović, Đorđe Pisarev, Dragana Beleslijin, Miroslav Radonjić i Radmila Lotina. U žiriju su i: Miloš Petrović i Gordana Vlahović (Kruševac), Dušan Stojković (Mladenovac), Goran Maksimović i Aleksandar Kostadinović (Niš), Aleksandar B. Laković i Časlav Nikolić (Kragujevac), Tatjana Lazarević Milošević i Dobrivoje Stanojević (Smederevo), Zoran M. Mandić i Saša Radojčić (Sombor), Šefket Krcić (Novi Pazar), Vladimir Arsenić (Zrenjanin), Miroslav Vujičić (Mokrin), Valentina Pitulić (Kosovska Mitrovica), Aleksandra Petrović (Jagodina), Marija Vasić Kanački (Vršac), Sanja Macura (Banjaluka) i Ljiljana Lukić (Bijeljina).
