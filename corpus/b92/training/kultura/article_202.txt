> Izvor: B92
> Datum: petak 17.01.2014
> Rubrika: kultura
> Naslov: Milovanu Vitezoviću nagrada u Moskvi
> Članak:

Godišnja nagrada ruskih pisaca "Imperskaja kultura" biće uručena Milovanu Vitezoviću za roman "Čarape kralja Petra" u Moskvi u nedelju 19. januara, najavio je Balkanmagazin.

Kako je najavljeno Vitezoviću će nagrada Saveza ruskih pisaca biti uručena u Konferencijskoj sali Saveza u Moskvi u 15 sati. Autor čije su knjige objavljivane na ruskom, nemačkom, engleskom, rumunskom, francuskom, italijanskom, mađarskom, grčkom, slovenačkom i makedonskom jeziku, Vitezović je nagradu dobio za knjigu "Čarape kralja Petra" objavljenu u časopisu "XXI" čiji je izdavač Savez pisaca Rusije. Roman "Noski korolja Petra" objavljen je u tiražu od 150.000 primeraka, a prevela ga je LJudmila Vorobej. Roman će početkom 2014.godine imati još jedno rusko izdanje u okviru obeležavanja 100 godina Prvog svetskog rata. To će biti 20. izdanje ovog romana koji je prvi put objavljen 1994.godine u Zavodu za udžbenike kao deseta knjiga u kompletu "Izabranih dela" koji je tada Zavodu doneo sajamsku nagradu za izdavački poduhvat godine. U romanu "Čarape kralja Petra" Vitezović slika ličnost srpskog kralja Petra Oslobodioca: u njegovoj brizi za običnog vojnika u Prvom svetskom ratu, na njegovom stradalnom putu s narodom. Povodom obeležavanja stogodišnjice od početka Prvog svetskog rata roman je objavila i italijanska izdavačka kuća "SECOP Edizioni" iz Korata u prevodu na italijanski Dragana Mraovića.
