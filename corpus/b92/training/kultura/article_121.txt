> Izvor: B92
> Datum: nedelja 12.01.2014
> Rubrika: kultura
> Naslov: Prvi kanadski animirani 3D film stiže u Srbiju
> Članak:

"Legenda o Sarili 3D", prvi 3D kanadski animirani film i prvi film čija je kompletna produkcija izvedena u kanadskoj pokrajini Kvebek, u domaće bioskope stiže 16. januara.

Ovo ostvarenje sinhronizovano na srpski jezik, premijerno je izvedeno kod nas na 9. Kids festu. Radnja filma je smeštena na dalekom severu, u jesen 1910. godine. Glad preti privremenom logoru mladih Inuita. Situacija postaje sve gora, jer se lovci dan za danom vraćaju praznih ruku. Šaman Krulik je bacio čini na pleme, što je uzrokovalo da sve životinje nestanu iz lovišta. Međutim, nada se krije u legendi o Sarili, obilatoj obećanoj zemlji među glečerima. Prema legendi, samo osoba čistog srca može da kroči u obećanu zemlju. Troje mladih Inuita kreće u potragu za Sarilom, nadajući se da će spasiti svoje pleme od gladi.

Film je inspirisan kulturom Inuita (kod nas poznatih i kao Eskimi), starosedelaca severnoameričkog kontinenta. Tokom vekova Inuiti su razvili mitologiju i snažnu tradiciju vizuelne umetnosti. Kroz film se upoznajemo sa načinom života, kulturom i tradicijom ovog naroda. Autori filma ističu da nisu želeli da liče na holivudske produkcije, već su napravili uzbudjiv, interesantan i drugačiji, umetnički animirani film za decu. Rediteljka filma, Nensi Florens Savard, radila je na ovom filmu trinaest godina: "Shvatila sam da ljudi poput naroda iz SAD-a i južne Kanade vrlo malo znaju o kulturi Inuita. Zato sam želela da napravim animirani film koji bi bio i poučan i kroz koji bi moglo mnogo da se nauči o ovom narodu. A mislim da je kultura Inuita predivna - sa svojim severnim svetlima, načinom na koji ovaj narod šije odeću, pravi skulpture i kuće od leda, koje zovu iglo."
