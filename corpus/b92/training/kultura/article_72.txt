> Izvor: B92
> Datum: sreda 8.01.2014
> Rubrika: kultura
> Naslov: Film “Čudesni Spajdermen 2” u Srbiji u aprilu
> Članak:

Popularni film "Čudesni Spajdermen 2" (Amazing Spider-Man 2) stiže u srpske bioskope 24. aprila, najavio je distributer "Tak vižn".

Reditelj ovog filma u žanru akcije i naučne fantastike je Mark Veb. Naslovni lik ponovo igra Endru Garfild, a velike uloge imaju Ema Stoun (lepotica Gven) i Džejmi Foks (negativac Elektro). Najveća Spajdermenova borba oduvek je bila ona koju je vodio sa samim sobom: bitka između svakodnevnog života i obaveza Pitera Parkera i herojskih dužnosti Spajdermena, ali će u novom filmu Piter Parker otkriti da najveći sukob tek predstoji, navodi se u najavi. Prema sinopsisu, sjajno je biti "čovek-pauk", leteti među soliterima i biti heroj, ali to ima i svoju cenu: samo on može da zaštiti sugrađane od stravičnog nasilja koje preti da uništi Njujork, a pojavom Elektra Piter mora da se suoči sa neprijateljem daleko moćnijim od sebe.
