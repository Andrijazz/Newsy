> Izvor: B92
> Datum: ponedeljak 10.02.2014
> Rubrika: kultura
> Naslov: Legat Ljubiše Samardžića u Kinoteci
> Članak:

Popularni glumac, reditelj i producent Ljubiša Samardžić odlučio je da svoje nagrade, diplome i priznanja dobijena tokom duge i plodne karijere pokloni Jugoslovenskoj kinoteci.

Legat Ljubiše Samardžića biće zvanično proglašen 12. februara na svečanosti u novom zdanju Kinoteke, povodom obeležavanja pet i po decenija njegovog umetničkog rada. Samardžić je rođen 1936. godine u Skoplju. Završio je Akademiju umetnosti u Beogradu. Ostvario je više od 100 uloga na filmu i televiziji. Pažnju široke publike privukao je još početkom šezdesetih godina u filmu "Prekobrojna". Usledila je trilogija "Devojka", "San", "Jutro", zatim niz partizanskih filmova - "Bitka na Neretvi", "Sutjeska"', "Partizanska eskadrila", kao i komedije "Rad na određeno vreme", "Policajac sa Petlovog brda"... Na televiziji je igrao u serijama "Smoki", "Kuda idu divlje svinje" (Crni Rok), "Vruć vetar" (Borivoje Šurdilović)...

Početkom devedesetih osnovao je producentsku kuću "Sinema dizajn", koja je proizvela angažovane dramske filmove "Bulevar Revolucije", "Ubistvo s predumišljajem", "Stršljen", "Nebeska udica" - što je bila i prva Samardžićeva režija. Režirao je i filmove "Nataša", "Ledina", "Jesen stiže, dunjo moja" i druge, a u novije vreme televizijsku seriju "Miris kiše na Balkanu". Uz niz priznanja za pojedinačne uloge, dobio je i nagradu akademije "Ivo Andrić", nagradu "Pavle Vujisić" za životno delo, a u vreme Jugoslavije i nagradu AVNOJ-a.
