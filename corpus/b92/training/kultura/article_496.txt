> Izvor: B92
> Datum:  
> Rubrika: kultura
> Naslov: Nacionalni balet Španije prvi put u Beogradu
> Članak:

Nacionalni balet Španije, u svetu najpoznatija španska plesna formacija, gostovaće po prvi put u Beogradu 28. marta 2014. godine u Sava Centru.

Srpska publika će konačno uživo doživeti ono što je gledala samo u filmovima kao što su remek dela velikog Karlosa Saure "Karmen" i "Flamenko, flamenko". Nacionalni balet Španije predstaviće ovom prilikom svoje najnovije dve postavke - čuvenu "Seviljsku svitu", za koju je koreografiju uradio umetnički direktor teatra Antonio Naharo i "Gritto", čiju koreografiju potpisuje Antonio Kanales. Španski "bajlarines" su već predstavili novi repertoar izvan svoje domovine - od Amerike do Japana i Kine, osvojili publiku i pobrali medijske hvalospeve za izvođenje ovog magičnog spektakala. Svi su saglasni - gledaoce će zahvatiti plemeniti požar najstrasnijih španskih igara, u izvođenju najboljih flamenko plesača na svetu.

U "Seviljskoj sviti" Antonio Naharo pomešao je klasičan španski ples sa novim plesnim i muzičkim trendovima, prikazujući umetnički jezik karakterističan za njegov lični stvaralački pečat. Partitura Rafaela Rikenija priziva osećaj čežnje i nostalgije, tradicije i mirisa Andaluzije. Flamenko gitare se pridružuju glasovima i drugim flamenko instrumentima, oslikavajući zvučni pejsaž juga Španije. Ova čežnja stoji u korenima muzike koju je komponovao u Madridu, daleko od svog rodnog kraja. "Grito", u koreografiji Antonija Kanalesa, predstavlja nam vešto povezane flamenko pasaže. Senzualna muzika, koju izvode trojica gitarista, perkusionista, flautista, dva muška pevača i pevačica posebno upečatljivog glasa, nikog neće ostaviti ravnodušnim. U srcu ovog komada je solo tačka Ester Hurado, koja nam superiornim izvođenjem predstavlja najbolje od baletskog flamenka. Nadmoćnim vladanjem svojim telom, ova igračica pred publikom kao da se smanjuje i raste, osvetljava i pojačava svoje flamenko gestove, dok se graciozno kreće binom - nekada sasvim nežno, a nekada snažnim korakom. Muški deo ansambla, koji jednako blista, predstavljaju Mariano Bernal, Hesus Kordoba i Kristijan Lozano - svojim snažnim igračkim pojavama i sinhronizovanom preciznošću.

Od svog osnivanja 1978. godine do sada, sa Nacionalnim baletom Španije povezano je stvaralaštvo najvećih plesača današnjice kao što su Hoakin Kortes, Eva Uerbabuena, Hose Antonio, Karmen Amara, Aurora Pons, Nana Lorka, Aida Gomes i mnogih drugih. I danas je Nacionalni balet Španije formacija plesačkih kraljeva i kraljica, koji izvodi legendarna dela, čuva nacionalni plesni ritam i širi špansku muzičku kulturu i plesno majstorstvo po svetu. Zapravo, blistavi baletan koji je odigrao glavne uloge u filmovima Saure "Krvava svadba" (1981), "Karmen" (1983) i "Ljubavna magija" (1986) jeste Antonio Gades - prvi direktor i koreograf Nacionalnog baleta Španije. On je i započeo misiju ovog baleta, koji do danas predstavlja kulturu Španije pred svetom. Flamenko je bila njegova strast i do kraja svog života Gades je bio njegova najslavnija ličnost, koja je najpredanije radila na njegovom popularisanju.

Nacionalni balet Španije je osnovalo špansko Ministarstvo kulture 1978. godine. Do danas, ovaj ansambl je dobio veliki broj međunarodnih priznanja i mnoštvo nagrada. Bogato ukrašeni kostimi, predivna muzika, emotivni plesovi uz zvuke žive muzike i desetine kastanjeta u rukama plesača - jedna bajkovita priča, ispričana bez reči, život proživljen kroz božanski ples. Gostovanje Nacionalnog baleta Španije u Beogradu podržano je od strane Ambasade Španije u Srbiji i Instituta Servantes. Ulaznice su u prodaji preko EVENTIM mreže, po cenama od 2.300, 3.400 i 4.600 dinara.
