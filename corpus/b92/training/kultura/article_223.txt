> Izvor: B92
> Datum: nedelja 19.01.2014
> Rubrika: kultura
> Naslov: Kejt i Metju trijumfovali na dodeli SAG nagrada
> Članak:

U Holivudu su sinoć dodeljene nagrade Screen Actors Guild (SAG), koje dodeljuje Američko udruženje filmskih glumaca, a koje broji oko 165.000 članova.

Američko Udruženje filmskih glumaca dodelilo je nagrade za najbolje glumce u 2013. godini Metjuu Mekonahej i Kejt Blanšet, dok je za najbolji ansambl proglašena ekipa filma "Američka prevara" (American Hustle) Dejvida O. Rasela. Mekonahi je priznanje dobio za ulogu u filmu "Dallas Buyers Club" Žan-Marka Valea, a Blanšet za kreaciju u filmu "Blue Jasmine" Vudija Alena. U "Američkoj prevari" glavne uloge igraju Kristijan Bejl i Ejmi Adams, a u ekipi su i Bredli Kuper, Dženifer Lorens, Robert DeNiro, Džeremi Raner. U kategoriji sporednih uloga, na ceremoniji održanoj sinoć u Los Anđelesu, nagrade su dobili Džared Leto ("Dallas Buyers Club") i Lupita Niongo ("12 godina ropstva" u režiji Stiva Mekvina). Glumci čine najveći broj članova Američke filmske akademije, pa su nagrade njihovog udruženja među najvažnijim pokazateljima za predstojeću dodelu Oskara.
