> Izvor: B92
> Datum: subota 8.02.2014
> Rubrika: kultura
> Naslov: Otvoren Sajam knjiga u Pirotu
> Članak:

U Pirotu je večeras otvoren 15. po redu Sajam knjiga na kome će se pirotskoj čitalačkoj publici predstaviti najveći domaći izdavači.

Sajam je otvorio ovogodišnji dobitnik NiN-ove nagrade Goran Gocić koji je kazao da je od velike važnosti da i u manjim mestima poput Pirota postoje ovakve manifestacije. "Moć, novac, institucije i manifestacije koje se po prirodi stvari koncentrišu u glavnom gradu treba planski slati ka provinciji i periferiji. To je bar moje mišljenje. Izuzetno je važno da regionalni centri imaju ne samo vlastitu administraciju već i vlastitu industriju i kulturu. Drago mi je da svedočim kako je to slučaj sa Pirotom koji po 15. put organizuje važnu manifestaciju", izjavio je Gocić. Direktor Doma kulture u Pirotu Miško Ćirić kazao je da organizovanje ovakve jedne manifestacije u vremenu krize i besparice nije nimalo jednostavan poduhvat. "Bez pomoći Narodne biblioteke u Pirotu, opštine Pirot, Sportskog centra Pirot i drugih institucija mi ne bismo mogli sami da organizujemo manifestaciju koja ove godine obeležava mali jubilej - 15. godina postojanja. Sve do 15. februara imaćemo svakodnevne promocije na kojima će čitaoci moći da se druže sa poznatim domaćim piscima", kazao je Ćirić. Predsednik opštine Pirot Vladan Vasić istakao je da se po procenama na Sajmu knjiga u Pirotu proda veliki broj knjiga što je dokaz da Piroćanci vole knjige. "Na prošlom Sajmu je prodato najmanje 10.000 naslova u vrednosti od preko 10 miliona dinara što je dokaz da Piroćanci nisu škrti kad su knjige u pitanju i da kupuju knjige što je dobra vest", kazao je Vasić.
