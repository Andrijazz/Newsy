> Izvor: B92
> Datum: ponedeljak 27.01.2014
> Rubrika: kultura
> Naslov: Pips, Chips & Videoclips besplatno u Ganu 15. februara
> Članak:

Hrvatski pop sastav Pips, Chips & Videoclips nastupiće u subotu 15. februara u klubu Gun od 22h, a ulaz na koncert biće slobodan.

Na koncertu u Beogradu bend će publici predstaviti novi album "Walt" koji je već stekao armiju fanova i proglašen je jednim od najuspešnijih albuma 2013. godine, ali i brojne hitove iz svoje dvadeset godina duge karijere. Pipsi treći put nastupaju u Beogradu, a ova intimna svirka biće ponovno upoznavanje publike sa njihovom muzikom i emocijama koje nosi. Mnogi kritičari ocenili su "Walt" kao pravo remek delo, hrvatski mediji su ga svrstali u sam vrh liste najboljih izdanja 2013., a publika je uzvratila rasprodatim koncertima na kojima su prethodnih meseci promovisali album. ""Walt" je utemeljen je na legendi da je Dizni, pre smrti, dozvolio da ga zalede kako bi ga neko nekada odledio, oživeo u nekom drugom vremenu. Album je oda ljubavi, oda detinjstvu. Tu detinju, iskonsku želju za životom svi gajimo, svi je tražimo u pesmama. Najbolje pesme su poput vremenskih kapsula, zaleđene i nepokvarljive do kraja sveta", ovako Pipsi opisuju svoj album, a to je i savršena pozivnica za publiku da zajedno sa njima podele tu energiju. Koncert u klubu Gun počinje u 22 časa, a ulaz je besplatan.
