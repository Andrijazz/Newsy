> Izvor: B92
> Datum:  
> Rubrika: kultura
> Naslov: Dejvid Bouvi je "britanski umetnik godine"
> Članak:

Legendarni 67-godišnji muzičar Dejvid Bouvi proglašen je najboljim britanskim umetnikom na dodeli muzičkih nagrada "Brit Awards", koja je održana u sredu uveče u londonskoj dvorani O2.

Bouvi nije prisustvovao dodeli nagrada, a u njegovo ime nagradu je "preuzela" slavna manekenka Kejt Mos, koja je pročitala njegovu izjavu u kojoj je naglasio da je nagrada "sjajan završetak dana" i pozvao Škote da na referendumu u septembru odbace predlog da postanu nezavisni od Velike Britanije. Bouvi, najstariji dobitnik "Brit Awards-a" u istoriji, u toj kategoriji "pobedio" je svoje znatno mlađe konkurente Džejka Baga, Toma Odela, Džona Njumena i Džejmsa Blejka. Slavni pevač, koji je objavio album "The Next Day" posle dececenijske pauze, prethodni put je proglašen najboljim muškim umetnikom na "Brit Awards-"u davne 1984. godine.

Nagradu "Brit" za najbolju grupu i najbolji album dobili su Arctic Monkeys. Najbolja britanska umetnica je Elie Gulding, a pop grupa One Direction nagrađena je za svoj globalni uspeh, kao i za najbolji videospot na osnovu glasova publike. Najboljim stranim izvođačima proglašeni su Lorde i Bruno Mars.

Na svečanoj dodeli nastupili su brojni izvođači, među kojima i Keti Peri, Bijonse i Bruno Mars.. .. .
