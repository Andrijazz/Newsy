> Izvor: B92
> Datum: nedelja 2.02.2014
> Rubrika: kultura
> Naslov: Dodeljene nagrade Udruženja scenarista
> Članak:

Scenaristi filmova "Ona" (Her) i "Kapetan Filips" (Captain Phillips) dobili su godišnje nagrade od svojih kolega iz američkog Udruženja scenarista, javlja Rojters.

Spajk Džonz dobio je nagadu za najbolji originalni scenario za film koji je i režirao - "Ona", priču iz bliske budućnosti u kojoj se glavni junak zaljubljuje u kompjuterski operativni sistem. Bili Rej je nagrađen za najbolji adaptirani scenario. "Kapetan Filips" prikazuje istinite događaje, na osnovu memoarske knjige iz 2010. godine "Kapetanova dužnost" Ričarda Filipsa, kapetana američkog trgovačkcog broda koji su oteli somalijski pirati. Za obojicu laureata to su prva priznanja koja su dobili od Udruženja scenarista, poznatog po strogim kriterijumima. Nagrade tog udruženja "poklopile" su se sa odlukama Američke filmske akademije o dodeli Oskara čak osam puta u poslednjih deset godina, a ovogodišnja dodela Oskara zakazana je za 2. mart. Specijalnu nagradu Udruženja scenarista dobio je Aleks Gibni, scenarista i reditelj dokumentarca o aferi "Vikiliks" pod naslovom "We Steal Secrets: The Story of WikiLeaks,". Ovaj film, kako je obrazloženo, otelotvoruje ustavna prava i građanske slobode. Za scenario dokumentarnog filma nagrađena je Sara Poli za "Stories We Tell". U oblasti televizijskog stvaralaštva nagrađeni su pisci serije "Breaking Bad" (koja se kod nas prikazuje pod naslovom "Čista hemija"), komedije "Veep" i nove serije "House of Cards".
