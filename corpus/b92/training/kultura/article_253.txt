> Izvor: B92
> Datum: sreda 22.01.2014
> Rubrika: kultura
> Naslov: Spasoje Krunić dobitnik Dobrovićeve nagrade
> Članak:

Arhitekti Spasoju Kruniću večeras je u Biblioteci grada Beograda svečano uručena novoustanovljena Dobrovićeva nagrada koju je dobio za motel "Koral" kod Arilja.

Motel "Koral" je oličenje originalnosti ideje, stamenitosti, vladanja prostorom, stoji u obrazloženju nagrade arhitekte Zorana Manevića. On objašnjava da Krunićevo delo budi nadu da graditelji i graditeljstvo nisu nestali, da srpska graditeljska kultura nije do kraja urušena. "Krunićev motel 'Koral' je u punoj meri ostavština za budućnost, ovaploćenje Dobrovićevog duha, i zato ovo delo obavezuje Asocijaciju srpskih arhitekata (ASA) pokrovitelja ove nagrade, da sa puno obzira i tek pošto se steknu uslovi, jednoga dana prepozna i nagradi Krinićevog naslednika kao narednog, drugog dobitnika", navodi se u obrazloženju. Krunić se ovom prilikom podsetio svog rada sa arhitektom Nikolom Dobrovićem, čije ime nagrada nosi i kazao je da je upravo taj odnos odredio njegov život i put. Međutim, on je dodao da je "civilizacijska svinjarija" to što će možda najpoznatije Dobrovićevo zdanje, zgrada Generalštaba najverovatnije biti srušena. Ovom prilikom su posetioci galerije Atrijum bili u prilici da pogledaju i izložbu o nagrađenom delu, kao i o delu slavnog arhitekte Nikole Dobrovića, a nagradu je Kruniću uručio predsednik ASA, Miloš Stanković. On je govorio o toj Asocijaciji i naveo je da ASA preporučuje nagrađeno delo zavodima za zaštitu spomenika kulture, za upis u spisak prethodno zaštićenih kulturnih dobara i Muzeju nauke i tehnike, Odeljenju za arhitekturu, kao eksponat u stalnoj postavci Muzeja. Dobrovićeva nagrada se dodeljuje povremeno, kada se steknu uslovi, tj. kada se po mišljenju članova Umetničkog saveta pojavi delo od izuzetnog značaja za razvoj arhitekture u Srbiji. Spasoje Krunić (1939, Nikšić), diplomirani inženjer arhitekture, bio je redovni profesor Arhitektonskog fakulteta Univerziteta u Beogradu do odlaska u penziju 2005. godine. Studirao je u Beogradu u periodu od 1958 -1968. godine. Njegovo arhitektonsko stvaralaštvo obuhvata oko 50 izvedenih dela i četiri patenta, a dobitnik je preko 50 nagrada na domaćim i međunarodnim konkursima iz oblasti arhitekture i urbanizma.
