> Izvor: B92
> Datum: petak 28.02.2014
> Rubrika: kultura
> Naslov: Mirjana Karanović u grčkom filmu "Drvo i ljuljaška"
> Članak:

Na 42. Festu sutra će u Domu omladine biti prikazana grčko-srpska koprodukcija "Drvo i ljuljaška" u kojoj jednu od glavnih uloga igra Mirjana Karanović.

Rediteljka i scenaristkinja Marija Duze je gost Festa i danas je, zajedno sa našom slavnom glumicom, predstavila ovaj film na konferenciji za novinare u Sava centru. Porodična drama počinje kada se profesorka u Londonu Eleni (igra je Mirto Alikaki) vraća u rodnu Grčku da bi obnovila kontakt sa ostarelim ocem. Sa njim sada živi Srpkinja Nina koja vodi računa o njegovom velikom imanju, a postepeno se otkriva otkuda ona tu. "Želela sam emotivan film, ali bez svesne odluke da bude posebno topla priča. To što jeste takav zaslužni su glumci koji su na taj način interpretirali likove", rekla je Duze. Karanovićevu je znala, kako je dodala, iz Kusturičinih filmova, divila joj se i prosto nije mogla da poveruje u svoju sreću kada se ona pojavila na audiciji u Beogradu za lik Nine. "Nije bilo ni trunke dileme da li ću je uzeti. Imala sam sreću da joj se scenario dopao", rekla je Duze, ističući da je naša glumica tako savladala replike na grčkom, da tamošnja publika ne veruje da ona ustvari ne govori taj jezik. Karanovićeva je izjavila da se ova uloga slaže sa onima koje rado igra. "To su žene koje imaju neku sudbinu, predistoriju, nose neki emotivni prtljag sa sobom i pokušavaju da prežive, da nastave uprkos tom prtljagu koji nije lako nositi. To mi se dopada zato što takve uloge imaju tajnu, a to je glumački zanimljivo", objasnila je ona. Kako je dodala, sa godinama i iskustvom sve se više oslanja na jednostavnost u glumačkom izrazu. "Imam više poverenja u to šta su moji unutrašnji sadržaji kada uđem u kadar i nemam potrebu da određeno stanje lika predstvim kao nacrtano. Verujem u sebe i u gledaoce da će to prepoznati", rekla je ona. "Drvo i ljuljaška" se upravo prikazuje u grčkim bioskopima, uz odlične reakcije. Duze je rekla da su ljudi dirnuti i srećni, da im ovaj film donosi nadu, imajući u vidu depresiju koja već dugo vlada zbog opšte krize. Srpski koproducent je "Intermedia netvork". Rediteljka je izjavila da se toj kompaniji iz Beograda njen projekat učinio relevantnim i interesantnim, štso je njoj mnogo značilo, jer bez tog partnerstva ne bi mogla da uđe u snimanje. U grčkoj kinematografiji, kako je dodala, dominiraju filmovi o poslednjim događanjima, o krizi, što privlači strane festivale jer ljudi žele da saznaju šta se to dešava u Grčkoj. "Smatram da kriza jeste bitna kao tema, ali da postoje i druge teme i drugi načini da se prikažu Grčka, njen život i kultura. Ja sam se opredelila za filmove sa emocionalnom težinom", istakla je Duze. "Top je bio vreo" večeras otvara Fest
