> Izvor: B92
> Datum: subota 25.01.2014
> Rubrika: kultura
> Naslov: Film o Grejs Keli otvara festival u Kanu
> Članak:

Ni dvadeset četiri sata nakon što je saopšteno da se premijera filma "Grace of Monaco" odlaže do daljeg, iz Kana je stigla zvanična potvrda: nova drama Olivijea Dana sa Nikol Kidman u glavnoj ulozi otvoriće čuveni festival 14. maja.

Kontroverzni biografski film o princezi od Monaka Grejs Keli, koji su deca bivše holivudske zvezde okarakterisala kao "glamuroznu izmišljotinu", biće premijerno prikazan na otvaranju najprestižnijeg filmskog festivala. Ovogodišnji, 67. Kanski festival biće održan od 14. do 25. maja. Kako prenosi Frans pres, film francuskog reditelja Dana, sa Nikol Kidman u ulozi princeze i Timom Rotom u ulozi princa Renijea, biće prikazan van takmičarske selekcije. PROČITAJTE: Princeze koje su rasplakale odrasle Film prati šestomesečni period iz 1962. godine, kada je Monako zbog poreza upao u sukob sa Francuskom. Tada sasvim nova princeza, holivudska zvezda Grejs Keli igrala je vešte političke igre iza kulisa, ne bi li sačuvala svoju novu domovinu od ponora. U isto vreme njen brak je prolazio kroz krizu, a zbog statusa princeze morala je da odbije ulogu u novom Hičkokovom filmu, nakon čega se više nikada nije pojavila na velikom platnu. Ranije u toku dana, producentska kompanija koju vode braća Vajnstin saopštila je da premijera filma neće biti održana 14. maja, kako je ranije najavljeno. Prema pisanju lista "Holivud riporter", Dan je u sukobu sa producentima, braćom Vajnstin, koje je prošle nedelje javno optužio da žele da izmene film suprotno njegovim željama. PROČITAJTE: Film o Grejs Keli biće šokantan? "Postoje dve verzije filma - moja i njihova, koju smatram katastrofalnom. Oni žele komercijalni, sladunjavi film", izjavio je prošle nedelje francuski reditelj. Dan je najpoznatiji široj javnosti po filmu "Život u ružičastom", emotivnoj biografskoj drami o čuvenoj pevačici Edit Pjaf. Film je francuskoj glumici Marion Kotijar doneo Oskara za glavnu žensku ulogu, čime je postala prva francuska zvezda koja je nagrađena ovom prestižnom nagradom, iako je celokupnu ulogu iznela na francuskom jeziku. Holivudska štampa navodi da se još uvek ne zna kada će film stići u bioskope, ni zašto je premijera odložena. PROČITAJTE: Grejs Keli - neprevaziđena boginja stila
