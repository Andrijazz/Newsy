> Izvor: B92
> Datum:  
> Rubrika: kultura
> Naslov: Šta ćete vi da gledate na 42. Festu?
> Članak:

Izvršni direktor Festa Dragan Marinković najavio je zanimljiv program za sutrašnje otvaranje 42. izdanja popularnog filmskog festivala i atraktivan izbor od 75 naslova iz celog sveta, koji će biti prikazani do 9. marta u "Sava centru" i više drugih beogradskih dvorana.

"Dan pred otvaranje, za koje se nadam da će biti interesantno svim posetiocima, mogu da kažem da smo skoro gotovi sa pripremama. Naravno, tu i tamo ima problema, peglanja detalja, ali sve je pod kontrolom i svi filmovi su praktično stigli u Beograd", rekao je on Tanjugu. "Znači, program imamo, goste imamo, čini mi se ove godine vrlo interesantne, čekamo još neke potvrde i spremni smo za početak", istakao je Marinković. Fest će sutra u 19 sati u velikoj dvorani SC proglasiti otvorenim reditelj Boban Skerlić, a program započinje premijerom njegovog filma "Top je bio vreo". "Mislim da je to logično. Taj film smo dugo čekali, a lepo je da jedan domaći autor otvori festival. Spremamo kratki desetominutni program, ne bih još o detaljima, ali mislim da je vizuelno jako efektan i da će naići na dobar prijem publike", rekao je izvršni direktor.

Na pitanje o problemima tokom priprema, odgovorio je da su oni manje materijalni, a više organizacioni i naveo da je tako ruski reditelj Fedor Bondarčuk upravo otkazao dolazak, mada će biti prikazan njegov film "Staljingrad". "To su normalni problemi, kojih ima svake godine, manje ili više, počev od kontakata sa vlasnicima prava za prikazivanje filmova, pa prepiske sa njima, uplate do dogovora sa potencijalnim gostima. To je sve normalno, festival je živo telo, svakog dana se desi nešto novo", objasnio je on. Kako je dodao, vest da je Bondarčuk otkazao je neprijatna, a Direkcija Festa je već rezervisala karte za avion i smeštaj. "Bio je dogovor da dođe, spremili smo i jedno iznenađenje. NIS, generalni sponzor Festa, hteo je da napravi specijalni koktel i konferenciju sa njim, a sad to pada u vodu. Tražili smo da nam bar pošalje nekoga iz glumačke ekipe i trenutno čekamo odgovor", rekao je Marinković.

Ipak, 42. Fest će imati značajne goste, dodao je on i posebno pomenuo britanske reditelje Rejfa Fajnsa ("Nevidljiva žena") i Stivena Frirsa ("Filomena"). "Nadamo se da će i italijanski glumac Franko Nero doći na premijeru filma srpskog reditelja Milana Todorovića , u kojem igra. Sa te strane, mislim da će i publika i mediji biti zadovoljni gostima", rekao je on. Marinković je istakao da prodaja ulaznica za sada ide odlično. Rasprodata je večernja projekcija filma "Grand Budapest hotel" Vesa Andersona, koji je ranije ovog meseca otvorio festival u Berlinu. "Za veliki broj filmova u glavnom programu, u SC od 19 sati ostao je mali broj karata. Nadam se da će poseta biti bar na nivou prošlogodišnje, kada je na Fest došlo blizu sto hiljada ljudi", izjavio je izvršni direktor.

Od 75 filmova, tridesetak je samostalna nabavka Festa, isključivo za projekcije na festivalu, a ostalo su obezbedili domaći distributeri. Na pitanje koji od njih on lično iščekuje da vidi, naveo je film Andžeja Vajde "Leh Valensa: Čovek nade". "To je film koji ću sigurno pogledati, a ima i odličan termin u subotu (8. marta) po podne. Iznenadilo me je da za njega najslabije ide prodaja karata. To je film koji je režirao oskarovac o dobitniku Nobelove nagrade i pritom je poljski kandidat za Oskara. Ne razumem, možda će se publika kasnije uključiti i reagovati na taj film", rekao je on. Kao preporuku za gledaoce istakao je da generalno treba obratiti pažnju na termin od 16,30 sati u SC, koji se reprizira iste večeri u Domu sindikata. "Tu ima odličnih filmova koji zavređuju veliku posetu. Imaćemo i neke goste sa te liste, na primer francuskog reditelja Patrisa Lekonta ("Obećanje")", dodao je on. Početak Festa podudara se sa dodelom Oskara, a Marinković kaže da navija za film "Filomena" zato što ćemo imati goste - reditelja Stivena Frirsa i glumca Stiva Kugana, koji je nominovan za nagradu Američke akademije. "Bilo bi lepo da se sveži oskarovci pojave na Festu", zaključio je Marinković.

Filmove za 42. Fest birali su, kao i prethodnih godina, umetnički direktor Borislav Anđelić i selektor Ivan Karl. Glavni program (festivalski pobednici, oskarovci, veliki autori) i ciklus Holivud (američki repertoarski film) prikazuju se u SC, a jedini takmičarski program Evropa van Evrope u Dvorani kulturnog centra. Tu su i ciklusi Evropa (produkcije i koprodukcije unutar EU), Panorama svetskog filma (daleke kinematografije), Fokus - posvećen ove godine filmovima iz Skandinavije i Rusije, zatim programi Fest predstavlja i Fest parti, sa snimkom koncerta "Duran Duran". U grčko-srpskoj koprodukciji "Drvo i ljuljaška" igra Mirjana Karanović, a u makedonskom filmu "Soba sa klavirom" Svetozar Cvetković. Na zatvaranju će biti prikazan francuski film, kanski pobednik "Plavo je najtoplija boja" Abdelatifa Kešiša. Projekcije će se, sem u pomenutim salama (SC, DKC i Dom sindikata) održavati i u Domu omladine i u bioskopu Fontana. Inače, prvi put na Festu neće uopšte biti filmske trake. Sve projekcije biće u digitalnom DSP formatu.
