> Izvor: B92
> Datum:  
> Rubrika: kultura
> Naslov: Kakav je Andre 3000 kao Džimi Hendriks? (VIDEO)
> Članak:

Svi koje to zanima znaju da glavnu ulogu u biografskom filma o besmrtnom Džimiju Hendriksu "All Is By My Side" tumači Andre 3000. Najzad imamo priliku da vidimo kako to funkcioniše u deliću fillma ("prvi pogled") koji je postavljen na YouTube.

Jedan od dvojice frontmena grupe Outkast Andre 3000 predvodi ansambl u kojem su i Imodžen Puts, Hejli Otvel, Rut Nega i Adrian Lester. Film je rediteljsko/scenaristički projekat Džona Ridlija, a fokusira se na autentičnu priču iz razdoblja od 1966. do 1967. godine, kada je Džimi Hendriks postao to po čemu ga svi znaju, "ikona rokenrola", ali prikazuje i ljude koji su ga voleli i inspirisali. Kompanija "Experience Hendrix LLC" koja upravlja zaostavštinom slavnog gitariste još ranije je objavila da neće dati dozvolu da se Džimijeve pesme koriste u filmu bez njihovog "punog učestvovanja u projektu". Nevezano od toga, producent Šon Mekitrik rekao je za magazin "Roling Stoun" da film prati Hendriksov život do 1967. godine, znači pre objavljivanja debi albuma "Are You Experienced." "Ovo je priča o tome kako Džimi - tada sešn muzičar - odlazi u London, upoznaje producenta Časa Čendlera i postaje Džimi Hendriks," objasnio je Mekitrik. Popularni hip-hop duo Outkast ujedinio se zbog ovogodišnje zajedničke turneje, koja uključuje i nastup na američkim festivalima "Coachella" i "Counterpoint". Ali duo, koji čine Andre 3000 i Big Boi odbacuje nagađanja da će snimiti i novi album.
