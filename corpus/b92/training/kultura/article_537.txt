> Izvor: B92
> Datum: utorak 18.02.2014
> Rubrika: kultura
> Naslov: Ljubavna priča Ketrin Hepbern i Spensera Trejsija
> Članak:

Ljubavna priča holivudskih ikona Ketrin Hepbern i Spensera Trejsija mogla bi uskoro da dobije svoju filmsku verziju.

Kako prenosi list "Varajeti", dve nezavisne producentske kuće, Permut Presentations i Reunion Pictures, planiraju da na veliko platno prenesu priču o ljubavnoj vezi dvoje glumačkih velikana, od trenutka kada su se upoznali u studiju MGM 1942. do Trejsijeve smrti 1967. Film, pod nazivom "Tracy and Hepburn", trebalo bi da počne sa snimanjem u narednih 12 meseci, najavili su producenti. Još nije poznato ko će ga režirati, ni ko će glumiti naslovne role, ali se zna da je autor scenarija Dejvid Rambo, kome dugujemo nekoliko epizoda serije "Istražitelji" (CSI). Hepbern i Trejsi su 27 godina skrivali svoju vezu. Trejsi je, naime, bio oženjen, i budući da je bio katolik, nije želeo da se razvede od zakonite žene. Zajedno su snimili devet filmova, medju kojima "Žena godine", "Bez ljubavi", "More trave", "Adamovo rebro", "Pet i Majk" i "Pogodi ko dolazi na večeru". Spenser Trejsi (1900-1967) se smatra jednim od najvećih glumaca u filmskoj istoriji. Devet puta je bio nominovan za Oskara kog je osvojio dva puta. Ketrin Hepbern (1907-2003) drži rekord sa najviše osvojenih Oskara - ukupno četiri. Godine 1999, Američki filmski institut proglasio ju je najvećom ženskom zvezdom filma svih vremena.
