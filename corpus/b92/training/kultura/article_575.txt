> Izvor: B92
> Datum: petak 21.02.2014
> Rubrika: kultura
> Naslov: Serijal koncerata Demo Masters se nastavlja!
> Članak:

U Domu omladine Beograda takmičarski serijal koncerata Demo Masters nastavlja se sutra, a nastupiće bendovi Aurium, San debelih žena, Eat This Jam, Wolfram, Atomic Shadows i Gernika.

Van takmičarske konkurencije, u revijalnom delu programa nastupiće bend Elephant in the Zoo. Članovi žirija Demo Masters takmičenja su: Vladimir Janković Džet, predsednik žirija, Olga Kepčija sa Radio Beograda 202, Stevan Gojkov, glavni i odgovorni urednik magazina "Bravo", Galeb Nikačević, predstavnik Doma omladine Beograda i predstavnik portala Tajm Mašin Mjuzik. Gostujući članovi žirija ove nedelje su rok kritičar i novinar Bane Lokner i muzički novinar Milan Ćunković. Na svakom koncertu po odluci žirija u drugi krug takmičenja prolaze dva, a po odluci publike jedan bend po večeri. Pored žirija i publike svoje glasove daju i bendovi koji nastupaju. Članovi bendova glasaju po principu 3-2-1 glas(a), ali ne mogu dati glas svom bendu. Prema odluci žirija u drugi krug prolaze dva, a po odluci publike jedan bend po večeri. Po završetku prve faze takmičenja, na osnovu snimaka nastupa bendova uživo, žiri će odabrati određeni broj bendova koji će dobiti novu šansu u baražu, za prolazak u drugi krug takmičenja. Finale Demo Mastersa je predviđeno za maj mesec, kad će biti poznati pobednici kojima slede nagrade.
