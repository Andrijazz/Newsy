> Izvor: B92
> Datum: utorak 4.03.2014
> Rubrika: kultura
> Naslov: 15. GAF: Beograd u znaku gitare 11-16. marta
> Članak:

Jubilarni 15.Gitar Art festival biće održan od 11. do 16. marta na više lokacija, najavljeno je danas na konferenciji za novinare u Sava centru.

Predstojeći festival najavili su direktor GAF Boško Radojković, predstavnici ambasada uz čiju podršku će na 15.GAF-u nastupiti brojni svetski ugledni gitaristi. Takođe predstavljena je velika programska knjiga na 108 stranica posvećena 15. GAF i novo kompilacijsko CD izdanje "Gitar Art Festival 2013: Modularnost - Live in Belgrade" sa izdvojenim koncertnim snimcima sa prošlogodišnjeg izdanja festivala. Na 14 koncerata ovogodišnjeg jubilarnog GAF nastupiće najugledniji srpski i svetski gitaristi. Od šest festivalskih večeri čak pet održaće se u Domu omladine Beograda, kulturnoj i obrazovnoj instituciji koja ove godine, nizom programa među kojima je i međunarodni festival gitare, slavi 50 godina rada. Publici u velikoj sali DOB predstaviće se brojni umetnici među kojima su Badi Asad, Izabel Noronja, Johan Miler, Katona Tvins, Eliot Fisk i brojni drugi. U sali Amerikana DOB održavaće se ponoćni koncerti i zabave u okviru pratećeg programa u holovima biće postavljene izložbe u okviru pratećeg programa "Guitar Visual Art'. Ovogodišnji festival 11. marta u velikoj sali DOB otvoriće ugledni "Naxos Trio" koji čine grčki gitarista Kostas Kociolis, Anjelo Deziderio iz Italije i hrvatski majstor gitare Zoran Dukić. Direktorka Italijanskog kulturnog centra Sira Miori ovaj koncert je ocenila kao evropsko mediteranski dijalog koji dolazi u pravo vreme jer je Srbija na putu u EU. Ona je istakla da je za njenu zemlju velika čast što sarađuju sa jednim od najznačajnijih evropskih festivala posvećenih gitari i najavila da će poznati italijanski gitarista Anjeli kao podršku GAF održati i dva master klasa za mlade talentovane gitariste. Na drugom koncertu iste večeri nastupiće čuvena brazilska gitaristkinja i pevačica Badi Asad za koju je predstavnik odeljenja za kulturu Ambasade Brazila u Srbiji Huan Bomfim rekao da je izuzetna umetnica i odličan primer savremene brazilske umetnosti koja je otvorena za sve uticaje. Bosonoga gitaristkinja koja svira i peva muziku koju nije moguće svrstati ni u jedan žanr, prvi put je gostovala na 10. GAF 2009. godine.

Brazilska ambasada deveti put sarađuje sa GAF i omogućila je da se publici u Srbiji predstave najraznovrsniji žanrovi brazilske muzike od barokne do sambe. Gošća 15.GAF biće i jedna od najzanimljivijih američkih džez umetnica Sara Lazarus koja gradi zapaženu karijeru u Francuskoj. Prvo gostovanje Lazarus u Beogradu omogućila je Ambasada Francuske, zemlje koju je odabrala za dom i gde nastupa sa zapaženim umetnicima kao što su Frank Amsalten i Džeki Terason, gitaristi Bireli Lagrin i Hono Vinterstajn sa čijim će džipsi džez kvartetom nastupiti 15.marta u Sava centru. Iste večeri u Sava centru, sat pre ovog koncerta koji počinje u 21 sat nastupiće mladi španski flamenko gitarista Alberto Lopez (25) već poznat publici u Srbiji, važna figura španske flamenko scene, gitarista u vrtoglavom usponu. Lopez će na 15.GAF nastupiti sa svojim kvintetom u sklopu promocije albuma "Siento". Tri festivalske večeri u DOB biće u duhu klasične gitare i umetnika kao što su Johanes Moler, Lukaš Kuropačevski, Duo Ivanović (12. mart), Jelica Mijanović, Edvardo Fernandez, Zoran Krajišnik, Aleksandar Tasić (13. mart), Katona Tvins, Eliot Fisk, Gabrijel Bjanko (14. mart). Kao i na prethodnim festivalima posvećenim klasičnoj gitari, pored koncertnog programa 15.Gitar Art festival imaće takmičarski deo posvećen mladim gitaristima od 11 do 35 godina koji će se takmičiti u šest starosnih kategorija. Ove godine prvi put je pored solo gitare uvedena nova disciplina, takmičenje u kamernoj muzici koje će imati tri kategorije, za učenike osnovne, srednje škole i studente muzike. U nedelju 16. marta uz proglašenje pobednika takmičenja i dodelu nagrada, koncert će održati portugalska fado pevačica Izabele Noronje. U okviru edukativnog programa 15.GAF renomirani umetnici i pedagozi klasične gitare održaće časove i majstorke radionice za učenike i studente klasične gitare a od 7. do 9. marta u Zrenjaninu će se održati mini festival posvećen mladim talentima Gitar Art Laureati.
