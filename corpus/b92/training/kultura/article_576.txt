> Izvor: B92
> Datum: petak 21.02.2014
> Rubrika: kultura
> Naslov: Ekipa filma "Filomena" dolazi na FEST
> Članak:

Autorska ekipa filma "Filomena" koju čine reditelj Stiven Frirs (Stephen Frears), ko-scenarista i glavni glumac Stiv Kugan (Steve Coogan) i scenarista Džef Poup (Jeff Pope) biće gosti 42. FEST-a.

Filomena je film urađen po knjizi Izgubljeno dete Filomene Li (The lost child of Philomena Lee), novinara Martina Siksmita (Martin Sixsmith) i baziran je na istinitim događajima. Priča prati Filomenu Li koja 50 godina traga za sinom koga je manastir nasilno dao na usvajanje, i koja uz pomoć novinara Siksmita, konačno dolazi do istine. Filomenu glumi Džudi Denč (Judi Dench), a Siksmita Stiv Kugan (Steve Coogan). Filomena trenutno živi uspešan festivalski život, sa čak 9 nagrada na festivalu u Veneciji, po tri nominacije za Zlatni Globus i BAFTA (osvojena BAFTA za najbolji adaptirani scenario) i iščekuje rezultate Oskara u četiri kategorije - najbolji film, najbolji adaptirani scenario - Poup i Kugan, najbolja glavna glumica - Džudi Denč, najbolja muzika napisana za igrani film - Aleksandre Desplat. Kugan i Filomena Li su se nedavno sastali sa Papom Fransisom, a film je bio prikazan i u Vatikanu. Film je takođe imao veliki uticaj na to da se pokrene istraga o sličnim slučajevima nelegalnog usvajanja u Irskoj. Stiven Frirs je više od trideset gotina aktivan kao filmski i tv reditelj. Njegov prvi veći uspeh bio je film My Beautiful Laundrette, koji je nominovan za Oskara i dve BAFTA nagrade. U Holivudu je debitovao filmom Opasne veze (Dangerous Liaisons), a kasnije je snimio niz uspešnih filmova poput The Hi-Lo country, High fidelity, Mrs Henderson presents, i Queen sa Helen Miren (Helen Mirren) o smrti Princeze Dajane koji mu je doneo drugu nominaciju za Oskara i brojne druge pohvale. Stiv Kugan je britanski komičar najpoznatiji po liku koji je stvorio- Alanu Partridžu, a koga je glumio u nekoliko radio programa, tv serija i jednom igranom filmu. Ostvario je i niz filmskih uloga u Engleskoj i Holivudu, poput filmova 24 Hour party people, Coffee and cigarettes, Arround the world in 80 days, Marie Antoinette, Night at the museum. Za svoj rad je do sad osvojio 5 BAFTA nagrada i našao se na skoro svim listama najboljih britanskih komičara, a 2012. bio je drugi na listi The 100 people in comedy. Džef Poup je britanski producent i pisac. Počeo je karijeru kao novinar, a zatim je prešao na televiziju gde je do sada producirao i napisao preko 30 programa. Osvojio je BAFTA nagradu za tv dramu See no evil: The Moors murders, a sa Stivom Kuganom je napisao scenario za Filomenu za koji je osvojio brojne nagrade. Film Filomena je na programu 42. FEST-a u subotu, osmog marta u 19,00 sati (Sava centar).
