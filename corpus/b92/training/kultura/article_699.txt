> Izvor: B92
> Datum: utorak 4.03.2014
> Rubrika: kultura
> Naslov: Počinje novi kurs škole filma na Kolarcu
> Članak:

Škola filma Fokus od 7. marta započinje novi osnovni kurs filmske režije i kurs filmske glume na Kolarčevom univerzitetu.

Kroz interaktivne i praktične kurseve iz oblasti filmske umetnosti, polaznici dobijaju priliku da nauče osnove pisanja scenarija i režije, glume za film i televiziju, osnove filmskog jezika i komunikacije na setu, kako se uspešno snimaju kastinzi i to kroz praktičan rad na konkretnim vežbama koje se snimaju. Školu vode reditelj Miloš Milovanović i dr Jelena Radenović, glumica. Predavači ističu da je praksa primarni deo ovog kursa, a posebno interesantno je to da polaznici imaju priliku da snime više različitih video vežbi i da ih dobiju na DVD-ju, što im može poslužiti kao video portfolio ili buduća prezentacija njihovih glumačkih mogućnosti. Polaznici kursa filmske režije na kraju snimaju svoj kratki igrani film.

Interesantno je da većina polaznika ima više od 25 godina. Mlađi se obično pripremaju za umetničke fakultete, dok stariji dolaze da nauče ono što su celog života priželjkivali. Osnovni cilj škole je da svi oni koji su ikada poželeli da se oprobaju na filmu dobiju priliku da to i iskuse. Kurs traje četiri meseca, a održava se u večernjim časovima. Besplatni promotivni časovi održaće se 7. i 8.marta na Kolarcu. Više informacija možete pronaći OVDE.
