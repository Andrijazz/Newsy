> Izvor: B92
> Datum: petak 10.01.2014
> Rubrika: kultura
> Naslov: Mala istorija foto nagona
> Članak:

Umetnik Vladimir Perić održaće predavanje pod nazivom "Mala istorija foto nagona" i predstaviti deo fotografija iz kolekcije "Muzeja detinjstva" 11. januara (13h) u Muzeju 25. maj (kompleks MIJ, Botićeva 6).

Sakupljajući decenijama fotografije na buvljoj pijaci, Vladimir Perić je započeo istraživanje o tome šta nas nagoni da zabeležimo određenu situaciju, identitet, emociju, kao i šta nas nagoni da postanemo "subjekt" fotografije na određen način. Otkrijte kako je, u haotičnoj mešavini praksi i anonimnih subjekata na fotografijama koje pripadaju polju privatne istorije, Perić pronašao "podudarnosti" koje čine zajedničku istoriju foto nagona, povezujući različite prostore, periode i ljude. U isto vreme najmlađi posetioci MIJ mogu da se pridruže "Dečjem kutku" i nauče više o igračkama i zaboravljenim igrama. Predavanje je organizovano u okviru izložbe "Istorija = Polovna budućnost", a osim ove u Muzeju istorije Jugoslavije do 12. januara otvorene su i izložbe "Odrastanje u Kraljevu" i "NEO NOB Nepopularna kultura sećanja".
