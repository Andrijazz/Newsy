> Izvor: B92
> Datum: petak 17.01.2014
> Rubrika: kultura
> Naslov: Veliko interesovanje za koncert Deep Purple
> Članak:

Mesec dana pred beogradski koncert legendarne grupe Deep Purple, 18. februara u Kombank areni, prodato je pola predviđenog kapaciteta, saopštio je danas organizator koncerta Avalon produkcija.

Najviše karata za koncert Deep Purple prodato je u Srbiji ali veliko interesovanje vlada i u regionu. Van Srbije, najviše karata je prodato u Sloveniji i Bugarskoj, zatim slede Hrvatska i Makedonija, a ulaznice se prodaju i u Austriji, Mađarskoj i Rumuniji, zemljama koje će takođe biti domaćini legendarne grupe na njihovoj svetskoj "Now What?!" turneji. Kako navodi Avalon, razlog tome su verovatno cene ulaznica za beogradski koncert koje su među najjeftinijima na celoj turneji: 2.490 dinara parter, mesta na tribinama koštaju 3.190 dinara za Gold Seats kategoriju, odnosno 3.490 dinara za najbolja mesta, Purple Seats. Fanovi koji žele da slušaju i gledaju Deep Purple iz prvih redova ispred bine, ulaznice za Fan Pit mogu da nabave po ceni od 3500 dinara. Jedan od najaktivnijih bendova u istoriji rokenrola, Deep Purple je konstantno na turnejama od ponovnog okupljanja 1984. godine do danas. Na aktuelnoj turneji održali su više od 50 koncerata, a pored beogradskog, očekuje ih još 20 nastupa u najvećim svetskim arenama. Legendarni rokeri dolaze u Beograd u standardnoj, decenijama ustaljenoj postavi: pevač Jan Gilan, bubnjar Jan Pejs (Ian Paice), basista Rodžer Glover (Roger Glover), gitarista Stiv Mors (Steve Morse) i klavijaturista Don Ejri (Don Airey) koji od 2002. godine menja nedavno preminulog Džona Lorda (Jon Lord).
