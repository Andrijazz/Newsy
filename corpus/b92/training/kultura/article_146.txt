> Izvor: B92
> Datum: utorak 14.01.2014
> Rubrika: kultura
> Naslov: London: Tragedije pod svetlom sveća (FOTO)
> Članak:

U želji da publici približi atmosferu od pre 400 godina, novo pozorište, sagrađeno kao zatvorena scena uz Šekspirov Gloub teatar u Londonu, održavaće predstave uz svetlo sveća.

Malo pozorište, koje može da primi svega 360 ljudi, nosi ime Sema Vanamejkera, američkog reditelja koji je bio pionir obnove centralnog Glouba. Sa radom počinje sutra predstavom "Vojvotkinja od Malfija" Džona Vebstera, sa Džemom Aterton u glavnoj ulozi. Nova, pokrivena scena, podignuta na obali Temze prema nacrtima iz 17. veka, omogućiće pozorišnoj trupi Glouba da po prvi put nastupa preko cele godine. Naime, Šekspirov Gloub teatar, obnovljen 1997. godine, je prostor bez krova, tako da se predstave u njemu održavaju samo leti. Umetnički direktor Dominik Dromgul izjavio je za AP da je cilj bio stvoriti pozorište u kojem bi se Šekspir osećao kao kod kuće. Svaka predstava biće osvetljena svećama, a u većini slučajeva glumici će i sami nositi sveće, kao što su to činili njihovi prethodnici pre 400 godina.. .. .. 