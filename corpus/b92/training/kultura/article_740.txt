> Izvor: B92
> Datum: petak 7.03.2014
> Rubrika: kultura
> Naslov: Novi dnevnik Bridžet Džouns stiže u Srbiju
> Članak:

Nastavak dnevnika urnebesno luckaste Bridžet Džouns, junakinje koja je naprečac osvojila svet, pod nazivom "Bridžet Džouns - Luda za njim" u Srbiji će se pojaviti 14. marta.

Šta da radite kad vaša prijateljica pravi žurku za svoj šezdeseti rođendan istog dana kad vaš dečko slavi trideseti? Da li je pogrešno lagati o godinama kad se s nekim muvate na internetu? Da li je moralno pogrešno otići kod frizera na feniranje kad jedno od vaše dece ima vaške? Da li dalaj-lama tvituje sâm, ili to za njega rade pomoćnici? Da li je tehnologija danas peti element? Ili je to drvo? Da li je odlazak s nekim u krevet posle dva sastanka i šest nedelja razmenjivanja SMS-ova isto što je u vreme Džejn Ostin bilo stupanje u brak posle dva viđenja i šest meseci dopisivanja? Bridžet Džouns se vratila i ima novo, veoma važno prvo pravilo muvanja: "Ne šalji poruke kad si pijana". Razmišljajući o brojnim modernim dilemama, Bridžet Džouns sapliće se o izazove samohranog roditeljstva, tvitovanja, SMS-ova i ponovnog otkrivanja sopstvene seksualnosti u godinama koje neki ljudi, nepristojno i nadasve arhaično, nazivaju "srednjim dobom". PROČITAJTE: Ovaj kišni dan je postao još tužniji "Bridžet Džouns - Luda za njim" je aktuelan, nežan, dirljiv, duhovit, mudar, beskrajno smešan roman, koji označava dugo očekivani povratak voljene junakinje. Izdavačka kuća Laguna će uskoro za sve ljubitelje ovog duhovitog serijala objaviti i prva dva romana Helene Filding "Dnevnik Bridžet Džouns" i "Bridžet Džouns - Na ivici razuma". PROČITAJTE: Otkud Del Boj u knjizi o Bridžet Džons? Helen Filding je rođena u Jorkširu. Godinama je radila u Londonu kao novinarka i TV novinarka, mnogo je putovala i to najčešće u Afriku, Indiju i Centralnu Ameriku. Autorka je četiri romana, od kojih su tri objavljena na srpskom: "Dnevnik Bridžet Džouns", "Bridžet Džouns - Na ivici razuma" i "Olivija Džuls i previše bujna mašta". Koautorka je scenarija za filmove "Dnevnik Bridžet Džouns" i "Na ivici razuma". Sada radi puno radno vreme kao spisateljica i scenaristkinja i živi u Londonu i Los Anđelesu. Knjiga "Bridžet Džouns - Na ivici razuma" naći će se od petka, 14. marta, u svim knjižarama Delfi, u Laguninin klubovima čitalaca, kao i na sajtovima Lagune i Delfi knjižara. PROČITAJTE: Da li ste i vi Bridžet Džouns?
