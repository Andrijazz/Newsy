> Izvor: B92
> Datum: subota 8.03.2014
> Rubrika: kultura
> Naslov: Fajns: Voleo bih da se vratim u Beograd
> Članak:

Glumac i reditelj Rejf Fajns otkrio je 8. marta novinarima na konferenciji u Sava centru u Beogradu da bi voleo da novi film u njegovoj režiji bude sniman ponovo u Beogradu.

"Ako bude novog filma i postoji kreativno okruženje, voleo bih da se vratimo u Beograd i da iskoristimo potencijale koji ovde postoje", rekao je Fajns na konferenciji za novinare, organizuovanoj u okviru FEST-a, na kojem je prikazan njegov novi rediteljski poduhvat, film "Nevidljiva žena". Fajns je rekao da zajedno sa producentkinjom njegovog drugog rediteljskog ostvarenja "Nevidljiva žena" Gabrijelom Tana planira da snimi novi film, ali da je prerano da govori o tim planovima. "Ovoga puta voleo bih da nađem savremenu i možda originalnu temu. Sledećii film neche biti zasnovan na literaturi, želim da se odmorim od tog pravca", rekao je Fajns, koji je svoj rediteljski debi, modern čitanje Šekspirovog "Koriolana", snimio u Beogradu.

On je dodao da je čvrsto rešio da nastavi da režira filmove, ali da će pokušati i da nastavi sa glumom i da između ta dva posla uspostavi balans, poput Orsona Velsa koji je istovremeno bio odličan glumac i reditelj. Fajns koji je u Beogradu gost Festa, rekao je da je u filmu "Nevidljiva žena" kao reditelj nastojao da publici ostavi prostor da se udubi u likove, posebno u lik glavne junakinje Neli koju glumi Felisiti Džouns. U programu ovogodišnjeg Festa prikazani su filmovi "Nevidljiva žena", u kome Fajns glumi i glavnu ulogu, pisca Čarlsa Dikensa, i "Grand Budapest hotel", gde se takođe pojavljuje u glavnoj ulozi. Glumac, koji je više puta bio nominovan za Oskara i Zlatni globus i koji je veteran Kraljevskog šekspirovskog društva, kaže da sebe ne vidi kao "šekspirovca" već samo kao glumca. "Dikens nije bio taj koji me je privukao ovom scenariju. On je bio fascinantno svetlo sa strane ali je motiv da uradim ovaj film bio lik Nel", rekao je Fajns. U Andersonovom filmu "Grand Budapest hotel", Fajns, koji je inače poznat po "ozbiljnim" ulogama poput onih u "Engleskom pacijentu" ili "Šindlerovoj listi", igra Gustava - nastojnika hotela između dva svetska rata sa tako savršenim suvim humorom da su ga mnogi kritičari nazvali "novom zvezdom komedije". Na pitanje šta je razlog da se odlučio da igra komičan lik, Fajns je kratak: "Ves Anderson, naravno". "Ves Anderson je sjajan režiser i ne postoji glumac koji bi ga odbio jer je tako poseban, jedinstven i svi njegovi likovi, čak i oni najmanji, su dobro definisani", kaže vidno oduševljen Fajns. "Bio sam srećan što je napisao ovu ulogu za mene, bar mi je tako rekao. To je uloga o kojoj sam sanjao. Uglavnom mi nude ozbiljne uloge a ovo je bila komedija inspirisana 1930im i Vajldlerom i 'Biti ili ne biti' Ernsta Lubiča". Na pitanje kako vidi britanski film danas, on kaže da ga je teško generalizovati jer postoji mnogo. "Britanski film je uvek bio zainteresovan za drame koje se vrte oko društvenih, ekonomskih elemenata britanskog društva", kaže on i posle kraće pauze dodaje: "oko tenzija unutar društvenih različitosti. Nešto poput tekstova Harolda Pintera koji su puni socijalnih i egzistencijalnih tenzija."

"Meni je zanimljiva i veza između britanskog filma i Holivuda pošto uvek postoje filmovi koji traže američku publiku zbog novca i mnogi pokušavaju da pronađu nišu u američkoj publici", kaže on. "Ponekad pomislim da bi trebalo da budemo dovoljno snažni i snimamo filmove koji ne moraju da zadovolje zahteve američkog boksofisa", dodao je Fajns. Za razliku od njegovih kolega koje se polako okreću televiziji, Fajns nema nikakve planove da se oproba u tom žanru. "Nemam baš nikakve planove. Ne gledam televiziju", kaže on. Trenutno mu je, kaže, plan da što pre završi sa intervjuima kako bi mogao da ode na ručak u centru Beograda a potom, možda, i na fudbalsku utakmicu.
