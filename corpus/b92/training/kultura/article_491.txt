> Izvor: B92
> Datum:  
> Rubrika: kultura
> Naslov: “Šta smo mi bez Narodnog muzeja?”
> Članak:

U Atrijumu Narodnog muzeja u Beogradu 13. februara otvorena je izložba "Umetnost i ideja državnosti", u okviru obeležavanja nacionalnog praznika Sretenje - Dan državnosti Srbije.

Izložbu autorke Evgenije Blanuše na kojoj su prikazana umetnička dela koja se posredno ali na stvaralački autentičan način odnose na 'srpsku revoluciju" koja je započela na Sretenje 1804.godine, na događaje presudne za stvaranje srpske države, otvorio je ministar kulture Ivan Tasovac. Tasovac je ocenio da je samo jedan od mnogih srpskih ustanaka dobio naziv "srpska revolucija" jer je osim svog Karađorđa, imao svoga Vuka i Dositeja, Njegoša i Filipa Višnjića, i ispreka svog mitropolita Stratimirovića, Branka, Mušickog, svog Dimitrija Davidovića.

"Srpski kulturni uzlet i narasla žeđ za prosvetom tog vremena, koji su trajali kroz ceo 19. vek, uobličili su ideju srpske države. Koliko je moderna srpska država nastala na kuburi i džebani ustanika, toliko je izrasla i iz pera pomenutih velikana", ocenio je ministar. On je istakao da danas Sretenje i podvig naših kulturnih i ostalih predaka obeležavamo u zatvorenom Narodnom muzeju, što nas stavlja daleko ispod dostojnosti naših predaka. "Jer, ako bi oni bez svog kulturnog preporoda bili samo ustanici i hajduci, a ne rodonačelnici obnovljene srpske države, onda je vredno da se svako od nas zapita - a šta smo onda mi danas bez Narodnog muzeja", rekao je Tasovac.

Uz poziv posetiocima da uživaju u izložbi "Umetnost i ideja državnosti" u delima srpskih slikarskih velikana 19. veka, od Dimitrija Avramovića i Uroša Kneževića, preko Anastasa Jovanovića i Steve Todorovića do Paje Jovanovića i drugih, ministar je pozvao da sami sebi postavimo pitanje: šta je to što nam danas ne dozvoljava da stanemo u senku ovih velikana. "Završetak radova na Narodnom muzeju i njegovo otvaranje za građane najmanje je što dugujemo i njima i sebi", smatra Tasovac. Prema rečima v.d. direktora nacionalnog muzeja Bojane Borić Brešković umetnička dela prikazana su na izložbi kao istorijska svedočanstva sudbinskih zbivanja iz onog vremena, proistekla na najprirodniji način, rasterećena neposrednog uticaja političkih inicijativa, inspirisana romantičarskim nadahnućem i snažnim osećanjem nacionalnog identiteta.

"Celokupna istorija naše države ima svoju liniju kontuniteta koju umetnost i umetnička dela mogu da izraze često bolje i ubedljivije nego što to čini njena istorija. Ova izložba doprinosi osnovanom shvatanju da su država i njena kultura nerazdvojno povezane i da nema bolje državne propagande od onoga što govori njena umetnost", ocenila je Brešković. Na izložbi su izloženi portreti protagonista oslobođenja i stvaranja nezavisne države, najzaslužnijih boraca, vojnih starešina i stratega kao što su Karađorđe i Miloš Obrenović. Tu su i portreti ličnosti koje su doprinele kao diplomate, tvorci državnih institucija, funkcioneri i idejne vođe, a to su Ilija Garašanin, Stojan Simić, Avram Petronijević, Aleksa Simić. Izloženi su i portreti ličnosti zaslužnih za razvoj srpske kulture i prosvete - Vuka Karadžića, Dositeja Obradovića, Lukijana Mušickog.
