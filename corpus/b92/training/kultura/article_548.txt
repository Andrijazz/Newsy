> Izvor: B92
> Datum: sreda 19.02.2014
> Rubrika: kultura
> Naslov: Dan sećanja na Dinka Tucakovića
> Članak:

Jugoslovenska kinoteka prikazaće danas izbor filmova Dinka Tucakovića (1960-2013), povodom godišnjice prerane smrti tog svestranog filmskog autora, kritičara, teoretičara i istoričara filma, koji je bio i dugogodišnji upravnik Kinotekinog muzeja u Kosovskoj.


U sali u Muzeju Jugoslovenske kinoteke, koja je nazvana Tucakovićevim imenom, biće prikazani filmovi "Šest dana juna" (1985), "Bernisa, jača od smrti" (1990), dokumentarac "Zabranjeni bez zabrane" (2007) o jugoslovenskom crnom talasu, koji je režirao sa Milanom Nikodijevićem i "Doktor Rej i đavoli" (2012) o legendarnom američkom reditelju Nikolasu Reju (Nicholas Ray) koji je snimao u Beogradu sredinom 60-ih godina 20. veka, prenosi portal SEEcult.org. Tucaković je iznenada preminuo 19. februara 2013. u 53. godini. Mnogobrojne kolege istakle su na komemoraciji njegovu svestranost, enciklopedijsko znanje, talenat i mnoge druge vrline koje su ga krasile i činile jedinstvenim filmskim umetnikom i stručnjakom. Rođen 1960. u Zenici, Tucaković je diplomirao 1984. godine na Fakultetu dramskih umetnosti u Beogradu (film i TV režija), a iza sebe je ostavio desetak ostvarenja, počev od filma "Šest dana juna". Finalizovao je 2000. godine film "Država mrtvih", posthumno delo Žike Pavlovića, a 2012. je napisao roman i realizovao dugometražni igrani film "Doktor Rej i đavoli", kao i TV seriju u pet epizoda "Srbi u Holivudu". Film "Doktor Rej i đavoli", posvećen boravku Nikolasa Reja 1964. u Beogradu, premijerno je prikazan 2012. na zatvaranju 40. FEST-a. Tucaković je, između ostalog, snimio dokumentarne filmove "The Rubber Soul Project" i "Jasmina i rat", kao i niz kratkih. Kao filmski teoretičar i kritičar, pisao je za sve glavne jugoslovenske časopise, kao i za Positiff i Sight and Sound. Predavao je na FDU u Beogradu, na predmetima Filmska režija i Istorija filma, kao i na Akademiji umetnosti BK, master klas na predmetu Istorija filma. Bio je jedan od osnivača Dunav film filmske škole i šef katedre za Dokumentarni film, kao i član programske komisije Svetske federacije filmskih arhiva (FIAF) i borda Evropske federacije filmskih arhiva (ACE). Bio je i urednik i izdavačke delatnosti Jugoslovenske kinoteke, predsednik Saveta FEST-a, selektor festivalskih programa i član žirija u Ansiju, Beču, Kanu...
