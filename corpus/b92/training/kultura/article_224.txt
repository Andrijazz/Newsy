> Izvor: B92
> Datum: nedelja 19.01.2014
> Rubrika: kultura
> Naslov: Izložba "Dr Kosta Dinić" u Kući kralja Petra
> Članak:

U Ustanovi kulture Kuća kralja Petra u četvrtak, 23. januara, biće otvorena izložba "Dr Kosta Dinić" na kojoj će biti izloženi eksponati i lični predmeti koje je lekar i sekretar kralja Petra donosio iz Afrike i dobijao na poklon.

Eksponati se nalaze u zbirci Vojnog muzeja i Muzeja rudničko-takovskog kraja iz Gornjeg Milanovca, a autor izložbe je Ana Cicović, kustos Muzeja rudničko-takovskog kraja. Izložbu će otvoriti prof. dr Suzana Rajić (Filozofski fakultet u Beogradu), prof. dr Sanja Mitrović (Medicinski fakultet u Beogradu) i Dušan Dinčić, predsednik opštine Savski venac. Izložba će biti otvorena do 15. februara, radnim danima od 12 do 18 sati, a ulaz je slobodan. Protivnik dinastije Obrenović dr Kosta Dinić (1854-1907) od 1896. šest godina je boravio u Africi kao lekar pri izgradnji železnice u belgijskom Kongu. Pored redovnih lekarskih obaveza, prikupljao je umetničke i zanatske predmete domorodaca koje je doneo u Srbiju. Prema rečima kustosa izložbe, stvorio je zbirku koja bi, da je u celini sačuvana, predstavljala najveću zbirku materijalnih spomenika kongoanske kulture u Srbiji. Dinić po povratku u Srbiju postaje lični lekar i ličnost od velikog poverenja kralja Petra I Karađorđevića. Predmeti iz Afrike bili su podeljeni na privatnu kolekciju Dinića i na zbirku kralja Petra. uzeju srpske zemlje u Beogradu dr Dinić je 1903. godine poklonio zbirku jaja evropskih ptica koja se čuva u Prirodnjačkom muzeju, a Vojni muzej u Beogradu čuva zbirku oružja poreklom iz Konga. Svoju kolekciju Dinić je smestio u kuću u Njegoševoj ulici, na koju je u toku Prvog svetskog rata pala bomba, a inventar kuće je opljačkan. Sačuvano je oko 30 predmeta koji su i danas u porodici Belosavić. Dinić je poklonio zbirku leptirova svojim prijateljima i knezu Pavlu, ali nije poznato gde se ove zbirke nalaze.
