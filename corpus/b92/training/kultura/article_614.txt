> Izvor: B92
> Datum: utorak 25.02.2014
> Rubrika: kultura
> Naslov: Ruski blokbaster “Metro” uskoro u Sava centru
> Članak:

Ruski film "Metro" biće na programu 9. marta u Sava centru, a ovo ostvarenje, snimljeno po uzoru na holivudske blokbastere, prvi je veliki ruski film katastrofe koji potpisuje reditelj Anton Megerdičev.

Sa budžetom od 13 miliona evra, ovaj triler je fascinantno tehnološko dostignuće, bez presedana u ruskoj kinematografiji. Najveći utisak koji film ostavlja je u domenu vizuelnog - scenografija, režija i specijalni efekti su na neverovatnom nivou i mogu se meriti sa bilo kojim holivudskim ostvarenjem. Iako pozajmljuje klišee i zaplete iz sličnih filmova (mnogi ga porede sa Staloneovim filmom Daylight), "Metro" je ipak specifičan ruski film. Scenario se ne bavi samo pukim rešavanjem katastrofalnog urušavanja tunela i sudbinom putnika, već i ličnim dramama preživelih. Za razliku od holivudskih drama u kojima svemoćni junak predvodi i spašava stradalnike, junak "Metroa", lekar Andrej, je čovek od krvi i mesa, uplašen u situaciji u kojoj se našao i suočen sa ličnim demonima s kojima mora da se izbori. Film je i svojevrsna kritika ekonomskog progresa u savremenoj Rusiji. Radnja filma smeštena je u podzemne tunele metroa koji se urušavaju pod teretom novih zgrada, a hitne službe ne mogu da dođu do mesta nesreće zbog gužvi u saobraćaju. Stari radnik na održavanju jedini shvata moguću opasnost, ali niko od mladih kolega ne obraća pažnju na njega. Andrej, koji je umesto unosne privatne prakse izabrao da radi u bolnici, suočava se sa Vladom, ljubavnikom svoje žene, koji je predstavljen kao amoralni agent za nekretnine. Sukob stare i nove Rusije je očigledan, a pukotine na tunelu oslikavaju neminovne pukotine u društvu. Fim "Metro" je na programu u nedelju, 9. marta u 16.30 u Sava centru.
