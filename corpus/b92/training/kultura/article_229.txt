> Izvor: B92
> Datum: ponedeljak 20.01.2014
> Rubrika: kultura
> Naslov: Hoće li se roditi novi Skorseze ili Kopola?
> Članak:

Da li ćemo u moru mamurlucima inspirisanih trilogija u skorije vreme dočekati jednu koja će moći da stane rame uz rame sa "Kumom"? Može li se uopšte desiti novi "novi američki talas" koji je na obalu izbacio jednog Skorsezea, Kopolu ili Altmana?

Nakon što su oduševljeno pojeli sve filmske kolače koje je servirao francuski novi talas, krajem šezdesetih i početkom sedamdesetih godina prošlog veka mladi američki reditelji su odlučili da uzmu stvar u svoje ruke i prave hrabre male filmove koji se na daju kontrolisati. Sistem velikih filmskih studija već se godinama unazad urušavao usled poplave fabrikovanih filmova i ušećerenih mjuzikala koji bi znali kako da komuniciraju sa publikom. Generacija bejbibumera selila se u predgrađa, pa je televizija u njihovim životima postajala sve važnija i kudikamo bliža od bioskopa. I verovatno najvažnije - brojne društvenopolitičke promene ostavljale su neizbrisiv trag koji nije smeo biti zanemare. Neko je o tome trebalo da priča, a filmski moćnici nisu imali sluha za provokativne teme koje su sa sobom uvek nosile rizike. Ali kada je Artur Pen konačno uspeo 1967. da na veliko platno izgura "Boni i Klajd", sve je počelo da se menja. Uzbudljive nove promene dolazile su iz nezavisnih produkcija, orkestrirane uz pomoć talentovanih mladih reditelja poput Frensisa Forda Kopole, Pitera Bogdanoviča, Denisa Hupera, Martina Skorsezea... Ono što je nova posleratna generacija osećala, a stari čelnici filmskih studija ignorisali, pomenuti filmski velikani iskoristili su na najbolji mogući način. Kada je njihov filmski jezik sa lakoćom dopro do neočekivano velikog broja gledalaca, i pare filmskih konglomerata pohrlile su ka njima, dozvoljavajući im da snimaju šta žele i na način na koji žele. Spas u poslednji čas, govorili su mnogi. Upravo o toj generaciji reditelja govori dokumetarac "Easy Riders, Raging Bulls: How the Sex-Drugs-and Rock 'N Roll Generation Saved Hollywood", koji je 19. januara prikazan u Drvengradu, otvorivši ciklus filmova američkog novog talasa, kojima je posvećen deo programa Sedmog međunarodnog filmskog i muzićkog festivala Kustendorf.

Mladim studentima filma, okupljenim iz celog sveta na zlatiborskim visinama predavanje je potom održao Greg de Kvir, istoričar filma i filmski kritičar iz Los Anđelesa. Uočavajući na kraju predavanja izvesne sličnosti sa sedamdesetim godinama prošlog veka, bilo je sasvim logično da ga upitamo da li je moguće da Holivudom ponovo zagospodare reditelji koji bi se kroz vreme mogli svrstati rame uz rame sa pomenutim velikanima? "Da postoje slične okolnosti kao i sedamdesetih, postoje. Spilberg i Lukas pričaju o urušavanju holivudskog sistema, televizija zajedno sa internet servisima poput Netfliksa insistira na kvalitetu i time privlači veliku publiku... Ali ono što je zaista zajedničko sa tim vremenom jeste kriza", objašnjava De Kvir za B92. "Ponovo imate krizu i one koji paniče kako film umire. Ponovo se na sva zvona govori o smrti filmske umetnosti i pobedi novca. A samo ako biste malo bolje prolistali filmsku istoriju, videli biste da je kriza uvek bila uz nas i da su se baš u tim trenucima dešavale najbolje stvari za film." Holivud je prilično žilav, smatra on. "Dok god ima ljudi koji proizvode novac, biće i proizvodnje filmova. Kapitalizam je još uvek tu, koliko sam obavešten. Ne sumnjam u to da će se istaknuti i oni reditelji koji će znati kako da izvuku najbolje iz tog surovog sistema. Da li se već pojavio neko među mlađom generacijom ko će go u sedlu zajahati filmsku mašineriju, teško je predvideti. Ipak, Greg de Kvir izdvaja ime jednog stvaraoca iz sveta nezavisnog filma od koga se zaista mnogo očekuje.

"Obratite pažnju na Rajana Kuglera. On je prošle godine digao veliku prašinu u SAD svojim filmom 'Fruitvale Station'. Bio je to njegov prvi film i odmah je osvojio priznanje žirija na Sandensu. To je bio odličan podsticaj za njega", navodi De Kvir. "Fruitvale Station" je potom nagrađen i u Kanu kao najbolji film u selekciji "Izvestan pogled", što je bio dovoljan znak da se čuveni producenti, braća Vajnstin, zainteresuju za Kuglera i sklope dogovor o promociji filma. "Kugler je deo struje mladih afroameričkih reditelja koji i dalje imaju drugačiji pogled na svet od svojih ostalih kolega. Mnogi čekaju njegov sledeći film da vide šta će snimiti, da li će izdržati pritisak Holivuda..." De Kvir kao zanimljivu pojavu izdvaja i superzvezde Holivuda, koji kao nekada Voren Biti, od svoje karijere žele znatno više od poziranja pred kamerom. Generacija sada već glumaca srednjeg doba, poput Džordža Klunija i Bena Afleka već je zašla u rediteljske vode, i to veoma dobro. "Bez obzira na to šta mislite o njemu, tvrdim da je Džejms Franko vredan pomena. U SAD su trenutno veoma podeljena mišljenja o njemu, ali ako pogledate objektivno, on je glumac koji snima i nezavisne filmove i blokbastere. Osvaja nagrade, stiče diplome prestižnih univerziteta, bavi se svim i svačim. Mislim da dolazi vreme takvih superzvezda koje će nas odvesti u neku novu supergalaksiju, koja možda i nije sasvim daleko, daleko."
