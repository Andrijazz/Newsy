> Izvor: B92
> Datum: ponedeljak 6.01.2014
> Rubrika: kultura
> Naslov: Kad se Sandra "gugluje", a Meril "boksuje"
> Članak:

Sandra Bulok podelila je sa publikom bolne rezultate pretrage svog imena na Guglu, Meril Strip je "boksovala" na sceni a Tom Henks se pripremio za početak sezone promovisanja filmova na prvoj, ovogodišnjoj holivudskoj gala večeri.

Metju Mekonahi, Džulija Roberts, Ejmi Adams i Bredli Kuper bili su takođe neke od zvezda koje su se šalile i hvalile jedni druge na otvaranju Međunarodnog filmskog festivala u Palm Springsu koji služi kao zagrevanje za važnije događaje u filmskoj industriji koji se očekuju narednih nedelja. Imena dobitnika nagrada od ranije su poznata a otvaranje festivala nije snimano tako da su pobednici mogli sebi da dozvole malo slobode što je, piše AP, rezultiralo povremeno samozaljubljenim i podužim govorima.

Festival ove godine proslavlja 25 godina postojanja ali je tek od nedavno postao okupljalište poznatih. Bono je, piše američka agencija, strastveno govorio o svom umetničkom angažmanu i borbi protiv AIDS-a, Brus Dern se našalio da je filmska industrija - koja hvali njegovu ulogu u "Nebraski" posle pola veka karijere - tek sad uvidela da ume da glumi. Među prezenterima bili su Geri Oldman, Juan Mekgregor, Džejn Fonda i Idris Elba. Sandra Bulok, koja je za svoju ulogu u "Gravitaciji" nominovana za Zlatni globus i nagradu Udruženja glumaca i dobila nagradu festivala, oduševila je publiku od 2000 zvanica čitanjem onlajn komentara o sebi. "Džulija, (Roberts) navodno ti i ja smo u svađi oko Džordža Klunija. Već smo razgovarale o ovome. Delimo starateljstvo i obema nam tako odgovara", našalila se ona.

Mekonahi, koji je pohvale dobio za ulogu u filmu "Dallas Buyers Club" ponosno je podsetio okupljene na svoj film "Mud" i malu rolu u "Vuku sa Vol strita". "Imao sam senzacionalnu glumačku godinu", rekao je on odeven u svetlucavi zlatni smoking sa leptir mašnom. Meril Strip, koja sa Džulijom Roberts igra u filmu "August: Ossage County", dobila je festivalsku nagradu Ikona. "Ne osećam se kao ikona. Uglavnom se osećam kao 'oh, ne mogu", rekla je ona. Ali, poručila je "boksujući" se sa publikom, "osecam da sam primer kako ne možete stare devojke poput mene da pošaljete u penziju. Još uvek imamo štošta da kažemo".

Brojni gosti čestitali su jedni drugima i priznali da još uvek nisu stigli da pogledaju sve filmove svojih kolega. "Ponudili smo prokleto dobar proizvod. Imamo izazovne filmove. Priče o izolaciji, preživljavanju, istoriji, prevarantima. Mnogi od tih filmova su na ivici i imaju kombinaciju dve stvari koje se teško dostižu - značaj i zabava", rekao je Mekonahi. Prilika za dalje hvaljenje biće još, što je primetio Henks prihvatajući nagradu festivala za uloge u filmovima "Kapetan FIlips" i "Spasavanje G. Benksa".

On i mnogi drugi koji su se okupili u ovom pustinjskom odmaralištu u subotu ponovo će se sresti iduće sedmice na dodeli Zlatnih globusa i nedelju dana kasnije na dodeli nagrada Udruženja glumaca. "Biti pozvan na festival u Palm Springsu je čast i zadovoljstvo koji se ne mogu rečima izraziti a nekad ni razumeti", rekao je Henks. "To bez sumnje znači da su praznici gotovi i da za nekoliko srećnika doba promovisanja svojih filmova počinje".
