> Izvor: B92
> Datum: utorak 21.01.2014
> Rubrika: kultura
> Naslov: Kurt Rasel o Polu Vokeru i "Paklenim ulicama 7"
> Članak:

Holivudski glumac Kurt Rasel rekao je da ne zna šta će se dogoditi sa njegovom ulogom u najnovijem nastavku serijala "Paklene ulice".

Rasel u sedmom filmu franšize igra očinsku figuru Dominiku Toretu koga igra Vin Dizel. Glumac je rekao da mu je ostao još jedan dan snimanja kada je Pol Voker, za koga je rekao da je bio "sjajan tip", poginuo u saobraćajnoj nesreći u Los Anđelesu u novembru. "Moraće da isprave scenario i urade sve što mogu da bi se izborili sa situacijom koja je katastrofična. To je najgora stvar koja je mogla da se desi filmu ali ni približno tako loša kao ono što se dogodilo Polu", rekao je Rasel AP-u na Sandens festivalu gde promoviše dokumentarac o bejzbol timu njegovog oca "The Battered Bastards of Baseball". "Pol je bio sjajan tip. A život je pun neočekivanih situacija i loših lopti". Najnoviji film u franšizi, koji režira Džejms Van, u bioskope bi trebalo da stigne u aprilu 2015. Rasel očekuje da će kasnije ove godine nastaviti sa snimanjem. "Ne znam da li će moj lik preživeti u filmu ili ne. Da li će uopšte ostati u filmu. Sve je podložno promeni", rekao je kratko Rasel.
