> Izvor: B92
> Datum: nedelja 9.03.2014
> Rubrika: kultura
> Naslov: Niška galerija "Srbija" pod znakom pitanja
> Članak:

Gradsko javno pravobranilaštvo u Nišu podnelo je žalbu na rešenje Agencije za restituciju kojim se nalaže vraćanje postojećeg izlagačkog prostora galerije "Srbije" bivšim vlasnicima.

U galeriji smatraju da ovaj prostor spada u izuzetke od vraćanja imovine u naturalnom obliku predviđene Zakonom o vraćanju imovine i obeštećenju. Oni ističu da je galerija "Srbija" postala brend grada Niša i brend Srbije jer je izgradila ugled i predstavlja prestižno mesto za predstavljanje umetničkog rada "Borba za galeriju 'Srbija' je borba za očuvanje likovne kulture Srbije" rekao je za Tanjug Milić Petrović, direktor galerije Savremene likovne umetnosti u Nišu kojoj galerija "Srbija" pripada. Petrović kaže da još nije bilo kontakata sa direktinim vlasnicima koji traže pravo nad galerijom jer još nisu doneta izvršna rešenja. "Posle sudskog procesa postoji mogućnost da objekat ostane u sadašnjoj upotrebi sve dok grad ne obezbedi nešto novo. S obzirom na to da je galerija ušla u proces restitucije, mi smo usmereni na gradske strukture da zaštite ovaj objekat kao galeriju. Apelujemo na grad da nađe mogućnost da u dogovoru sa Vladom Srbije zaštiti ovaj objekat kako bi sačuvali likovnu kulturu Niša " kaže direktor Petrović. Prema njegovim rečima, galerija "Srbija" nije samo izložbeni prostor za orgnizovanje izložbi slika i skulptura, već obuhvata i muzejsku delatnost, odnosno smeštaj, čuvanje i zaštitu umetničkih dela. "Ova galerija ima status ustanove kulture od nacionalnog značaja i kao takva ima obavezu staranja o više od 1200 umetničkih dela koji predstavljaju jednu od najznačajnijih kolekcija umetničkih dela jugoslovenskog i srpskog slikarstva druge polovine dvadesetog vek," kaže Petrović. U zbirci se, kako dodaje, nalaze dela Miće Popovića, Mladena Srbinovića, Stojana Ćelića, Petra Omčikusa i mnogih drugih. "Da bi prerasla u moderan galerijski prostor po evropskim standardima u adaptaciju galerije je u poslednjih dvadeset godina uloženo mnogo rada i sredstava, a to agencija za restituciju nije potpuno i činjenično sagledala," navodi se u žalbi Javnog gradskog pravobranilaštva u Nišu. Direktor galerije Milić Petrović navodi i da je grad Niš ulagao značajna sredstva u izgradnju depoa po svim kanonima muzeologije Evrope o uslovima čuvanja i zaštite umetničkih dela. Prošle godine je izložba Čedomira Vasića priređena u ovoj galeriji proglašena za najbolju izložbu i dobila "Politikinu nagradu" a ovde je u protekloj godini izlagao i čuveni Vladimir Veličković napominje direktor galerije.
