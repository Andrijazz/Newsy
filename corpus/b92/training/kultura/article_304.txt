> Izvor: B92
> Datum: ponedeljak 27.01.2014
> Rubrika: kultura
> Naslov: Paskaljević snima "Zemlju Bogova" u Indiji
> Članak:

Slavni srpski reditelj i scenarista sprema novi film u Indiji pod radnim nazivom "Zemlja bogova", a ideja je rođena tokom dva meseca boravka u toj zemlji, započetog na međunarodnom festivalu u Goi.

"Pošto sam već snimao filmove u inostranstvu, sasvim je moguće da se upustim u takvu avanturu. Nameravam da se u maju vratim u Indiju na poziv jednog od najvećih indijskih filmskih glumaca Viktora Benardžija", izjavio je on danas Tanjugu. Paskaljević je bio predsednik međunarodnog žirija na 44. međunarodnom filmskom festivalu u Goi, koji je najstariji i najznačajniji festival u Indiji, a među članovima žirija bio je Benardži, glumac koji je igrao i u filmovima Polanskog, Dejvida Lina, Sadžiata Reja... "Pošto je video neka od mojih filmskih ostvarenja, izrazio je želju da u skoroj budućnosti snimimo film zajedno. Obećao sam mu da ću razmisliti na tu temu. Jednog jutra sam seo za kompjuter i uobličio filmsku priču koju sam bukvalno preneo iz sopstvenog sna. Poslao sam mu tih nekoliko stranica i njegova reakcija je bila izuzetno povoljna. Bio je iznenađen kako sam kao stranac uspeo da, po njegovim rečima, postavim neka suštinska pitanja na koje bi filmom potražili odgovore", izjavio je Paskaljević. Benardži je sinopsis odmah prosledio svom prijatelju, indijskom milioneru Sandipu Butoriji, koji povremeno ulaže sredstva u umetničke filmove. "Na kraju mog putešestvija Indijom sastali smo se sva trojica i dogovorili da pokušamo da taj film realizujemo. Radni naziv je "Zemlja Bogova", kako se inače naziva prostranstvo ispod Himalaja, u koje ću se zaputiti na proleće kako bih sakupio što vise podataka za konačnu verziju scenarija", najavio je reditelj. Posle Goe, ciklus od sedam njegovih filmova prikazan je na još četiri festivala - u Kerali na jugu Indije, Madrasu, Bangaloru i u Puneu, u organizaciji različitih indijskih država čije su vlade pokrovitelji filmskih manifestacija u tim višemilonskim gradovima, od kojih su neki čak mnogoljudniji od Srbije. "Festival u Kerali me je oduševio, nigde na svetu nisam sreo tako strastvenu publiku. Sale su krcate, stoji se na stepeništu, a razgovori sa znatiželjnim gledaocima mogu da potraju više od dva sata. Publiku čine ljudi svih uzrasta, zainteresovani da vide i neke drugačije filmove od onih koji stižu iz Holivuda i lokalnog Bolivuda", rekao je on. Paskaljević je istakao da je to "bila šansa da govori o Srbiji, kao i o filmskom stvaralaštvu na Balkanu". "Dogovorio sam se sa predsednikom festivala u Puneu, gradu koji nazivaju indijskim Oksfordom, da iduće godine u januaru organizujemo retrospektivu balkanskih filmova sa fokusom na srpski film", najavio je Paskaljević. Kako je u indijskoj štampi objavljeno mnoštvo foto-reportaža i intervijua sa njim, ljudi su ga često prepoznavali na ulici i tražili da susret zabeleže foto-aparatima i mobilnim telefonima. "Predusretljivost i gostoprimstvo Indijaca, bez obzira iz kog društvenog sloja dolaze je zaista ono sto vam ispuni srce u toj zemlji. Imao sam prilike da sretnem mnoge filmske umetnike, glumce, guvernere pojedinih država, maharadže u njihovim prelepim palatama kao i obične ljude u siromašnim, zabačenim selima. Uvek isti osmeh na licu i poziv na srdačno druženje", ispričao je Paskaljević. Boravak u Indiji, sa suprugom Kristinom, iskoristio je i da obiđe istorijske spomenike, muzeje, hramove, palate, nacionalne parkove "Najveći utisak na nas je ostavila indijska država Radžastan, sa glavnim gradom Džajpurom kao i poseta čuvenom Tadž Mahalu. Jedan putopisac je svojevremeno zabeležio u knjigu utisaka da se svet deli na one koji su videli Tadž Mahal i one koji još uvek nisu uspeli da posete taj magičan spomenik ljudske odanosti i ljubavi", napomenuo je on. Na pitanje da li će se pre povratka u Indiju uključiti u filmska događanja u Srbiji, odgovorio je da se boji da neće imati mnogo slobodnog vremena. "Već ove nedelje putujem u Iran kao počasni gost filmskog festivala u Teheranu gde ću održati master klas, predavanje o tendencijama u balkanskom filmu", rekao je on. Posle Irana, Paskaljević putuje u Barselonu i Madrid na retrospektivu njegovih filmova koje organizuje Španska kinoteka, a zatim odlazi u Francusku, gde počinje da se prikazuje njegov najnoviji film "Kad svane dan".
