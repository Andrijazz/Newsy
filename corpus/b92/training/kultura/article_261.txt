> Izvor: B92
> Datum: sreda 22.01.2014
> Rubrika: kultura
> Naslov: Pronađen izgubljeni komad Lopea de Vege
> Članak:

Izgubljena, 400 godina stara neobjavljena romantična komedija velikog španskog dramskog pisca i pesnika Feliksa Lopea de Vege, otkrivena je u Španskoj nacionalnoj biblioteci, saopštili su danas zvaničnici.

Rukopis komada iz 17. veka "Mujeres y Criados" (Žene i sluge) identifikovao je u arhivima biblioteke Alehandro Garsija Reidi, član istraživačke grupe Lopea de Vege pri Univerzitetu u Barseloni. Komad iz 1613-14 na 56 strana sada se može videti i onlajn a kasnije ove godine na scenu će ga postaviti Fondacija Siglo de Oro (Zlatni vek). Komedija, koju je ovaj pisac Zlatnog veka napisao na vrhuncu karijere, je priča o dve sestre i njihovim tajnim ljubavnicima - slugama izvesnog grofa Prospera. Situacija se komplkuje sa pojavom dvojice prosaca, samog grova i bogatog Don Pedra. "Ova komedija i danas je aktuelna", rekao je profesor na Sirakuza Univerzitetu u Njujorku Garsija Reidi. "Neke scene su vodviljske a to je pozorišni žanr čiji su mehanika i ritam i dalje popularni". Lope de Vega je ovaj komad uključio u svoju listu dela 1618. ali se do sada verovalo da je izgubljen. "Ovo je važno otkriće", rekao je Alberto Blekua, direktor istraživačke grupe sa univerziteta u Barseloni. "Iako je pripisivanje određenih dela određenim autorima uvek kontroverzno, prestiž istraživača i vrednost njegovih argumenata za mene su dokaz da ovo otkriće neće osporiti stručna zajednica". Španska nacionalna biblioteka kupila je rukopis 1886. kada je kupila i Biblioteku Osuna. "Nekoliko internih elemenata teksta kao i veze rukopisa sa datumima u dokumentima iz tog perioda potvrđuju da je tekst napisao 'Duhoviti Feliks'", rekao je Garsija Reidi.
