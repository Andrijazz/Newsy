> Izvor: B92
> Datum: ponedeljak 10.03.2014
> Rubrika: kultura
> Naslov: „Kradljivica knjiga” na bioskopskom platnu od 13. marta
> Članak:

Zasnovan na bestseleru Markusa Zusaka, film "Kradljivica knjiga" proslavljenog britanskog reditelja Brajana Persivala afirmiše život i pokazuje otpornost ljudskog duha u trenucima borbe za opstanak, a bioskopska publika širom zemlje biće u prilici da vidi dirljivu priču koja se odvija tokom Drugog svetskog rata od četvrtka 13. marta.

Uz naraciju same Smrti, filmsko ostvarenje "Kradljivica knjiga" prikazuje život neobične i hrabre devetogodišnje devojčice Lizel (Sofi Nelis) koja živi sa svojim starateljima, velikodušnim Hansom (Džefri Raš) i njegovom zajedljivom ženom Rozom (Emili Votson) u Nemačkoj tokom Drugog svetskog rata. Stidljiva Lizel, koja je u šoku zbog tragične smrti svog mlađeg brata, ima poteškoće sa uklapanjem u sredinu, naročito u školi gde joj se vršnjaci rugaju jer ne zna da čita. Uz podršku nove porodice i Maksa, jevrejskog izbeglice koga skrivaju ispod stepeništa uči da čita. Za Lizel i Maksa snaga reči i imaginacije ubrzo postaje jedini izlaz iz uzburkanog sveta. Dok se situacija u Nemačkoj pogoršava i mržnja postaje sve veća i opipljivija, Lizel krišom počinje da krade knjige. Međutim, ona ne zadržava knjige samo za sebe, već ih deli sa drugima. U vreme najvećeg zla u ljudskoj istoriji i neverovatnih opasnosti, Lizel uspeva da sagleda i lepu stranu života. Režiju "Kradljivice knjiga" potpisuje britanski reditelj Brajan Persival, koji ima velikog iskustva u režiji na televiziji, i BAFTA nagradu za najbolji kratki film. Mladu glumicu koja igra glavnu ulogu, devojčicu Lizel, producenti su tražili u nekoliko zemalja širom sveta, da bi se na kraju odlučili za francusko-kanadsku glumicu Sofi Nelis. Ona iza sebe ima već nekoliko uloga na filmu i televiziji, kao i nekoliko nagrada za decu glumce. Oskarovac Džefri Raš rekao je da je bio zaprepašćen glumačkim sposobnostima Nelisove i da se bliska veza Hansa i Lizel brzo "prelila" i na njih dvoje.
