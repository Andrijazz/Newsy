> Izvor: B92
> Datum:  
> Rubrika: kultura
> Naslov: Film "Krah razbijenog kruga" u DKC-u
> Članak:

Jedan od najozbiljnijih kandidata za Oskara za najbolji strani film, "Krah razbijenog kruga" u režiji belgijskog autora Feliksa van Hruningena, od četvrtka 9. januara je na repertoaru Dvorane Kulturnog centra Beograda u terminu od 21h.

Protagonisti filma su Eliza i Didije, ludo zaljubljeni jedno u drugo i u američku kantri muziku i kulturu. Zajedno nastupaju i uživaju u ljubavi i muzici. Međutim, porodična nesreća stavlja njihovu ljubav na probu i okreće film ka pitanju: "Da li je posle velikog gubitka moguće vratiti život u normalu i zapevati kao nekad?" Ovaj film je dobio nagradu publike u programu Berlinskog festivala "Panorama" i nagradu Udruženja evropskih bioskopa "Label Europa Cinema".

Glumica Verle Batens dobila je nagradu Evropske filmske akademije (EFA) za najbolju žensku ulogu dok je film pobedio na festivalima u Troji (Portugal) i u Honoluluu (Havaji), dobio je nagrade publike u Haugesundu (Norveška) i u Talinu (Estonija), nagrade za scenario i za glavnu žensku ulogu na Trajbeka festivalu (SAD), dok ga je Udruženje filmskih kritičara Vašingtona proglasilo za najbolji strani film. "Krah razbijenog kruga" našao se među devet filmova nominovanih za nagradu Oskar u kategoriji filmova van engleskog govornog područja. Distributer je Delta video iz Beograda.
