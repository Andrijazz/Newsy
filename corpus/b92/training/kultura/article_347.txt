> Izvor: B92
> Datum:  
> Rubrika: kultura
> Naslov: Džojsovi "Mrtvi" oživeli kroz aplikaciju
> Članak:

Glasom uglednog irskog pozorišnog glumca Berija Mekgoverna, korisnici nove, besplatne aplikacije za ajped uranjaju u jednu od najpoznatijih priča Džejmsa Džojsa - "Mrtvi".

Aplikacija, koju je razvio Univerzitetski koledž u Dablinu (UCD), postala je za kratko vreme hit - za samo 48 sati preuzeta je više od 5.000 puta, što je pet puta više od prodaje trenutno najvećeg bestselera u Irskoj, "The Spinning Heart" Donalda Rajana. "On je naš momak, studirao je na UCD-u, zato smo uvek imali posebne odnose sa Džojsovom tradicijom", rekla je za Rojters Džeraldina Mini, vođa projekta i direktorka instituta za humanističke nauke na dablinskom univerzitetu. "Mrtvi", koji važe za jednu od najboljih kratkih priča XX veka, pridružili su se drugim radovima, poput Šekspirovih soneta, "Puste zemlje" T. S. Eliota i klasika dečje literature "Vetar u vrbaku", koji su se među prvima našli na aplikacijama za ajped. Aplikacija, koja se pojavila povodom stogodišnjice od objavljivanja Džojsove zbirke pripovedaka "Dablinci", među kojima su i "Mrtvi", sadrži ceo tekst priče, Mekgovernovo čitanje i još mnogo toga, kao što su komentari i fotografije Dablina iz Džojsovog vremena. Na razvoju programa, koji je koštao više od 70.000 evra, rađeno je pune četiri godine. "Koncept je prilično jednostavan - iskoristiti tehnologiju u pokušaju da se privuče nova publika", rekao je Mark Kabal, predavač na UCD. Prethodne slične aplikacije sadrže uglavnom poeziju, koja po svojoj prirodi teži da bude čitana naglas. Objavljivanje u formi aplikacije priče "Mrtvi", u kojoj se Džojsova proza graniči sa lirikom, pokazuje da su i druga dela pogodna za ovakvu tehnološku obradu. Ljudi koji stoje iza aplikacije smatraju da će se sve više ljudi upoznavati sa književnošću putem novih tehnologija i već maštaju da Džojsovo epsko delo "Uliks", koje je u pojedinim izdanjima objavljeno na 1.000 stranica, ponude čitaocima putem aplikacije.
