> Izvor: B92
> Datum: sreda 5.03.2014
> Rubrika: kultura
> Naslov: Pisci protiv anonimnih internet siledžija
> Članak:

En Rajs se u svojim romanima bavila vampirima, vukodlacima i vešticama, a sada se okrenula stvarnom neprijatelju - anonimnim "gangsterima-protivnicima pisaca" koji napadaju i prete piscima preko interneta.

Autorka bestselera "Intervju sa vampirom" potpisnica je nove peticije koja dobija sve više pristalica i u kojoj se sajt Amazon poziva da ukine anonimnost svojih komentatora kako bi sprečio "maltretiranje" koje pisci trpe na tom sajtu. "Poput parazita infiltrirali su se u sistem Amazona i pod pseudonimima drže pridike, zastrašuju i pokušavaju da disciplinuju pisce koji im naročito smetaju", rekla je Rajsova za "Gardijan". "Sve je to pitanje moći. Oni su organizovani, koriste različite identitete i hvale se svojom sposobnošću da unište autorovo delo ako se pisac ne 'ponaša' po njihovom diktatu". Rajsova je sama bila žrtva "siledžija" sa Amazona kada je početkom godine počela da daje savete potencijalnim piscima na ovom sajtu. "Razgovor je bio značajan i produktivan, pitanja su bila dobra i sve je išlo kako treba", rekao je Tod Barselou, urednik koji je pokrenuo peticiju. "Onda su siledžije, trolovi, kreteni, kako god želite da ih nazovete, upali u priču i tada su napadi počeli da se dešavaju. Sve je jako brzo postalo veoma ružno. Sa svakim napadom En je pokušala da smiri situaciju i pokaže da su ti ljudi - obične siledžije.To ih je samo još više razbesnelo. Konačno, ja sam se povukao iz cele priče. Bilo mi je previše. En je izdržala još neko vreme ali je onda i ona bacila peškir", dodao je on. Za Rajsovu anonimni "hejteri" su siledžije. "Ja postavljam tekstove pod svojim imenom. Oni otvoreno krše vaša pravila ličnim uvredama i uznemirujućim postovima. Ako biste samo poštovali svoja pravila to bi pomoglo. Mislim da su mnogi od tih ljudi opsesivni zlostavljači koji su pronašli svoje mesto na Amazonu mučečhi pisce. Pozivam vas da delate", navela je Rajsova u peticiji Amazonu. Rajsova je pozvala i svoje čitaoce da podrže peticiju rekavši da je "Amazon sjajan sistem i mnogi tamo odlaze da priže konstruktivnu kritiku knjiga koje su čitali dok siledžije zloupotrebljavaju anonimnost kako bi proganjali pisce". "Oni su manjina, ali piscima koje muče i stalno napadaju to uopšte nije smešno", rekla je ona. Rajsova kaže da takve anonimne siledžije ne pomažu čitaocima svojim otrovnim napadima, a urušavaju i kreativnu zajednicu. "Oni su poput termita u predivnoj drvenoj zgradi, gde grabe šta mogu za sebe potpuno nezainteresovani za svrhu ili lepotu građevine". Amazon nije želeo da komentariše peticiju, ali je Barselou rekao da je peticiju do sada potpisalo 1.000 ljudi uz komentare da je to izuzetno važno pitanje. "To je ono čemu sam se nadao, ti komentari pisaca i mušterija Amazona kojima smetaju takvi ljudi i takva maltretiranja na Amazonu. Mislim da ćemo imati fidbek ako privučemo pažnju gospodina Bezosa", rekao je on i dodao da će peticija biti uručena Amazonu kada prikupe "nekoliko hiljada" potpisa. Autorka popularnog serijala "Prava krv" Šarlejn Haris (koju, kao i Rajsovu, kod nas izdaje Čarobna knjiga) takođe se požalila da je dobila pretnje smrću što je svoj serijal završila na način koji su neki obožavaoci doživeli kao neprihvatljiv. Prošle jeseni, autorka bestselera Veronika Rot razbesnela je svoje fanove neočekivanim završetkom trilogije "Divergentni" (kod nas je objavio Urban Reads). "Nikada nisam želeo da naudim nekom piscu. Ako bih sad sreo gospođu Rot, verovatno bih je udario u grlo. Zaista bih", napisao je jedan čitalac.
