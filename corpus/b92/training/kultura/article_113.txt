> Izvor: B92
> Datum: subota 11.01.2014
> Rubrika: kultura
> Naslov: "Spasavanje g. Benksa" stiže u bioskope
> Članak:

Jedan od favorita ove filmske sezone, ostvarenje "Spasavanje g. Benksa" sa Tomom Henksom i Emom Tompson u ulogama Volta Diznija i P.L. Travers, u domaće bioskope stiže 16. januara.

Dvostruka dobitnica Oskara Ema Tompson i njen kolega, takođe dvostruki oskarovac, Tom Henks, tumače glavne uloge u ovom filmu, koji je inspirisan neverovatnom, neispričanom pričom o tome kako je Diznijev klasik "Meri Popins" dospeo na veliko platno. Kad su Volta Diznija ćerke preklinjale da snimi film po njihovoj omiljenoj knjizi spisateljice, P.L. Travers "Meri Popins", on im je dao obećanje da će to učiniti - obećanje za koje nije mogao ni da pretpostavi da će mu trebati 20 godina da ga ispuni.

U svom poduhvatu da dobije prava, Volt se suprotstavlja mrzovoljnoj, beskompromisnoj spisateljici koja nema nikakvu nameru da se odvoji od svoje voljene, magične dadilje i da dozvoli da je holivudska mašinerija oblikuje po svojoj volji. Ali kad knjizi opadne prodaja i novac prestane da pristiže, Travers će nevoljno pristati da ode u Los Anđeles kako bi saslušala Diznijeve planove za adaptaciju. Za te dve kratke nedelje 1961. godine, Volt Dizni će pokušati sve. Naoružan maštovitim vizuelnim konceptom i veselim pesmama talentovane braće Šerman, Volt će predstaviti sav svoj arsenal P.L. Travers, ali mrzovoljna autorka ostaće ravnodušna. Bespomoćno će gledati kako Traversova postaje sve odlučnija u svojoj odluci da ne preda prava.

Tek kad bude zašla u sopstveno detinjstvo, Volt će otkriti istinu o duhovima koji je opsedaju i zajedno će osloboditi Meri Popins da bi na kraju snimili jedan od najdirljivijih filmova u istoriji kinematografije. "Kad sam pročitao scenario i razmišljao o tome kako želim da snimim film, znao sam da ne želim da napravim običnu priču iz Los Anđelesa 1961. sa flešbekovima na njeno odrastanje u Australiji," kaže reditelj filma Džon Li Henkok. "Hteo sam da ove dve priče napravim kao niz DNK iste vrste. Je li ovo priča iz 1961. sa retrospekcijama? Ili je ovo priča iz 1906. sa pogledom u budućnost? Koliko je pouzdano njeno prisećanje na ove događaje iz prošlosti? Kako priča iz 1906. informiše o poreklu Meri Popins i dve nedelje u Holivudu 1961. u toku kojih sukobljava mišljenje s Voltom Diznijem?" Glumica Ema Tompson za svoje tumačenje čuvene spisateljice nominovana je za Zlatni globus, čija je dodela zakazana za 12. januar.

"Mislim da je P.L. Travers osetila da Dizni pretvara njenu verziju u nešto nepošteno jer je poricao njenu mračnu stranu," dodaje Ema Tomson koja igra ovu neprijatnu autorku. "Dizni, koji je i sam doživeo teške trenutke, želeo je da stvori svet za decu koji neće biti mračan. Romani imaju specifičnu atmosferu i razlikuju se od filma koji poseduje tipičnu, laganu i veselu životnu radost koja je specifična za Diznija i braću Šerman." Film "Spasavanje g. Benksa" je već osvojio 9 značajnih nagrada na uglednim filmskim festivalima, a do sada je nominovan čak 37 puta u raznim kategorijama na predstojećim festivalima. Kada su u pitanju već predstavljene nominacije za nagrade Britanske akademije za film i televiziju (BAFTA), ovaj film je nominovan u kategorijama: najbolji britanski film, glavna ženska uloga (Ema Tompson), najbolji debitantski film (scenaristkinja Keli Marsel), originalna muzika (Tomas Njumen) i dizajn kostima (Danijel Orlandi).
