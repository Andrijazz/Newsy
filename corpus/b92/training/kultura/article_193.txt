> Izvor: B92
> Datum: petak 17.01.2014
> Rubrika: kultura
> Naslov: Goranu Gociću uručena NIN-ova nagrada
> Članak:

Jubilarna, 60. NIN-ova nagrada za roman godine svečano je uručena 17. januara u Skupštini Beograda Goranu Gociću za roman "Tai" u izdanju "Geopoetike".

Pozdravljajući zvanice, među kojima su bili premijer Ivica Dačić i mnogobrojne ličnosti političkog, javnog i kulturnog života, glavni i odgovorni urednik NIN-a Milan Ćulibrk podsetio je na listu uvaženih autora, dobitnika ovog priznanja tokom šest decenija. Prvi laureat - Dobrica Ćosić zbog bolesti nije mogao da prisustvuje, rekao je Ćulibrk dodajući da su na listi dobitnika ove nagrade bile takve veličine kao što su Meša Selimović, Danilo Kiš, Miloš Crnjanski, Milorad Pavić, Borislav Pekić, Miroslav Krleža, Miodrag Bulatović, Slobodan Selenić, Branko Ćopić... Ćulibrk je ovogodišnjem laureatu uručio povelju, a novačani deo nagrade (milion dinara) predala je Nela Bojović, direktorka marketinga "Pošte Srbije", koja je prenela pozdrave direktora te institucije Milana Krkobabića. "U vreme u kome su mnoge vrednosti dovedene u pitanje, od izuzetnog je značaja podržati NIN-ovu nagradu, ne samo kao kulturno dobro i nacionalnu vrednost, već i kao čuvara naše kolektivne svesti i pamćenja i naše pisane reči", istakla je Bojovićeva.

Nagrađeni roman predstavio je književni kritičar Mileta Aćimović Ivkov, član žirija čiji je predsednik bio Vasa Pavković, a ostali članovi Ljiljana Šop, Vladislava Gordić Petković i Mića Vujičić. "Tai" se izdvojio u obimnoj produkciji u 2013. godini ozbiljnošću autorske problematizacije odnosa istočne i zapadne civilizacije. Spoj egzotične intimne ljubavne priče i univerzalnog pogleda na ljudsku egzistenciju i njene izazove, tematizovan je u ovom romanu-eseju na tragu najboljih primera iz svetske književnosti, ocenio je žiri. Gocić je rekao da je 1998. godine, dobivši stipendiju, ostavio posao novinara u "Dnevnom telegrafu" i otišao "na dugi put u Jevropu", magistrirao u Londonu, radio na Bi-Bi-Siju (BBC), objavljivao knjige-studije, ali je 2001. odlučio da se vrati u Srbiju, gde ga je, "uprkos nadama koje je većina od nas gajila u to vreme, povukao vir hladne ponornice".

Pominjući iskušenja tokom narednih godina, istakao je da "danas podvlači crtu ispod svojih izbora i odluka, prihoda i rashoda, ostvarenih i neostvarenih planova, biografije koju je rešio da nastavi u svojoj zemlji, tamo gde je uvek najlakše i najteže, gde o svemu gajite najintenzivnija osećanja, najisključivije stavove". "Prepoznajem svoj grad pun poznatih lica, koja su se vremenom ipak privikla na mene, ženu koju volim, dete koje je stasalo lepo i pametno, porodicu na okupu i konačno - ovo priznanje u ruci. Sada, ovog trenutka siguran sam da čovek treba da bude istrajan u svojim opredeljenjima i da sam 2001. godine doneo ispravnu odluku", izjavio je Gocić. Deo iz njegovog, velikim delom autobiografskog, romana na svečanosti je pročitao dramski umetnik Tihomir Stanić.
