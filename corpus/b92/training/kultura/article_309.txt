> Izvor: B92
> Datum: ponedeljak 27.01.2014
> Rubrika: kultura
> Naslov: Mjuzikl po pesmama Boba Marlija
> Članak:

Njujorško Nju viktori pozorište postaviće idućeg meseca mjuzikl za decu "Bob Marley's Three Little Birds" u kome će se naći najpoznatije pesme Boba Marlija.

"Želim da se tata obrati deci kroz muziku", rekla je AP-u Sedela Marli, prvo dete Boba Marlija i Rite Marli koja je pomogla u osmišljavanju predstave. Mjuzikl je priča o Zigiju, stidljivom dečaku sa Jamajke koji se krije od svojih strahova - uragana, mungosa i zlih duhova - tako što gleda TV. Ptičica, njegova majka i komšija podstiču ga da se suoči sa svojim strahovima i uživa u životu. Marli se nada da će predstava doneti "duh Jamajke deci koja nikada nisu čula za nju". U mjuziklu će se čuti naslovna pesma "Three Little Birds" kao i "Jamming", "Roots Rock Reggae" i "Is This Love", kao i melodija "I Shot the Sheriff". Mjuzikl je inspirisan slikovnicom koju su Sedela Marli i Džerald Hausman napravili 2006. na osnovu Marlijeve pesme. Premijera se očekuje 7. februara i igraće se do 23. februara.
