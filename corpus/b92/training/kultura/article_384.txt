> Izvor: B92
> Datum: nedelja 2.02.2014
> Rubrika: kultura
> Naslov: "Okean na kraju puteljka" Nila Gejmena
> Članak:

Izdavačka kuća "Laguna" nedavno je objavila novi roman Nila Gejmena "Okean na kraju puteljka", koji je proglašen za knjigu 2013. godine u Britaniji.

"Okean na kraju puteljka" je pomalo zastrašujuća bajka za odrasle, slična knjigama "Zvezdana prašina" i "Koralina", ali "odraslija" i ozbiljnija. Saseks, Engleska. Sredovečni čovek se vraća u svoj detinji dom kako bi prisustvovao sahrani. Iako je kuća u kojoj je živeo odavno porušena, nešto ga vuče ka farmi na kraju puta gde je, kada je imao sedam godina, susreo izuzetnu devojčicu po imenu Leti Hempstok i njenu majku i baku. Već decenijama nije ni pomislio na Leti, a, ipak, dok sedi iza oronule stare farme pokraj jezerceta (jezerceta za koje je ona tvrdila da je okean), preplavljuje ga nezapamćena prošlost. A, ta prošlost je isuviše čudna, zastrašujuća i opasna da bi se bilo kome desila, a kamoli malenom dečaku. Četrdeset godina ranije, neko je počinio samoubistvo u ukradenom automobilu na toj farmi na kraju puta. Ta smrt je, poput vatrometa, pripalila fitilj i ođeknula na nezamisliv način. Oslobođen je mrak, nešto jezivo i krajnje nepojmljivo malom detetu. A, Leti - čarobna, umirujuća, prepametna za svoj uzrast - obećala je da će ga po svaku cenu zaštititi. Poigravajući se sa mitologijom (trostruka boginja, voda života, demoni, vile...), ali i sećanjem na sopstveno detinjstvo, Gejman je napisao potresnu, zastrašujuću bajku o mračnoj strani detinjstva i tome u kojoj meri istustva iz mladosti oblikuju naše živote. "Nikada nisam napisao knjigu koja mi je tako bliska srcu, priču o pamćenju i magiji i strahu i opasnosti što ste dete. Nisam bio siguran da li će se dopasti nekom drugom i bio sam oduševljen kada ju je toliko ljudi pročitalo, dopala im se i što su naterali i prijatelje da je pročitaju", rekao je Gejman. Roman, koji je već privukao veliku pažnju domaćih čitalaca, možda je najbolje opisao kritičar "Njujork posta": "Ovaj predivno napisani roman zariće svoje kandže u vas i neće vas pustiti još dugo pošto ga pročitate."
