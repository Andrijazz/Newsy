> Izvor: B92
> Datum: utorak 14.01.2014
> Rubrika: kultura
> Naslov: Umro džez gitarista Roni Džordan
> Članak:

Roni Džordan, jedan od najtalentovanijih engleskih džez gitarista i čovek koji je svojim zvukom obojio Guruov čuveni hit "No Time To Play", umro je u 51. godini, saopštila je njegova porodica.

Smrt Ronija Džordana su objavili njegova sestra i brat 14. januara na specijalnoj stranici na Fejsbuku koja je formirana u znak sećanja na gitaristu: "Dragi prijatelji, porodico i svi oni koji su sa nama u ovom trenutku, sa velikim žaljenjem saopštavamo da je preminuo Roni Džordan, naš voljeni brat. Još uvek smo u šoku i žalosti, ali ćemo pokušati da se izborimo sa njegovim poslovima koje je ostavio iza sebe i molimo vas da nam u tome pomognete. Znamo da je širom sveta naš brat imao mnogo obožavalaca i savetujemo vam da pratite dalje objave na ovom mestu koje se tiču njegove sahrane. U međuvremenu, Roniju možete odati počast na ovom Facebook nalogu. Hvala vam na strplljenju i razumevanju. Uz ljubav i blagoslov, Riki i Deniz Brat i sestra"

Roni Džordan je na profesionalnu džez scenu stupio 1985. godine, kada gitaristi baš i nisu bili na ceni. Kasnije, devedesetih godina prošlog veka dok je diskografska kuća Acid Jazz publici ponovo skrenula pažnju na Blue Note i Verve klasike, malo autora je podsećalo publiku na fantastične svirače: Grenta Grina, Kenija Barela i Vesa Motgomerija, kao što je to činio Roni Džordan, koji se kretao njihovim stopama. Tako je široj publici ponovo "otkrio" ove džez legende. Rođen u Londonu 29. novembra 1962. godine Roni Džordan je na sebe skrenuo pažnju već svojim debitantskim albumom "The Antidote" 1992. godine za Island Records - izdavača koji je već na svom spisku umetnika imao saksofonistu Kortnija Pajna i Endija Šeparda, sa kojima je potpisao ugovore nekoliko godina ranije. Na ovoj ploči se nalazila i odlična Džordanova obrada Majls Dejvisovog klasika "So What?"

Međutim, Roni Džordan je postao svetski poznat 1993. godine učešćem na fenomenalnom i u mnogo čemu revolucionarnom albumu "Jazzmatazz, Vol. 1" koji je snimio vođa rep benda Gangstarr, Guru. Spajajući hip-hop sa džez aranžmanima i muzikom, ova ploča je trenutno stekla kultni status u Engleskoj i Ronija Džordana smestila u društvo takvih muzičara poput Donalda Birda, Brenforda Marsalisa, Roja Ejersa i Lonija Listona Smita. Sa ploče je skinut i top 30 hit "No Time To Play" na kome je pored Ronija Džordana gostovala i pevačica Di Si Li. Kao solo umetnik Roni Džordan je napravio impresivnu karijeru koja obuhvata osam studijskih albuma, kao i saradnju sa neverovatno različitim umetnicima kao što su Mos Def, DJ Krush, Pieces Of A Dream, pa čak i južnoafrički gitarski virtuoz Džonatan Batler.
