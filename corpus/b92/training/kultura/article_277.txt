> Izvor: B92
> Datum: petak 24.01.2014
> Rubrika: kultura
> Naslov: Pesma za Oskara i na srpskom (VIDEO)
> Članak:

Diznijev najnoviji animirani film "Zaleđeno kraljevstvo" (Frozen) beleži sve veće uspehe, a pohvale je nedavno dobila i verzija sinhronizovana na srpski, u kojoj glavnoj junakinji glas pozajmljuje Jelena Gavrilović.

Ovaj film, zasnovan na bajci "Snežna kraljica" Hansa Kristijana Andersena, pobrao je pohvale kritike, ali i simpatije publike pa tako važi za jedno od najgledanijih Diznijevih ostvarenja u poslednje vreme. Priznanja su stigla i osvajanjem Zlatnog globusa za najbolji animirani film, a "Zaleđeno kraljevstvo" ušlo je i u trku za Oskara. Prilikom nedavnog saopštavanja nominacija za nagrade Američke filmske akademije, otkriveno je da je "Zaleđeno kraljevstvo" uz nominaciju za najbolji animirani film, takođe nominovano i za najbolju pesmu (Let it go). Kako bi proslavili ovaj uspeh, predstavnici kompanije Dizni odlučili su da nagrade sve fanove lepim iznenađenjem. Stručnjaci iz studija te kompanije napravili su neponovljivi miks pesme "Let it go", spajajući sinhornizovane verzije iz brojnih zemalja. Ukupno 42 zemlje sinhronizovale su film na svoj jezik, a od njih je odabrano samo 25 najboljih, od kojih se i sastoji ovaj zanimljivi klip. Među odabranim favoritima je i srpska verzija pesme "Let it go", koju izvodi glumica Jelena Gavrilović u ulozi Else. Film "Zaleđeno kraljevstvo" zabeležio je odlične rezultate tokom prikazivanja u bioskopima na teritoriji Srbije i Crne Gore, gde ga je videlo više od 64.000 gledalaca. Ovaj film je na našem terenu ostvario i najveću zaradu tokom prvog vikenda prikazivanja, kada su u pitnaju Diznijevi animirani filmovi.
