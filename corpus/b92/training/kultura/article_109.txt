> Izvor: B92
> Datum: subota 11.01.2014
> Rubrika: kultura
> Naslov: Top 10: Filmovi sa najboljom muzikom
> Članak:

Filmovi su tu da se gledaju. Filmovi su tu da se osećaju. Filmovi su tu da se slušaju i da nas teraju da ih slušamo iznova i iznova.

Pravljenje bilo kakvih top-lista rizičan je posao. S jedne strane to je savršen teren za "dežurne kritičare svega i svačega", ali je istovremeno i plodno tlo za razmenu najrazličtijih preporuka. Tako među deset naj-od-naj predloga uvek možete čuti za nešto novo, a ako se upustite u čitanje komentara na isti tekst, otvarate vrata nepregledne riznice narodnog blaga. Ništa drugačija situacija nije i sa top-listama filmske muzike. Mnogo je sumiranja bilo čak i na ovim stranicama. Pogledajte na primer listu časopisa "Rolling Stone" koji je ne samo rangirao filmove sa najboljom muzikom, već je izdvojio i najbolje pesme iz filmova. Oni koji ne žele da se pitaju gde je predlozima sa liste pečat i potvrda u vidu najprestižnijih nagrada (a da to nisu nagrada publike), mogu da pročitaju članak o muzici i dodeli Oskara, koji je za sajt B92 priredio Vladimir Skočajić. Ljubitelji klasike svoja omiljena dela možda će pronaći baš među ovim filmovima koje je izdvojio "Huffington Post". A svi vi koji ste spremni za još jednu novu top-listu sa najboljom filmskom muzikom, prošetajte kroz deset predloga koje vam ovom prilikom izdvajamo. Najnoviju listu sa čak 60 najboljih saundtrek albuma objavio je britanski NME, a evo ko je zauzeo prvih deset pozicija: (Ne zaboravite da nam u komentarima skrenetu pažnju na one filmove sa izvanrednom muzikom koje smo verovatno zaboravili.)

10. Braća Bluz (The Blues Brothers, 1980) Koga smo slušali: The Blues Brothers. Zašto smo ih slušali: Ne samo zato što su Den Akrojd i Džon Beluši odali počast hitovima koje su u originalu izvodili Stivi Vinvud i Elvis Prisli, već su to činili rame uz rame sa Aretom Frenklin i Džejmsom Braunom.

9. Ulični psi (Reservoir Dogs, 1992) Koga smo slušali: Stealers Wheel Zašto smo ih slušali: Zato što je pesma "Stuck In The Middle With You" širom sveta postala obavezan inventar studentske sobe, baš kao poster Če Gevare.

8. Paklena pomorandža (Clockwork Orange, 1971) Koga smo slušali: Wendy Carlos Zašto smo je slušali: Zato što je jedina ona smela dovoljno da razori klasične kompozicije i da im u isto vreme da sasvim skladan novi život uz ovo remek delo Stenlija Kjubrika.

7. Istrebljivač (Blade Runner, 1992) Koga smo slušali: Vangelis Zašto smo ga slušali: Zato što su njegovi mračni sintisajzeri savršeno upotpunili moćan klasik Ridlija Skota i zato što smo na objavljivanje zvaničnog albuma sa muzikom čekali ravno deset godina, pobijajući tako Desankinu umotvorinu da je sreća lepa samo dok se čeka.

6. Morski svet sa Stivom Zisuom (The Life Aquatic, 2004) Koga smo slušali: Seu Jorge, Scott Walker, David Bowie Zašto smo ih slušali: Zato jer su se na jednom mestu srele džezirane pop melodije i sanjivi indi rok, uz uvrnute i fantastične himne koje su znale da nađu pravu meru.

5. Garden State (2004) Koga smo slušali: Simon & Garfunkel, Iron And Wine, Nick Drake Zašto smo ih slušali: Zato jer smo kroz muziku iz ovog filma tačno mogli da uočimo gde su inspiraciju pronalazili noviji bendovi kao što su Noah & The Whale ili Mumford and Sons, i sve to umotanu u nikad slađu akustičnu oblandu.

4. Rođene ubice (Natural Born Killers, 1994) Koga smo slušali: Nine Inch Nails, Cowboy Junkies, Bob Dylan Zašo smo ih slušali: Zato jer legenda kaže da je Trent Reznor pogledao film više od pedeset puta kako bi odabrao prave pesme za saundtrek i bio je sasvim u pravu.

3. Trejnspoting (Trainspotting, 1996) Koga smo slušali: Iggy Pop, Lou Reed, Underworld Zašto smo ih slušali: Zato što je veoma teško zamisliti Juana Mekgregora kako trći niz ulicu bez "Lust For Life" pesme u pozadini, a da ne pominjemo celu paletu osećanja koju u nama bude "Born Slippy" i "Perfect Day".

2. Sluđeni i zbunjeni (Dazed And Confused, 1993) Koga smo slušali: Gitarske heroje kao što su Foghat, Lynyrd Skynyrd, ZZ Top, Ted Nugent, Kiss, Black Sabbath, Deep Purple... Zašto smo ih slušali: Srednjoškolski klasik je u svoje temelje ugradio osnovne rok postulate, i tako igrao na sigurnu kartu nostalgije čineći da još jednom zažalimo za najlepšim periodom od kolevke pa do groba.

1. Tvin Piks: Vatro, hodaj sa mnom (Twin Peaks: Fire Walk With Me, 1992) Koga smo slušali: Angelo Badalamenti Zašto smo ga slušali: Kombinacija bučne lepote i zlokobnog džeza učinila je da se ovaj saundtrek useli u našu podsvest i to ne samo kao privremeni podstanar.
