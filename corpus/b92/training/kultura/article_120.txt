> Izvor: B92
> Datum: nedelja 12.01.2014
> Rubrika: kultura
> Naslov: Kakav je to "Petak 13." bez Džejsona?
> Članak:

U novom nastavku horor serijala "Petak 13." izgleda da neće biti mesta za ubicu Džejsona Vorhiza, pišu elektronski mediji.

Kompanija Paramount, koja je prošlog leta dobila prava na serijal i produkcijska kuća Platinum Dunes još nisu odlučili da li će se Derek Mirs, koji je poslednji glumio Džejsona, vratiti u novom filmu. "Ne znam jer ne znam da li ćemo uopšte imati Džejsona. Ne znam ni kog Džejsona ćemo imati. Mogu da vam kažem ovo: volim Dereka Mirsa, volim da radim sa njim i bili bismo presrećni da ga imamo", rekao je Bred Fuler iz Platinum-a na nedavnoj pres turi Udruženja televizijskih kritičara. "Mislim da ćemo, ako bude bilo mesta za Džejsona Vorhiza, ići sa Derekom (a ne sa Kejnom Hoderom). On je nas tip. Sada ostaje da dobijemo scenario koji će nam se dopasti", dodao je on. Fuler nije isključio ni mogućnost da novi film u serijalu bude rađen po principu "pronađenog video materijala". "Nikad se ne zna jer to zavisi od priče. To je nešto što razmatramo ali ne mogu definitivno da kažem kakav će film biti".
