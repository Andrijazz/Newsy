> Izvor: B92
> Datum: sreda 12.03.2014
> Rubrika: kultura
> Naslov: "Biljana Jovanović" za "Kaveze" Zvonka Karanovića
> Članak:

Nagradu "Biljana Jovanović" za 2013. godinu koju dodeljuje Srpsko književno društvo dobio je Zvonko Karanović za knjigu "Kavezi" objavljenu u izdanju LOM-a iz Beograda.

Odluku je doneo žiri u sastavu Jasmina Vrbavac (predsednik), Tamara Krstić i Bojan Vasić, Zbirka pesama u prozi Zvonka Karanovića inovatnivno je osvežila domaću književnost jednim pogledom sa strane, književnim eksperimentom, urbanim senzibiltetom i dahom kosmopolitizma. Hrabrošću da se piše i govori izvan konvencija i dominantnih glasova, knjiga "Kavezi" približila je autora i duhu autentičnog književnog izraza Biljane Jovanović kao i njene lične slobode. -- Pročitajte recenziju "Kaveza" - Kako neko može biti sentimentalan u XXI veku? -- Za Biljanu Jovanović pobuna je bila način života i njena poetika. U knjizi Zvonka Karanovića pobuna je protiv "Kaveza" - ljudskih omeđenosti telom, jezikom, društvom. U osnovi, ovo je knjiga preispitivanja identiteta i sloboda u savremenom svetu. Egzistencijalna drama junaka dešava se van domašaja puke svakodnevice a granice se najpre ukidaju u prostoru umetnosti - u prepletenim svetovima filma, muzike i književnosti. Otključati kavez za Zvonka Karanovića znači premašiti i granice žanra jer pesma u prozi može postati jedinica (poglavlje) strukture romana u stihovima. Žiri je ovu priliku iskoristio da skrene pažnju i na još jednu knjigu koja se kvalitetom izdvojila iz užeg izbora, a to je zbirka pesama Petra Matovića, "Odakle dolaze dabrovi" koja je dobila jedan glas dok je Karanović osvojio dva glasa. O datumu uručenja nagrade, Srpsko književno društvo će naknadno obavestiti medije.
