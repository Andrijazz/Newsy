> Izvor: B92
> Datum: sreda 15.01.2014
> Rubrika: kultura
> Naslov: "Montevideo, vidimo se!" počeo bioskopski život
> Članak:

Svečana premijera filma "Montevideo, vidimo se!" u režiji Dragana Bjelogrlića izazvala je ogromno interesovanje publike, koja je do poslednjeg mesta ispunila veliku dvoranu "Sava centra".

Među gledaocima su 15. januara uveče bili i predsednik Skupštine Srbije Nebojša Stefanović, ministar kulture i informisanja Ivan Tasovac i drugi članovi Vlade, predstavnici diplomatskog kora i verskih zajednica, mnogobrojni reditelji, glumci, sportisti i druge ličnosti iz kulturnog i javnog života. Pre projekcije na crvenom tepihu pojavila se autorska i glumačka ekipa filma o uspehu naše reprezentacije na prvom Svetskom prvenstvu u fudbalu, održanom 1930. godine u Urugvaju, a Bjelogrlić je uz širok osmeh rekao novinarima da mu je sada puno srce. Pored glavnih "fudbalera" - Miloša Bikovića, Petra Strugara i Viktora Savića (u ulogama legendarnih Tirketa, Moše i Milutinca), veliku pažnju privukao je dolazak holivudske zvezde Armana Asantea, koji je igrao američkog fudbalskog menadžera.

Asante je rekao za RTS da je "Montevideo, vidimo se!" sjajna priča o životnim izborima i da je ponosan što je bio deo ove glumačke ekipe. On je dodao da je veliki obožavatelj prvog dela filma ("Montevideo, Bog te video") i da je počastvovan što se nalazi u Srbiji na premijeri. "Velika mi je čast što sam u Srbiji sa svim glumcima i sjajnim režiserom Draganom Bjelogrlićem. Mislim da je Dragan čovek koji jako voli Srbiju i njenu kulturu. On je jedan od velikih sinova Srbije. Ponosan sam što sam deo ove glumačke ekipe", izjavio je Asante. Crvenim tepihom prošetali su i drugi naši i strani glumci - Elena Martinez, Branko uričko, Srđan Todorović...

Gost na premijeri bila je i španska pevačica Lus Kasal. Ona u filmu izvodi numere koje je komponovao slovenački muzičar Magnifico. Producent je Dejan Petrović, direktor fotografije Goran Volarević, scenografi Goran Joksimović i Nemanja Petrović, montažeri Petar Marković, Svetolik Zajc i Dejan Urošević, kostimograf Dragica Laušević, specijalne efekte radio je Nebojša Rogić. Scenario Ranka Božića, Dimitrija Vojnova i Bjelogrlića nastavlja priču započetu u prvom delu, uz puno emocija, duhovitih detalja i uzbudljivo režirane scene utakmica

Prvi deo bio je veliki bioskopski hit i zatim rado gledana televizijska serija. Sudeći po utiscima gledalaca na nedavnoj novinarskoj projekciji, zatim juče u Gračanici i na dodatnoj projekciji u "Sava centru", i drugi film očekuje sličan uspeh. Producent "Intermedija netvork" najavio je da će film od 16. januara biti na redovnom repertoaru i da će se zahvaljujući novim mobilnim projektorima prikazivati i u gradovima koji nemaju klasični bioskop.
