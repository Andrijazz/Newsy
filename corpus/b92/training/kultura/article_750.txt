> Izvor: B92
> Datum: subota 8.03.2014
> Rubrika: kultura
> Naslov: Bioskop "Fontana": Dve godine novog rada
> Članak:

Novobeogradski bioskop "Fontana", koji je u proteklom periodu vratio status kultnog gradskog mesta svih ljubitelja sedme umetnosti, proslavlja 8. marta dve godine rada od ponovnog otvaranja.
Iz "Fontane" napominju da su sve projekcije u subotu, 8. marta, rasprodate, a da su zbog velikog interesovanja publike FEST-a i rođendana bioskopa dodate projekcije filma "Nimfomanka" Larsa von Trira u subotu (23.30h) i nedelju (23h).
Iz "Fontane" napominju da su sve projekcije u subotu, 8. marta, rasprodate, a da su zbog velikog interesovanja publike FEST-a i rođendana bioskopa dodate projekcije filma "Nimfomanka" Larsa von Trira u subotu (23.30h) i nedelju (23h).
Omiljeni bioskop stanovnika Novog Beograda ponovo je otvoren 8. marta 2012. godine, posle više od 10 godina pauze. Opština Novi Beograd je inicirala obnovu sa namerom da se delatnošću bioskopa "Fontana" razvije Centar evropskog i dečijeg filma, kao edukativni segment filmske umetnosti koji nedostaje i Novom Beogradu i Gradu Beogradu. Partneri u realizaciji programa evropskog i dečijeg filma su Centar za filmsku umetnost Art & Popcorn i Dečiji Filmski Festival "Kids Fest". Svojim konceptom i ciljevima od samog starta "Fontana" se izdvaja od ostalih pre svega u pristupu koji ima prema publici. Nakon renoviranja starog objekta, Novi Beograd je dobio jednu od najmodernijih bioskopskih sala.

"Kao jedno od najvažnijih dostignuća koje smo ostvarili za dve godine jeste podrška Eurimaža (Eurimages) bioskopu Fontana 2013. godine za realizaciju programa i promociju evropskog filma i time ulazak u mrežu evropskih bioskopa Europa Cinemas. Eurimaž je fond Saveta Evrope za koprodukciju, distribuciju i digitalizaciju evropskih kinematografskih dela. Ima za cilj promociju evropske filmske industrije podstičući proizvodnju i distribuciju filmova, kao i saradnju između profesionalaca", navodi se u saopštenju uprave bioskopa. Tokom 2012. i 2013. godine u bioskopu Fontana, pored redovnog bioskopskog programa, održano je 14 filmskih festivala (kao i vikendi francuskog filma), u cilju promocije evropske kinematografije, kulturne raznolikosti i evropskih vrednosti. Poseban akcenat je stavljen na edukaciju mladih i upoznavanje omladine kako sa evropskim tako i sa dečijim filmom. U sklopu svojih aktivnosti bioskop Fontana je usluge pružao i mnogim kulturnim događajima kao što su promocije knjiga i filmova, a kao bitan segment izdvajamo podršku mladim autorima, studentima i njihovim debitantskim radovima.
