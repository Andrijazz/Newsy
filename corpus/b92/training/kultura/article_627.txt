> Izvor: B92
> Datum: sreda 26.02.2014
> Rubrika: kultura
> Naslov: "Desimir Tošić" za Ivačkovića i Petrovića
> Članak:

Nagrada "Desimir Tošić" za najbolju knjigu objavljenu 2013. godine pripala je Ivanu Ivačkoviću za knjigu "Kako smo propevali", dok je nagradu za najbolju kolumnu dobio novinar dnevnog lista "Danas" Dragoljub Petrović, saopštio je "Službeni glasnik".

Odluku o dobitnicima nagrade, koju je ustanovla ta izdavačka kuća, žiri je doneo danas tajnim glasanjem. U užem izboru, pored nagrađene knjige, bila je knjiga "Zvezde supermarket kulture" Maje Vukadinović. Kako su objasnili članovi žirija, obe knjige su dokaz da se može pisati ozbiljno, ali da to bude dostupno širokoj publici. Predsednik žirija Dušan Pavlović rekao je da nagrađena knjiga nije samo istorija rokenrola, već i istorija društva koje je tada postojalo u Jugoslaviji. "Knjiga pokazuje interakciju između muzike i društvenih okolnosti u kojima je nastala", kazao je Pavlović. Dobitnik nagrade Ivan Ivačković rekao je na dodeli da je ova nagrada veliki podsticaj za dalji rad i da je uložio velike emocije u pisanje svoje knjige. "Namera mi je bila da ispričam priču o zemlji koje više nema, da ispričam njenu istoriju, ali kroz njenu muziku. Ova knjiga je inventar uspomena moje generacije. Nestankom naše zemlje postali smo beskućnici, a ovo je dnevnik nas beskućnika", kazao je Ivačković. U najuži izbor za nagradu za seriju kolumni, osim Petrovića, ušao je i Cvijetin Milivojević. Član žirija Petar Lazić rekao je da su ovo dva autora koja dokazuju da se kolumna može pisati "glavom, a ne pljuvačnim žlezdama". "Drago mi je da nagrada nosi ime Desimira Tošića i još mi je draže što nagrada dolazi od jedne državne ustanove, imajući u vidu da i Cvijetin i ja dosta kritikujemo aktuelnu vladu i to čini ovu nagradu još dražom", kazao je Petrović. Na dodeli nagrada predstavljena je i knjiga prošlogodišnjeg dobitnika nagrade za najbolju kolumnu Slaviše Orlovića "Taoci politike", koja predstavlja zbirku njegovih tekstova objavljenih od 2003. do 2013. godine. Orlović je kazao da su njegove kolumne svedočanstva o vremenu, a da su mu teme nametali sami događaji oko njega. Nagrada "Desimir Tošić" afirmiše osnovne humanističke i demokratske principe. To priznanje "Službeni glasnik" dodeljuje od 2008. godine.
