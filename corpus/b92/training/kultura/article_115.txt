> Izvor: B92
> Datum: subota 11.01.2014
> Rubrika: kultura
> Naslov: Kako štedi Atelje 212?
> Članak:

Glumci se samoinicijativno odrekli varijabile kako bi smanjili nagomilane dugove, što je rezultiralo pozitivnim bilansom na kraju protekle kalendarske godine.

"Avgust: okrug Osidž" savremenog američkog pisca Trejsija Letsa u prevodu glumice Milice Mihajlović i u režiji Ljiljane Todorović nova je predstava koju će Atelje 212 u februaru premijerno predstaviti svojoj publici. Po ovom komadu snima se holivudski film sa Džulijom Roberts i Meril Strip u glavnim ulogama, koji će izaći gotovo istovremeno sa premijerom u Ateljeu. Neposredno posle toga glumački tandem Anica Dobra i Svetozar Cvetković počeće probe predstave "Mizeri" po romanu Stivena Kinga, a u režiji mladog reditelja Petra Popovića, čija će ovo ujedno biti diplomska predstava u klasi profesorke Alise Stojanović na Fakultetu dramskih umetnosti u Beogradu. Ovo su najnoviji umetnički poduhvati Ateljea 212 sa kojima će zakoračiti u 2014. godinu, a koje nam je iz prve ruke saopštila Ivana Dimić, v. d. direktora ove beogradske pozorišne kuće. - Odlučili smo se za komad "Avgust: okrug Osidž" - objašnjava Ivana Dimić - jer je u pitanju izvanredna porodična drama sa odličnim ženskim ulogama. U glumačkoj ekipi su: Dragan Nikolić, Dara Džokić, Anita Mančić, Branimir Brstina, Jelena Petrović, Jelena Đokić, Milica Mihajlović, Branka Šelić, Mladen Andrejević, Dejan Dedić, Isidora Minić, Marinko Madžgalj i Nenad Ćirić. Planirani novac za realizaciju predstave obezbedio je osnivač Skupština grada Beograda. Kada je u pitanju duo drama "Mizeri" Atelje 212 je na dobrom putu da obezbedi materijalna sredstva budući da je projekat jeftin. Anica Dobra nije bila zastupljena u prethodnim podelama, a ovim njenim angažmanom praktično će svi glumci Ateljea 212 biti u nekoj od podela na matičnoj sceni. Filmski sladokusci sigurno se sećaju istoimenog filma Roba Rajnera iz devedesetih godina prošlog veka u kojem su glavne uloge tumačili Džejms Kan i Keti Bejts. Iza Ateljea 212 je duga, mukotrpna 2013. godina. Ipak, Ivana Dimić naglašava da je bilans odličan. - Uspeli smo da vratimo ogromne nasleđene dugove. Postavili smo na repertoar dve velike ansambl predstave Gogoljevog "Revizora" i Kovačevićev komad "Sveti Georgije ubiva aždahu" sa glumcima iz Ateljea 212. Posao nije bio nimalo lak, ali smo udruženim snaga uspeli da prebrodimo krizu. Kompletan ansambl se žrtvovao. Svi glumci su pristali da rade bez varijabile kako bi smanjili nagomilane dugove i to je rezultiralo pozitivnim bilansom na kraju protekle kalendarske godine. To ne znači da smo sada bez problema. Samo smo izdigli glavu iznad vode, ali treba i dalje slediti taj put. Sada poslujemo vrlo oprezno jer smo svedoci kako je teško vraćati dugove - objašnjava Ivana Dimić i dodaje: - U proteklom periodu osnovali smo Umetnički savet Ateljea 212 koji čini sedam glumaca: Gorica Popović, Branimir Brstina, Isidora Minić, Nebojša Ilić, Branka Šelić, Gordan Kičić i Dubravka Mijatović. Na ovaj način želeli smo da angažujemo umetnike koji će brinuti o svojoj kući na nivou celokupnog rada, a ne da samo svojim ulogama daju doprinos radu pozorišta. Tako je ceo ansambl sve vreme bio informisan o poslovanju, jer se to njih, uostalom najviše i tiče. Ivana Dimić je pred sam kraj 2013. godine otišla u penziju, ali će biti na čelu Ateljea 212 do izbora novog direktora kuće. - Penzije za pozorišne radnike toliko su male da nam je svaki dinar dragocen. Nisam želela da čekam da mi penzija po novom zakonu bude dva dinara. Ipak, nisam želela ni da svoje kolege ostavim na cedilu, već sam prihvatila ponudu da budem na čelu kuće do proleća kada se očekuje veliki konkurs za čelnike beogradskih umetničkih institucija. Da se ne pravi vakuum, to jest da ne dolazi do nepotrebnih turbulencija u pozorištu. Već sam rekla Branimiru Brstini, Gorici Popović i Dari Džokić da se tim povodom angažuju, jer je mnogo bolje da pozorište ima svoje kandidate. U suprotnom vlast će biti u situaciji da stavi bilo koga. Naravno, ne znam da li će naši kandidati proći, jer osnivač daje poslednju reč, ali je svakako dobro da blagovremeno reagujemo - kaže naša sagovornica.
