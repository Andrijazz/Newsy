> Izvor: B92
> Datum: sreda 15.01.2014
> Rubrika: kultura
> Naslov: “JazzIbar” ove godine od 4. do 6.jula
> Članak:

Četvrti internacionalni festival džeza "JazzIbar" ove godine biće održan od 4. do 6. jula, saopštio je organizator ove manifestacije, Kulturni centar "Ribnica" iz Kraljeva.

Na festivalu će nastupiti i "Trio balkanske žice", poznati srpski sastav gitarista iz porodice Starčević, u kome nastupaju Zoran, Nikola i Željko. Oni komponuju i izvode muziku koja je sinteza balkanskih melodija sa džezom, svingom i elementima umetničke muzike. "Svirali smo širom sveta, ali još ne u Kraljevu. Drago nam je što će prvi nastup biti baš na festivalu koji okuplja veliki broj posetilaca i postaje sve poznatiji", izjavio je Zoran Starčević. Aleksandra Kljajević, direktorka Kulturnog centra "Ribnica", najavljuje bogat program za tri festivalska dana i najmanje šest koncerata. Pri kraju su pregovori sa izvođačima iz Srbije i inostranstva, pa će uskoro biti objavljen kompletan program. Svi koncerti na festivalu biće besplatni i održani na Trgu Svetog Save. Kulturni centar "Ribnica" iz Kraljeva organizuje još dva tradicionalna letnja festivala. "Maglič" će biti održan od 6. do 8. juna, a "Strit art" (Street art) 29. i 30. avgusta.
