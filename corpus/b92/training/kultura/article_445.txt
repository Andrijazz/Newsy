> Izvor: B92
> Datum: subota 8.02.2014
> Rubrika: kultura
> Naslov: Kultura u predizbornoj Srbiji čeka bolje vreme
> Članak:

Kultura u Srbiji je, na žalost, na poslednjem mestu liste prioriteta bez obzira na to da li je vreme izbora ili ne, smatraju Tanjugovi sagovornici i dodaju da ministarstvo kulture u ovom sazivu nije postiglo neke značajnije rezultate.

"Kultura nije među prioritetima u vreme izbora, mi se trudimo da se ona nekako popne na toj lestvici prioriteta ali niko neće dobijati ni gubiti poene ni glasove na kulturi, smatra dirigent i v.d upravnik Narodnog pozorišta Dejan Savić. "Mi u kulturi izborima se radujemo, uopšte za izbore smatramo da je to odgovorna, savesna i ozbiljno donesena odluka i u kulturi očekujemo bolje vreme", izjavio je Tanjugu Savić. On je rekao da kultura za vreme izborne kampanje nije u žiži što je na neki način dobro, ali da to ne sme posle da bude slučaj kada se bude razgovaralo o rešenjima, idejama, projektima, o poslovima nakon završetka i okončanja izbora. Što se tiče ovog saziva ministarstva Savić nije zadovoljan, rezultati su, kaže, najblaže rečeno više nego skromni pa se raduje što će doći do promena i do novih ljudi, koji će imati više sluha za sve što se u kulturi dešava. "Moram da budem iskren i da tačno govorim, Narodno pozorište je od ministarstva dobilo sredstva koja smo tražili za određene projekte, koje smo tražili i tu zaista nema razloga da budemo na bilo koji način nezadovoljni, ali neke druge stvari, prosto nikako ne funkcionišu, ne samo sa nama nego i sa drugim nacionalnim institucijama kulture", istakao je Savić. Prema njegovim rečima, to je sada prošlost i treba se okrenuti budućnosti i videti, kako sada kulturu bolje, pametnije pozicionirati. "Ono što je naš osnovni zahtev, to je da se kultura vrati u najjaču stranku, to je prioritet bez koga se dalje ne može, kultura mora da pripadne najjačoj stranci, i ona ne sme da bude moneta za potkusurivanje koalicionih partnera ne znam ovo, ne znam ono, već kakve su to računice, mi ćemo tražiti, zathevati, moliti, šta god je potrebno, pisati, da kultura nakon izbora pripadne najjačoj stranci", rekao je Savić.

Popularni glumac i član Predsedništva Udruženja dramskih umetnika Srbije Goran Jevtić smatra da je problem s jedne strane opšta skrajnutost kulturne politike, a sa druge to što ustanove kulture i umetnici nemaju sagovornika u Ministarstvu kulture kada se donose odluke koje se njih tiču. "Glavni problemi su nebriga i skrajnutost kulturne politike. Ovde se zapatilo mišljenje da je kultura resor i aspekt društva koji troši novac, a da ništa ne proizvodi", rekao je on Tanjugu. Jevtić smatra da mora da se promeni svest, da ljudi shvate da nije samo proizvodna i upotrebna vrednost onog vidljivog, materijalnog, konkretnog "odmah i sad" - nešto što doprinosi boljitku i kvalitetu života, razvoju društva i naroda. "Svi problemi u komunikaciji, načinu mišljenja, ponašanju, to što trpimo agresiju na ulicama, nemogućnost da se čovek prekvalifikuje, nađe posao i sreću u životu, to sve ide od obrazovanja i od kulture", izjavio je on. "Mi se bavimo posledicama i mislimo da ćemo saniranjem posledica moći da mašemo kao zastavicama pobede u predizbornim kampanjama. Mora da se radi na uzrocima i preventivi, a preventiva za zdravo društvo je ulaganje u obrazovanje i u kulturu. Pod tim ne mislim samo na umetnost nego prvenstveno u smislu kulture življenja, poimanja lepote, dobrote, moralnih vrednosti", naglasio je on. Jevtić je komentarisao radikalne rezove u institucijama kulture, poput zabrane zapošljavanja.

"Mi smo svesni s jedne strane da je potrebna reforma, a s druge strane imamo velike probleme i samo tražimo sagovornika. Očekujemo da nas neko iz Ministarstva svaki put kad donosi odluke koje se nas tiču - konsultuje. Zato što smo mi ipak ljudi iznutra", rekao je on. Kako je dodao, ministar kulture bi morao da zna specifičnosti kada nam kaže: nema zapošljavanja u narednih godinu dana i ja to radim da bih napravio čistku jer imam centre za kulturu po Srbiji sa po 70 zaposlenih, bez programa, a vi ako imate potrebu, pišite i ako zaista postoji potreba, biće vam odobreno. Jevtić je naveo primer razvodnika u pozorištu, mahom studenata, koji zbog svojih obaveza mogu iznenada da odustanu od posla. "Mi ne možemo na dnevnom nivou pisati deset dopisa Ministarstvu, koje će onda u narednih mesec dana da raspravlja da nam odobri novog razvodnika. Imamo na dnevnom nivou potrebe od najbanalnijih stvari, preko javnih nabavki, na primer, glumac može da pocepa čarape ili izgubi deo nakita koji mora da se dokupi. Ne može se za to raspisivati tender", objasnio je on. Takođe, ne može se raspisivati tender za pojedinačnog glumca koji 20 godina ima svoj specifični habitus zbog čega ga upravo uzimate za određenu ulogu. Takve i druge "nebuloze", rekao je Jevtić, dešavale su se zato što Ministarstvo rada propiše jedan opšti zakon, a mi potpadnemo pod njega. "Ono što tražimo, kao Udruženje dramskih umetnika, jeste da budemo stalno konsultovani zato što mi zajedno sa našim resornim Ministarstvom želimo da radimo na dobrobiti, na zakonima, na reformama, ali ne tako tvrdim nožem, pa da pravimo nove probleme budućim generacijama". "U ovom trenutku mi imamo problem da dođemo do sagovornika i to je suština problema", zaključio je on. Za pisca Igora Marojevića, predizborno vreme je "zgodno" da se sagleda tretman kulture u ovom društvu. "U predizbornoj kampanji se ne priča baš o kulturi. Tek kada se završe izbori počne priča o sastavu vlade i tu se kultura ne pominje. Kada se već ta masa informacija i nagađanja malo razvrsta počne stidljivo nagađanje ko bi taj sektor mogao da dobije. To je ponižavajući odnos prema kulturi koji vlada u 21. Veku", rekao je Marojević Tanjugu. On je ocenio i da je 0,62 odsto budžeta za kulturu "takođe mera poniženja". "Mislim da je bolje da se pribegne onome što je legitimno a to je da se ukine ministarstvo kulture i da se pripoji ministarstvu prosvete I obrazovanja ili ministarstvu unutrašnjih poslova, zavisno od toga kakva se politika sledi", zaključio je Marojević.
