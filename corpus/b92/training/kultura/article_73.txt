> Izvor: B92
> Datum: sreda 8.01.2014
> Rubrika: kultura
> Naslov: Elektronske knjige izdavača “Booka”
> Članak:

Izdavačka kuća "Booka" među prvima u Srbiji ulazi na tržište elektronskih knjiga objavljujući u eBook formatima roman "U potpalublju" Vladimira Arsenijevića i hit iz 2013. godine "39 pesama" Nebojše Krivokuće.

U saradnji sa vodećim evropskim distributerom elektronskih knjiga, nemačkom kompanijom Bookwire, ovi naslovi su dostupni na čitavom nizu sajtova specijalizovanim za prodaju eBook izdanja, saopštila je izdavačka kuća "Booka". Među njima je Apple iBook store, ali i Sony Reader Store, kao i najznačajniji nemački sajtovi Buecher, Pageplace, Weltbild i mnogi drugi. Uskoro bi trebalo da se pojave i na sajtu Barnes & Noble, a što se tiče Amazona čeka se podrška za srpski jezik koji ova vodeća svetska online prodavnica najavljuje do kraja godine. U narednom periodu očekuje se još "Bookinih" izdanja dostupnih u eBook formatu. Linkovi ka online prodavnicama mogi se naći na sajtu izdavača.
