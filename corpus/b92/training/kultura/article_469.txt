> Izvor: B92
> Datum: ponedeljak 10.02.2014
> Rubrika: kultura
> Naslov: O smislu pisanja u novom veku u SKC-u
> Članak:

U sredu 12. februara u 19h u maloj sali SKC-a održaće se tribina "Smisao pisanja u novom veku" na kojoj učestvuju Vesna Trijić, kritičarka, Vladimir Kecmanović pisac, Sanja Milić, novinarka i Sava Damjanov, profesor i pisac. Moderator i autor programa je Vesna Kapor.

Da li je književnost jedina umetnost koja se, suštinski, ne uspeva užlebiti u vreme novih tehnologija i medija? Da li je marketing presudan za život knjige, i da li i na koji način, utiče i na "profesionalne čitaoce" - kritičare? Kako se stvaraju dominantne forme, zapravo kako se formira čitalački ukus? Šta su to poželjni modeli pisanja? Čuju se i mišljenja da novo vreme nije vreme velikih individualnih pokušaja, da će se pojedinci ostvarivati, isključivo kroz "projekte", jer savremeno društvo koje se javlja kao "sistem apsolutnog izobilja i slobode" ne traži i ne trpi angažman izvan sistema. Da li je štampana književnost još jedini izraz dubokog individualizma? Sledeća karika u nizu jesu javni nastupi kroz koje možemo oslušnuti trenutak u kome živimo. Stoga će ova tribina biti razmena mišljenja i traganje za smislom. Ukoliko istog ima.
