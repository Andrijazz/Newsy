> Izvor: B92
> Datum: subota 8.02.2014
> Rubrika: kultura
> Naslov: Demo masters 11 u nedelju u DOB-u
> Članak:

Serijal koncerata Demo Masters u Domu omladine Beograda nastavlja se novim svirkama 9. februara od 20 časova.

Serijal koncerata Demo Masters u Domu omladine Beograda nastavlja se novim svirkama 9. februara od 20 časova. U Klubu DOB-a nastupiće bendovi: Unija ludaka (fanki, Beograd), Kiza bluza (bluz-rok, Beograd / Zaječar), Rezervni plan (rok, Pančevo), Forbidden Past (metal tribjut, Jagodina), P.P. (Goblini tribjut, Beograd) i Convoy (bluz tribjut, Šabac). Kao gostujući bend, van takmičarske konkurencije, nastupiće sastav Contrast Eve, iz Beograda. Cena ulaznice iznosi 100 dinara. "U dosadašnjem delu takmičenja je učestvovalo više od šezdeset bendova, a imali smo i dva 'izleta' - u Apatin i Požarevac, dok je za 15. februar planiran Demo Masters koncert u Novom Sadu, u klubu Quarter", kaže Olga Kepčija, iz organizacionog tima DM takmičenja i jedna od članica žirija.

Ona ističe da su izvođači koji su do sad nastupili pokazali vrlo visok nivo profesionalnog pristupa, bez obzira što se radi o demo bendovima, a mnogima je svirka na Demo Mastersu bila i prvi nastup. "U odnosu na dosadašnja takmičenja primetan je veliki porast kvaliteta izvođača, što dokazuje da nove generacije vredno rade i da im treba pružiti mnogo više prostora u medijima. Oni su budućnost srpske rok muzike, u najširem smislu. Trebalo bi slediti primer Doma omladine Beograda, koji pruža mogućnost mladim bendovima da nastupe na kvalitetnoj opremi u najboljem klupskom koncertnom prostoru", navodi Kepčija. Članovi žirija Demo Masters takmičenja su: Vladimir Janković Džet, predsednik žirija; Olga Kepčija, Radio Beograd 202; Stevan Gojkov, glavni i odgovorni urednik magazina "Bravo"; Galeb Nikačević, predstavnik Doma omladine Beograda; predstavnik portala Time Machine Music; te gostujući članovi žirija - ove nedelje to su rok kritičar i novinar Bane Lokner i muzički novinar Milan Ćunković.

Na svakom koncertu po odluci žirija u drugi krug takmičenja prolaze dva, a po odluci publike jedan bend po večeri. Pored žirija i publike svoje glasove daju i bendovi koji nastupaju. Članovi bendova glasaju po principu 3-2-1 glas(a), ali ne mogu dati glas svom bendu. Po odluci žirija u drugi krug prolaze dva, a po odluci publike jedan bend po večeri. Po završetku prve faze takmičenja, na osnovu snimaka nastupa bendova uživo, žiri će odabrati određeni broj bendova koji će dobiti novu šansu u baražu, za prolazak u drugi krug takmičenja. Finale je predviđeno u maju, kad će biti poznati pobednici kojima slede nagrade. Pobednici Demo Masters takmičenja, između ostalih nagrada, dobiće i ekskluzivnu priliku da sledećeg leta nastupe na Platou Milana Mladenovića, u okviru programa "Koncerti na zidiću" Doma omladine Beograda.
