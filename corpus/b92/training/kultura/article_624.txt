> Izvor: B92
> Datum: sreda 26.02.2014
> Rubrika: kultura
> Naslov: Igra prestola: Svi ljudi moraju umreti
> Članak:

Popularna "Igra prestola" u novu sezonu kreće ovog aprila, a kablovska televizija HBO ne prestaje da priređuje nova iznenađenja za sve fanove ove serije. Tako je 26. februara predstavljeno dvadesetak novih plakata sa samo jednom porukom - Svi ljudi moraju umreti.

Novi promotivni plakati predstavljaju dvadeset junaka serije, a praćeni su sloganom "Valar Morghulis", što u prevodu sa izmišljenog jezika, kojim se služe junaci, znači upravo to - Svi ljudi moraju umreti. Poruke na ovim plakatima u skladu su sa nedavno predstavljenim novim trejlerom za seriju, koji nagoveštava da će četvrta sezona serije proteći u znaku Denerisine vladavine. Osim promotivnih postera, HBO je predstavio i nekoliko novih inserata iz serije, koji bi trebalo još više da rasplamsaju želju gledalaca za novim epizodama.

Ipak, publika će morati da se strpi do početka aprila, kada nove epizode stižu na HBO kanale. Svetska premijera zakazana je za 6. april, dok će domaća publika nove epizode moći da prati na regionalnom HBO kanalu već od 7. aprila. "Igra prestola" adaptacija je romana Džordža R.R. Martina, i od prvih epizoda prikazanih 2011. godine privukla je veliki broj gledalaca širom sveta, kao i brojna priznanja. Najavljena, četvrta sezona oslanja se na događaje iz knjige "Oluja mačeva - deo drugi: Krv i zlato", koju je kao i ostala Martinova dela u Srbiji objavila "Laguna". Svoj televizijski život još čekaju romani "Gozba vrana" i "Ples zmajeva", dok pisac trenutno radi na šestoj knjizi "Vetrovi zime". Kada će biti objavljena i poslednja, sedma knjiga serijala, pod nazivom "San o proleću", još nije poznato.. .. .. .. .. .. .. .. .. .. 