> Izvor: B92
> Datum: ponedeljak 20.01.2014
> Rubrika: kultura
> Naslov: "Čučuk Stana" u Madlenianumu 24. januara
> Članak:

Gostujuća premijera monodrame "Čučuk Stana" po tekstu Rajka Đurđevića i režiji Cizane Murusidze, u tumačenju Mire Đurđević održaće se na Maloj sceni "Madlenianuma" u petak 24. januara u 20 časova.

Monodrama o životu srpske i grčke heroine Čučuk Stane - žene Hajduk Veljka i velikog grčkog junaka Jorgakisa Olipiosa, rođene krajem 18. veka u selu Sikole blizu Negotina, a sahranjene pod Olimpom. Realističkim načinom igre i scenskim prikazom, ispričana je priča o životu ove vanvremenske žene, koja je upravo svojom ličnosću, neobuzdanim temperamentom i karakterom, sa svojih nepunih 20 godina, uticala na događaje presudne za istoriju Srbije i Grčke. Predstava je rađena u samostalnoj produkciji glumice Mire Đurđevic, koja i tumači lik Čučuk Stane, a po tekstu Rajka Đurđevića, dramskog pisca, autora predstave "Kosovska hronika" - svojevremeno igrane na Velikoj sceni Narodnog Pozorišta u Beogradu. Nakon 25 godina, ovo je tek drugi dramski tekst u istoriji srpske književnosti napisan o ovoj junakinji. Svoj veliki doprinos u ostvarivanju scenske ideje za ovu monodramu dale su i dve dame: rediteljka Cisana Murusidze i kreatorka Verica Rakočević Kuzmančević koja je uradila kostim. Dizajn zvuka uradio je Vlada Petričević, a umetnicka slika "Čučuk Stana" rađena u stilu hiperrealizma, u tehnici "ulje na platnu" (50x60 cm) ikonopisca Milana Cvjetičanina je i vizuelno rešenje plakata predstave. Nakon Beograda, monodrama ce biti izvedena u Negotinu - gradu Stane i Veljka, gde će izvođenje biti upriličeno u okviru "donatorske večeri", čija je ideja podizanje spomenika ovoj večnoj junakinji srpske istorije, koja nažalost, do današnjeg dana, sticajem raznih okolnosti ne poseduje ni svoje grobno obeležje na mestu gde je sahranjena u Atini 1849. godine.
