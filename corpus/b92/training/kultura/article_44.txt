> Izvor: B92
> Datum: nedelja 5.01.2014
> Rubrika: kultura
> Naslov: Džek Vajt najavio novi album
> Članak:

U jednom od postova koji je objavio na internetu muzičar Džek Vajt je nagovestio da bi vrlo brzo u prodaji trebalo da se pojavi njegov novi album, jer ga je upravo završio.

Džek Vajt je u postu koji je objavio na Redditu, saopštio da je u isto vreme producirao dve nove ploče, a da je jedna od njih njegova i da bi do kraja januara obe ploče trebalo da budu kompletno završene. "Ovog meseca radim na 2 albuma i završavam ih, a jedan od njih je moja solo ploča", napisao je Vajt. Kako je ranije objavljeno, Vajtov sastav Dead Weather ne bi trebalo da objavi novu ploču do 2015. godine, što je kod obožavalaca podstaklo nagađanje da bi album o kojem je Vajt pisao trebalo da zapravo bude njegov solo album, naslednik ploče "Blunderbuss" iz 2012. godine. Prošlog meseca Džek Vajt se pridružio Brendanu Bensonu, koji sa njim svira u bendu Racounters, na pozornici za vreme jednog dobrotvornog koncerta u Nešvilu. Na tom konceti odsvirali su Bensonovu "'Good To Me", kao i pesme iz repetoara benda Racounters, "Steady As She Goes" i "Hands".
