> Izvor: B92
> Datum: subota 18.01.2014
> Rubrika: kultura
> Naslov: Nove muzejske akvizicije u Muzeju Cepter
> Članak:

Muzej Cepter u Knez Mihailovoj ulici, kao legitimni naslednik Galerije Cepter, obeležiće 23. januara 20 godina rada izložbom muzejskih akvizija u 2013.

Kako je najavljeno, na izložbi će biti predstavljena nova dela umetnika već zastupljenih u kolekciji, ali i mladi stvaraoci, jer Muzej Cepter od pre nekoliko godina u otkupima dela posvećuje posebnu pažnju onima koji tek izlaze iz fakultetskih ateljea. Publika će u Muzeju Cepter, pored novih dela umetnika koji su već zastupljeni u kolekciji (Milun Vidić, Dragoš Kalajić, Aleksandar Luković, Vladislav Šilja Todorović, Slavoljub Caja Radojčić, Katarina Alempijević, Slavoljub Slava Bogojević, Gordana Jocić), moći da vidi i dela mladih autora koja su otkupljena prošle godine. Prema rečima direktorke Muzeja Cepter Ivane Simeonović Chelić, kolekcija muzeja obogaćena je novim umetničkim imenima, delima mladih umetnika sa završne školske izložbe Fakulteta likovnih umetnosti. Izabrana su dela Marije Jovanović, Jovane Tucović, Radeta Mutapovića i Stefana Mirosavića.
