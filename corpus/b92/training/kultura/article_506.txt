> Izvor: B92
> Datum: petak 14.02.2014
> Rubrika: kultura
> Naslov: "Hiljadu delova" otvara Beogradski festival igre
> Članak:

Celovečernji balet španskog koreografa Alehandra Serude "Hiljadu delova", u izvođenju američke trupe "Hubbard Street Dance" iz Čikaga, svečano će otvoriti 11. Beogradski festival igre u Centru Sava, 30. marta.

Čuvena trupa iz Čikaga prvi put dolazi u region, predstaviće se baletom mladog i popularnog koreografa Serude koji je pre samo par godina oduševio beogradsku publiku svojom postavkom za Nacionalnu plesnu kompaniju iz Madrida, najavila je direktorka BFI Aja Jung. Prema njenim rečima, inspiracija mladom baletskom umetniku Serudi su vitraži Marka Šagala, kosmopolitskog likovnog umetnika koji se tokom osam decenija oprobao u raznim avangardnim pravcima koji su obeležili 20.vek. Serudin celovečernji balet u pogledu plesne tehnike i estetike, ali i upotrebe novih tehnologija u teatru je pravi baletski spektakl.U njegovoj realizaciji učestvuje 23 igrača, među kojima je i sam Serudo, ali i preko trideset tehničara i alpinista koji rade na specijalnim efektima, istakla je Jung. Osnivačica i direktorka BFI Jung navodi da su kritičari složni u tvrdnji da je "ova postavka potvrda vrhunske interpretacije i nepredvidivosti mašte". Ljubitelji igre na predstojećem festivalu u Beogradu imaće priliku da upoznaju trupu "Hubbard Street Dance", među najboljim američkim baletskim kompanijama, koja uživa snažnu podršku Grada Čikaga i gradonačelnika Rama Emanuela. Kompanija je osnovana 1977. godine i neguje vrhunsku baletsku tehniku i repertoar koji potpisuju najtraženiji koreografi.
