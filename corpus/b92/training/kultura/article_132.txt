> Izvor: B92
> Datum: ponedeljak 13.01.2014
> Rubrika: kultura
> Naslov: Ponovo radi bioskop u Filharmoniji
> Članak:

Beogradska filharmonija obeležava Novu godinu po Julijanskom kalendaru izvodeći muzičke partiture iz najpoznatijih filmova domaće kinematografije,16. januara (Kolarac, 20h).

Filharmonija će dočarati bioskop u koncertnoj dvorani. Umesto celuloidne trake publika će moći da "sluša" svoje omiljene domaće filmove i tako se priseti antologijskih scena iz "Otpisanih", "Maratonaca", "Balkan ekspresa", "Nacionalne klase", "Petrijinog venca" i mnogih drugih kultnih dela. Ovu "muzičku sinemaniju" predvodiće mladi Vladimir Kulenović, rezidencijalni dirigent Beogradske filharmonije. Kulenović je dirigent koji gradi izuzetno uspešnu karujeru u SAD-u. "Najveće zadovoljstvo i jedinstvena čast mi je da započnem ovu godinu sa svojim najdražim kolegama na svetu - muzičarima Beogradske filharmonije! Repertoar ovog koncerta obuhvata izbor iz filmova koji su nam svima mnogo značili dok smo odrastali, a za mene ima posebnu, nostalgičnu lepotu. Filmska umetnost je imala veliki udeo u mom razvitku i kao čoveka i umetnika. Raduje me da taj afinitet mogu da podelim sa muzičarima Beogradske filharmonije i voljenom publikom kroz naš zajednički muzički jezik", kaže Kulenović. Na najcitiranije pitanje iz srpskih filmova "Da li si ti muzičar?" - Beogradska filharmonija će na ovom koncertu znati pravi odgovor! Muzičke partiture srpske kinematografije - jednog od najblistavijeg simbola domaće proizvodnje, učinile su filmove neprolaznima a dela koja će izvesti Filharmonija potpisuju kompozitori Zoran Simjanović, Voki Kostić, Mića Marković, Danilo Danilović kao i popularni Manjifiko. Poslednji koncert iz ciklusa Nove godine zakazan je za 30. januar kada se obeležava Kineska Nova godina koncertom koji će predvoditi šef - dirigent Muhaj Tang.
