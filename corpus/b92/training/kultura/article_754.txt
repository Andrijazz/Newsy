> Izvor: B92
> Datum: subota 8.03.2014
> Rubrika: kultura
> Naslov: Unosno mesto: Korupcija i mito na sceni JDP-a
> Članak:

Predstava "Unosno mesto" po tekstu ruskog klasika Aleksandra Nikolajeviča Ostrovskog u režiji Egona Savina premijerno je izvedena 7. marta na sceni "Ljuba Tadić" Jugoslovenskog dramskog pozorišta.

Za premijeru je vladalo veliko interesovanje, a publika u prepunoj sali na kraju je dugim aplauzom nagradila ceo razigrani ansambl. Uloge su tumačil Nikola Rakočević, Branislav Lečić, Jelisaveta Sablić, Predrag Ejdus, Srđan Timarov, Jovana Gavrilović, Anđelika Simić, Bogdan Diklić. Milena Živanović i drugi. Lečić i Seka Sablić zasluženo su dobili aplauze i na otvorenoj sceni.

Ova pesimistička komedija na temu korupcije, mada u kostimima iz 19. veka, predstavlja duhovito ogledalo današnjeg vremena. Radnja se dešava u miljeu državnih činovnika i preko noći obogaćenih trgovaca, a gotovo svi likovi smatraju da je mito sasvim normalna stvar, da je onaj ko ne ume da se "snađe" sam kriv što je siromašan. Jedini mladi čovek koji se vatreno zalaže za poštenje i društvenu pravdu u takvom okruženju deluje smešno i glupo.

"Svaki pisar zna da je bolje biti sit čovek nego gladan filozof" i "Pošteno siromaštvo lepo izgleda samo u pozorištu" neke su od replika kojima likovi opravdavaju svoje svetonazore, grabljivost i bestidno dodvoravanje predpostavljenima kako bi se domogli unosnog mesta. Kroz slike Ostrovskog o moralnom blatu njegovog vremena, reditelj Savin ukazuje na našu stvarnost koja je, kako je izjavio, neprihvatljiva i zato joj se moramo smejati u lice. Za zanimljivu i scenski bogatu predstavu zaslužni su i scenograf Miodrag Tabački i kostimograf Lana Cvijanović.
