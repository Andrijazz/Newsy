> Izvor: B92
> Datum: utorak 25.02.2014
> Rubrika: kultura
> Naslov: Goblini: Publiku ne možeš da foliraš!
> Članak:

Koncert Goblina na kojem će promovisati album "Roba s greškom" biće održan 8. marta u beogradskoj Hali sportova, a frontmen Branko Golubović-Golub najavljuje sjajnu atmosferu i kaže da će se svi potruditi da do nje i dođe.

"Sve mozes da isfoliraš, ali da foliraš ljude da uživaš u svirci dok je očigledno da jedva čekaš da spakuješ instrumente i odeš kući - to je već nemoguće", rekao je Golubović Tanjugu. On je dodao da publika može očekivati od ovog koncerta samo ono što taj bend može da ponudi, a u isto vreme i da ispuni, a to je odlična svirka. "Želim da verujem da su ljudi koji nas slušaju svih ovih godina odavno to i prepoznali kao jednu od naših glavnih pozitivnih karakteristika", kaže on. Kažu da je ovaj album otvaranje novog poglavlja u njihovoj karijeri i da pokušavaju da prošire komunikaciju pošto smatraju da problemi kojima se bave kroz svoju muzike ne utiču isključivo i samo na živote ljudi koji ih slušaju, već i na one koji ih ne slušaju. "Trudimo se da naše poruke dopru i do svih onih koji nisu preterano veliki ljubitelji muzike koju sviramo", objašnjava Golubović. On ukazuje da su problemi koje obrađuju u svojim pesmama mnogo veći, a da samim tim zahtevaju i drugačiji pristup. Ne očekuju da neko ođednom zavoli Gobline, ali bi im bilo drago da nateraju ljude da na trenutak sednu i razmisle o pojedinim stvarima vezanih za njihov život, a vreme će pokazati da li će uspeti u tome, kaže on. Goblini su odlučili da politicki malo "prodrmaju" stvari izabravši angažovanu pesmu "Evropo". Za ovu pesmu koju ironično otvara citat himne Evropske Unije "Oda radosti", a stihovi upozoravaju Stari kontinent na blagodeti koje im donose Srbi i ostala svadljiva jugoslovenska plemena, Golubović je rekao da su Evropa i Evropska unija kao i momenat u kojem se trenutno nalazimo po pitanju našeg ulaska u istu u ovoj pesmi isključivo iskorišćeni kao "kolateralna žrtva". "Sve o čemu govorimo u ovoj pesmi je vezano je za nas same i nema nikakve veze s tim da li ćemo ili nećemo sj...ti Evropu'", objašnjava Golubović. On je podsetio da je poslednje istraživanje koje je obavljeno među zemljama članicama EU, pokazalo da zbog korupcije EU gubi 120 milijardi evra na godišnjem nivou. "Sa te tačke gledišta, čini mi se da nećemo imati problema sa tranzicijom i integracijom u trenutku kada i mi postanemo član", ocenjuje Golubović.

Kaže i da su poprilično samokritični na ovom svom albumu. "Prepoznali smo sebe kao srž problema, a koliko god to zvučalo paradoksalno, u isto vreme smo i jedino rešenje", rekao je Golubović i dodao da smo, kao narod, zaslužili da živimo kao "stoka" ukoliko želimo da ignorišemo sve što nam se dešava i da se vodimo linijom manjeg otpora. "Samim tim, poenta albuma 'Roba s greškom' je poruka ljudima da razmišljaju svojom glavom, da budu samokritični, a nakon toga i kritični, da identifikuju sve što ih okružuje, kao i da odluče kako će se odnositi prema svemu onome što je štetno za njihov intelektualni razvoj i budućnost", istakao je Golubović. On je napomenuo da ni jednog trenutka nisu pozvali ljude na revoluciju, ali je izrazio nadu da su kroz svoje pesme ljudima jasno predočili situaciju u kojoj se nalaze, ali i uprli prst u sve ono što smatraju da su osnovne kazne za stanje u kojem smo. "Naravno, najlakše je tražiti izlaz za svoje probleme u drugima i to zamka u koju nismo hteli da upadnemo", zaključio je Golubović. I ovoga puta Golubović nije želeo da otkrije ko će im biti gosti na koncertu, ali je rekao da će to biti oni koji će doneti dodatnu svežinu koncertu i koji će im pomoći da izađu iz klasičnog koncertnog šablona. Organizator koncerta i izdavač albuma je promoterska kuća Long Play. Premijera: Goblini - "Idemo" (VIDEO)
