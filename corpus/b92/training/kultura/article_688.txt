> Izvor: B92
> Datum: ponedeljak 3.03.2014
> Rubrika: kultura
> Naslov: Autori Kreativnog centra nagrađeni na BookILL Festu
> Članak:

Autori Kreativnog centra dobitnici su nagrade i priznanja na Trećem festivalu ilustracije knjige BookILL Fest, koji je održan 28. februara na Novosadskom sajmu, u okviru 20. Međunarodnog Salona knjige, u organizaciji Banatskog kulturnog centra i Novosadskog sajma.

Na festivalu su dodeljene nagrade za najbolje ilustracije knjiga i otvorena je izložba odabranih radova pristiglih na konkurs. Nagrada za najbolju ilustraciju KNJIGE ZA DECU dodeljena je Dobrosavu Bobu Živkoviću za ilustracije u knjizi Da pukneš od monstruma (priredio Zoran Penevski). PRIZNANJE za originalan koncept ilustrovanja knjige dobio je Slavimir Stojanović za Knjigu utisaka Slavoljuba Stankovića, koja se u TV obliku prikazuje na TV B92 od 17. februara, svakog radnog dana pred Vesti u 16:00 i 18:30. PovodomBookILL Fest-a bio je raspisan internet konkurs za najbolje ilustrovane knjige. Stiglo je oko 600 radova 95 autora iz Srbije i osam drugih zemalja (Francuska, Španija, Italija, Slovenija, BIH, Hrvatska, Crna Gora i Makedonija). Žiri, koji su činili Slobodan Ivkov, predsednik, prof. mr Sibila Petenji Arbutina i Senka Vlahović Filipov, odabrao je oko 100 radova, a dodeljene su nagrade u četiri kategorije (najbolje ilustracije pesničke i prozne knjige, knjige za decu, primena fotografije u ilustrovanju knjiga), kao i posebna priznanja. Izabrane ilustracije mogu se videti na izložbi u hali Master Novosadskog sajma do 4. marta 2014. godine.
