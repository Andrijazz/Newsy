> Izvor: B92
> Datum: nedelja 9.02.2014
> Rubrika: kultura
> Naslov: "Zeleno zvono" u znaku vojvođanskog roka
> Članak:

"Ilustrovana enciklopedija rok muzike u Vojvodini 1963-2013" Bogomira Bogice Mijatovića predstavljena je 8. februara i u Zrenjaninu, u Pozorišnom klubu "Zeleno zvono".

Enciklopedija je plod dugogodišnjeg istraživačkog rada autora Bogomira Bogice Mijatovića, koji je svoje višedecenijsko iskustvo upotpunio svedočenjima brojnih autora koji su tokom poslednjih pola veka učestvovali u stvaranju i razvoju rok kulture u Vojvodini. O knjizi koja obuhvata najvažnije rok bendove i autore, od pojave rok muzike u Vojvodini do danas, osim autora govorili su i Andrej Bulovan, Dejan Popov i Predrag Novković.

Oni su istakli da ova knjiga pokazuje da Zrenjanin ima jaku rok scenu u kontinuitetu i da je tokom proteklih pedeset godina uvek bio jedna od važnih tačaka za ovu scenu, jer je u svakom trenutku bilo dobrih i kvalitetnih bendova koji su pratili sve ono što je bilo aktuelno kod nas, ali i u svetu. Promocija je okupila veliki broj Zrenjaninaca, poštovalaca rok muzike, među kojima su bili i brojni zrenjaninski muzičari. U enciklopediji se našlo 27 zrenjaninskih bendova, uklučujući bendove starije generacije, kao i danas aktivne bendove. U knjizi su se našli i muzički urednici i novinari koji su podržavali i promovisali rok muziku svih ovih godina, kao i manifestacije i mesta koja su činila rok scenu takvom kakva jeste, među kojima je i zrenjaninski Pozorišni klub "Zeleno zvono".

Predrag Novković, urednik muzičke emisije "Gruvanje" na RT Vojvodini govorio je o aktuelnoj situaciji u rok muzici u zemlji, ističući da je poražavajuće to što danas ima malo mesta gde muzičari mogu da plasiraju to što rade, ali i da, sa druge strane, danas u svakom gradu postoje brojni autorski bendovi, koje čine mladi i talentovani muzičari. On je naglasio veliku važnost ove knjige i dodao da smatra da će njen značaj vremenom postati još veći. Autor je, pored ostalog, istakao da ova knjiga predstavlja i priliku da mlađe generacije vide ko su bili muzičari koji su učininili pionirske korake na rok sceni kod nas, a ujedno predstavlja i podršku mlađim bendovima na ovoj sceni.
