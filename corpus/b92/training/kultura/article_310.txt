> Izvor: B92
> Datum: ponedeljak 27.01.2014
> Rubrika: kultura
> Naslov: „Američka prevara“ stiže u domaće bioskope
> Članak:

Novi film Dejvida ORasela "Američka prevara", dobitnik Zlatnog globusa i jedan od glavnih favorita za Oskara, u domaće bioskope stiže 6. februara.

Radnja filma smeštena je u zavodljivo vreme, vreme koje je potresao jedan od najvećih skandala u američkoj naciji. Film je inspirisan Abskam skandalom, u kom su se FBI agenti udružili sa čovekom koji se bavio ilegalnim radnjama, kako bi uhvatili kongresmene u primanju mita. "Američka prevara" govori o "čoveku od poverenja", Irvingu Rosenfeldu, koji je zajedno sa svojim lukavim partnerom Britancem i ljubavnicom prisiljen da radi za bivšeg FBI agenta Ričija di Masoa. Di Maso ih uvodi u svet bogatih brokera i mafijaša, svet strašan i surov, koliko i očaravajući. U zamršenim odnosima, Irvingova nepredvidiva žena mogla bi da bude osoba koja će povući konce i sve srušiti. Proslavljeni reditelj Dejvid ORasel, koji je do sada tri puta nominovan za Oskara, osvrnuo se u svom najnovijem ostvarenju, na ljubavnu odnos između poslovnih partnera i srodnih duša, Irvinga i Sidni. "Ljubavna veza koja se javlja između ovo dvoje, daje im posebnu moć. Svako ko je ikada bio zaljubljen može to i da potvrdi", rekao je O'Rasel. "Početak filma prati njihovo zaljubljivanje i potpuni zanos. A gledaocima će se svideti njihova strast za životom. Međutim, kada im nevolja zakuca na vrata, oni će, kako bi opstali, morati da menjaju dotadašnji način života. I pitanje je, šta se onda dešava sa njihovom ljubavlju."

"Volim da radim sa Dejvidom. Ako mu verujete, on će vam otkriti neverovatne stvari. Sa njim, likovi i filmovi postaju mnogo smisleniji i bogatiji," rekao je glumac Bredli Kuper o radu sa O'Raselom. O svom liku, FBI agentu Ričiju di Masu kaže: "Riči se oseća kao da je proćerdao vreme i želi da njegov život bude mnogo uzbudljiviji. Počinje da se oblači po poslednjoj modi, jer želi da bude cool." Autori filma saglasni su u tome da je Kristijan Bejl odigrao lik onako, kako su ga scenaristi opisali na papiru. On se ponovo susreće sa istim rediteljem kako bi ovaj put odigrao prevaranta, ali i romantika. Producent filma Ričard Sakl o njegovoj ulozi kaže: "Veoma je originalan. Kao da se zaista nalazite u sedamdesetim. Način na koji on gleda, kako se ponaša, Bejl je potpuno uneo duh Bronksa. Doneo je i komiku sa sobom, kao i šarm, ali i ranjivost. Kada ulazi u prostoriju, iako znate da je to Kristijan Bejl, imate osećaj da je to pravi Irving Rosenfild. Od krivi i mesa." Glumica Ejmi Adams u filmu igra njegovu ljubavnicu i poslovnu partnerku Sidni. Zadivljena je glumom svog kolege Kristijana Bejla i o njegovom predstavljanju lika kaže da je skoro nemoguće da se ne identifikujete sa tim čovekom. "Nisam srela šarmantnijeg lika nego što je Irving koga igra Kristijan", iskrena je ona. O svom liku proslavljena glumica dodaje: "Ona misli da je našla ljubav svog života. Ne posmatra Irvinga kao prevaranta. U početku filma, vidimo kako ona nije zadovoljna svojim životom kao i time ko je i šta je. Kako bi rešila svoje nezadovoljstvo počinje da izmišlja svet prema sebi i da u takvom svetu projektuje svoje fantazije."

Sporedna ženska uloga poverena je oskarovki Dženifer Lorens, kojoj ovo nije prvi angažman od strane reditelja O'Rasela. Upravo joj je uloga u njegovom prethodnom filmu "U dobru i u zlu" donela Oskara za najbolju žensku glavnu ulogu prošle godine. Ona sada igra Irvingovu ženu Roselin, domaćicu koja je poprilično otuđenu od društva i koja je potpuno drugačija od njegove ljubavnice. One se razlikuju i po stilu i po ponašanju. "Vrlo je nestabilna. Ili je izrazito vesela ili je lošeg raspoloženja", ovako Dženifer Lorens opisuje svoj lik dodajući: "Ona se toliko plaši samoće, da radije pristaje da živi u nesrećnom braku. Zamislila sam je kao nekog ko nikada ne izlazi, samo čita časopise i kupuje krpice i misli da izgleda kao sa naslovne strane, a u stvari nema ni malo ukusa." Radnja filma smeštena je u sedamdesete godine prošlog veka, a direktor fotografije Linus Sandgren želeo je da eksperimentiše sa bojama koje bi najbolje dočarale sjaj tog perioda. Na njegovoj paleti najviše je dominirala zlatna boja. Kako je današnji svet jednobojan, bio je presrećan kada je reditelj rekao da želi film pun boja. U toku celokupnog snimanja reditelj filma nalazio se iza kamera, ponekad menjajući scenario u hodu, kao i kadrove, kako bi najbolje izrazio predviđene scene. Uvek uz glumce, ekipa filma napominje, kako je Dejvid imao želju da njegovi likovi budu puni topline, dopadljivi, zabavni i seksi. Cilj mu je bio da od sveta, koji je pun laži i istine, prijateljstva i prevara, dobrih i loših ljudi, napravi likove za koje ćemo se vezati, a možda sa njima i identifikovati.
