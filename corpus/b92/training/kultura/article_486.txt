> Izvor: B92
> Datum: sreda 12.02.2014
> Rubrika: kultura
> Naslov: ZAA slobodnu ljubav - "What About" (VIDEO)
> Članak:

Bend ZAA objavio je spot za pesmu "What About", treći singl koji najavljuje novi album čiji se izlazak očekuje na proleće.

"Slobodna ljubav iliti odnos slobode prema ljubavi je idejno stablo koje nosi pesmu "What About". Sam po sebi ovaj odnos je za svakog pojedinca podosta komplikovan jer čovek u njemu i preko njega stvara svoj identitet. U borbi ZAA slobodu moramo ne samo da hoćemo i želimo njeno ostvarenje nego i da znamo da hoćemo i želimo. Mislimo slobodu i nikad dosta pričanja, slušanja i pevanja o njoj! FREE LOVE!!!" kažu članovi grupe ZAA. ZAA su Sanja Vučić - vokal, Zlatko Petković - bubanj, Tomislav Ilić - bas, Ivan Đokić - gitara, Borivoje Đorđević - saksofon i Zoran Vasić - klavijature.

Bend ZAA je osnovan krajem februara 2008. godine u Kruševcu. Od samog početka su krenuli sa veoma intenzivnim koncertnim aktivnostima, pa stoga ne čudi što iza sebe imaju već oko 200 odsviranih koncerata širom bivše Jugoslavije, a nastupali su i u Austriji, Češkoj i Mađarskoj. Od kritike ocenjeni kao "koncertna atrakcija", ZAA na Live nastupima publiku dovode do ekstaze kombinacijom plesnih ritmova uz mnoštvo improvizacije i ogromnu energiju koju emituju sa bine. Karakteriše ih autentični muzički izraz koji predstavlja crossover različitih stilova od ska muzike i dub-a, preko post rock-a, jazz-a i punk-a. Iza sebe imaju osvojenu treću nagradu na banjalučkom "Demofest-u"(2009.), kao i učešće u regionalnom finalu španskog festivala "Rototom" u Pragu (2010.). Samo u toku 2012. godine ZAA su odsvirali 40 koncerata širom bivše Jugoslavije od kojih treba izdvojiti nastupe na: "Punt art" i "Overjam" festivalima u Sloveniji, "Lake fest-u" u Nikšiću, "Duka fest-u" u Banjaluci, "NGOM" festivalu u Prizrenu kao i na "Festivalu uličnih svirača" i "Koncertu godine" u Novom Sadu. Iste godine imali su dve regionalne mini turneje, prvu u toku jula koja je započela u Novoj Gorici (Slovenija) a nastavila se koncertima u Šibeniku na "Skaville" festivalu, Zadru i Dubrovniku. Tokom druge, novembarske turneje, bend je svirao u Splitu, Makarskoj, Sarajevu i Banjaluci. U toku 2013. godine nastupali su na gotovo svim važnijim festivalima u Srbiji: Supernatural, Arsenal fest, Exit, Nisville, Love fest, Osveženje fest, Reggae Serbia fest. ZAA su i diskografski veoma aktivni. Do sada su objavili dva studijska albuma: ZAA (2010) i Good things (2011), dvostruki singl Full scale riot/Moonlight (2011) i EP Foot by foot (2012). Celokupna diskografija dostupna je za besplatno preuzimanje sa sajta www.zaa.rs. Trenutno završavaju treći studijski album radnog naziva What About, koji će biti objavljen na proleće.
