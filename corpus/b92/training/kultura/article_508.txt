> Izvor: B92
> Datum: petak 14.02.2014
> Rubrika: kultura
> Naslov: Kreativni ljudi predstavljaju bunt
> Članak:

Da bi uopšte mogao da prezentuješ svoje mišljenje, osim preko Fejsbuka, moraš biti deo nečijeg profitabilnog plana, a onda je pitanje da li ćeš smeti da do kraja kažeš ono što zaista misliš
Uz dozvolu autorke tekst je preuzet iz magazina NIN (broj 3294, 13.02.2014).
Uz dozvolu autorke tekst je preuzet iz magazina NIN (broj 3294, 13.02.2014).
Ko su danas heroji, a ko antiheroji u društvenom i kulturnom životu Srbije, da li heroje današnjice predstavljaju političari i estrada, oni koji pune naslovnice i TV ekrane, a antiheroje oni koji iza sebe imaju veliki rad i trud, koji su obeležili, i koji će tek obeležiti društveni i kulturni život jedne zajednice, koji predstavljaju autoritete u poslovima kojima se bave, ali su skrajnuti ili skoro nevidljivi. Gde su, kako žive i rade, i na koji način opstaju u vremenu koje je progutala politika. O tome kako je to bilo nekad, u vreme kada je Srbija imala muzički magazin Ritam, o počecima u listu Student, do dovođenja najvećih muzičkih zvezda i alternativnih rok bendova u Srbiju, kao i gde i dalje za sve to nalazi inspiraciju, razgovarali smo sa programskim urednikom Doma omladine Draganom Ambrozićem. Kako biste se predstavili ljudima koji ne znaju čime se vi bavite? Ja sam Dragan Ambrozić i ja sam sa Dorćola, i nisam nikada verovao ljudima koji predstavljanje počinju kroz neku funkciju - više volim kada se ljudi predstavljaju ličnim imenom i prezimenom, a da onda kroz iskustvo sa njima saznaješ sve o tome šta su i ko su. U ovome čime se ja bavim najviše se računa ono što si uradio, dok te stvari koje ljudi sebi pridaju na kraju dana nisu uopšte bitne, tako da bih ti ja najradije odgovorio da sam Dragan Ambrozić sa Dorćola, i toga bih se čvrsto držao, posebno ako to nazgled nikom ništa ne znači. Možda bi jedini odgovor na pitanje čime se ja zapravo bavim bio - menjanje konteksta u kome se nalazimo. Za mene je to u stvari jedina vredna aktivnost. I nikad sebe nisam video kao nešto više osim još jednog faktora, sve sam gledao kao neku zajedničku aktivnost i nešto što je u sklopu delovanja unutar zajednice, sa još mnogo dragih ljudi, koji su svi važni, tačno takvi kakvi su, i svi nešto doprinose. Kada ste shvatili da želite da menjate stvari oko sebe? Verovali ili ne, kad sam shvatio da roditelji ne govore baš uvek istinu, a to je bilo kada sam imao tri godine - nekako kada sam shvatio da ono što ti mama i tata kažu ne mora da bude tačno, shvatio sam da onda u tom pogledu moraš nešto i sam da uradiš. Da li je to bilo sa listom Student i kasnije sa Ritmom. U Studentu ste bili muzički urednik, a kasnije u Ritmu glavni urednik? Tako je bilo sa Studentom 1986. Godine, kad sam se tamo pojavio sa svojim prvim tekstom, a planirao sam da mi to bude i jedini. Do tog prvog teksta je došlo posle dužeg vremena slušanja muzike, skupljanja ploča, kada sam počeo da poredim stvari. I u stvari to je bila osnova razmišljanja o muzici, kada preslušavajući ploče, počneš da ih porediš. Prvo, recimo, preslušaš Bitlse, pa Bouvija, pa se posle pojavljuje Džem, Televižn, potom počneš sam da uspostavljaš neke veze i shvataš povezanost. Žikica Simić je u to vreme na Studiju B počeo da pušta neke bendove koji su osamdesetih bili osnova onoga za šta smo kasnije znali kao za alternativnu rok scenu. Jedna je bila ta punk new wave struja, a druga ona singer song writers, odnosno Nil Jang, Džoni Mičel - sa bendovima kao što Vajolent Fems. Te dve struje su se ujedinile u SAD negde u periodu 1983. i 1984. godine, a do nas je to došlo 1985. godine. Bio sam svestan da se sve to dešava, ali ovde kod nas niko na to nije obratio pažnju. Potom je došlo vreme za Ritam? Postojala je ogromna potreba koja je bila jasna 1988. godine - kulturna potreba da se pojavi jedno glasilo koje bi povezalo tu nezavisnu scenu, nezavisne izdavače, mlade kritičare. Tada se pojavljuje Moma Rajin koji je u new wave vremena u SKC-u bio muzički urednik, koji je uradio jednu od najznačajnijih stvari tog trenutka, dao je besplatan prostor da sviraju i otvorio vrata bendovima prve generacije beogradskog novog talasa Čitava ta stvar sa pravljenjem stranih koncerata ovde ima veze sa samonametnutom misijom menjanja konteksta. Što se mene tiče, počelo je tako što sam hteo da vidim neke koncerte u Beogradu, a ne da putujem drugde, naprosto sam znao da te stvari mogu da se dešavaju kod nas. Uvek sam znao da doživljaj sebe menja svet, to lako naučiš od prve, ako se baviš pisanjem. Isto kao što te ljubav menja, jer ti nudi samospoznaju kroz drugog. Na koncertu ti se mogu desiti takvi samootkrivajući momenti, da ih vredi stalno organizovati i davati mogućnost da se proširi polje samospoznaje. To utiče na svakodnevicu ljudi, bar malo, a to malo je ponekad sve što ti treba da bi bio bolji prema sebi i drugima. Tako da je organizovanje stranih koncerata ovde i jedna vrsta vrlo romantičnog aktivizma. Organizacija alternativnih koncerata ipak iziskuje inspiraciju pojedinca. U čemu vi nalazite inspiraciju? Pa stvari nisu osvojene jednom zauvek i ono što se činilo da je neki trenutak slobode, odmah je potom bilo osporeno na najstrašniji mogući način upravo u ovoj zemlji, tako da je to uglavnom jedna lična borba oduvek i neće nikada prestati. Dokle god postoji taj krug ljudi kome je to potrebno, pa i neka je taj krug ljudi nas četvoro, nema razloga da prestanem. Uvek sam i mislio da radim samo za jednu osobu, koja će sve razumeti, a za koju znam da postoji negde na svetu, pa ponekad čak ima i ime. Uvek vidim mogućnost da se nešto uradi, a posebno pod neočekivano lošim okolnostima u kojima smo stalno. I frapira me činjenica koliko ljudi ovde misli da je sve nemoguće i da nema perspektive, a toliko toga se dešava oko nas, i to baš u Beogradu. Koji koncert biste najviše voleli da organizujete? Voleo bih Nila Janga, ali negde na nekom stepeništu zgrade. Sve može da se očekuje, i samo treba da znaš šta hoćeš. I te naše najveće i najluđe želje su nam u stvari pravi zadaci.
