> Izvor: B92
> Datum: ponedeljak 3.03.2014
> Rubrika: kultura
> Naslov: BG filharmonija: Optimizam kao dijagnoza
> Članak:

Precizno podešeni mehanizam Beogradske filharmonije pred sezonu 2014/15 navijen je da ubrzano radi. Pod sloganom Optimizam kao dijagnoza Filharmonija objavljuje novu sezonu koja počinje 19. septembra.

Koncertna sezona 2014/15 počinje 19. septembra 2014. a završava se dan pre 92. rođendana Filharmonije, 12. juna 2015. godine. Klasični, omiljeni ciklus publike Beogradske filharmonije, već četvrtu sezonu za redom dokazuje da je klasika uvek u modi! Ciklus Bizarrte i dalje nastavlja da iznenađuje nesvakidašnjim delima i neobičnim talentima. U novom ciklusu Iz šefove kuhinje šef-dirigent, Muhai Tang, predstavlja favorite iz svoje "klasične kuhinje". Note inspirisane literaturom slušaćemo kroz ciklus Bez teksta, a ciklusom Rat i mir Filharmonija se pridružuje globalnom obeleževanju 100 godina od Prvog svetskog rata. U oktobru 2014. godine, talase svog optimizma Beogradska filharmonija širi i preko Atlantika. Prvi put u svojoj istoriji odlazi na američku turneju! Ovaj poduhvat će predvoditi šef-dirigent Muhai Tang, a gostovanja u Čikagu, Klivlendu, Vašingtonu krunisaće koncert u Karnegi holu u Njujorku, 9. oktobra!

Kao što će BGF svirati u USA u dvoranama gde su nastupala najpoznatija imena svetske scene, tako će neka od njih nastupati sa Filharmonijom u toku redovne koncertne sezone... Vadim Rjepin, Emanuel Paji, Zoltan Kočiš, Midori, Nelson Freire i Eliso Virsaladze samo su neka od imena koja će obradovati publiku iz programa 2014/15. Prodaja kompleta ulaznica počela je 3. marta, a prve dve nedelje rezervisane su za dosadašnje pretplatnike. Za najverniju publiku koja je nestrpljivo došla na prvi dan prodaje, Filharmonija je pripremila poseban ugođaj - harfistkinja Beogradske filharmonije je na svom čarobnom instrumentu podarila melodije koje su opuštale pretlplatnike i olakšale čekanje u redu pred biletarnicom. Prodaja kompleta za nove pretplatnike - kako na Biletarnici tako i onlajn - počeće 17. marta. Prodaja ulaznica za cikluse od 5 koncerata počinje već u aprilu. Slobodna prodaja preostalih kompletaulaznica, ciklusa kao i ulaznica za pojedinačne koncerte počinje u maju.
