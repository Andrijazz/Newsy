> Izvor: B92
> Datum: utorak 14.01.2014
> Rubrika: kultura
> Naslov: Džoni Keš: Stiže još nove muzike
> Članak:

Sin pokojnog kantri pevača Džonija Keša, Džon Karter Keš, opisao je novi album njegovog oca koji će se uskoro pojaviti u prodaji "pravim blagom", naglašavajući da će sigurno u budućnosti biti još muzike koju je legendarni muzičar snimio, ali nikada nije ugledala svetlost dana.

Novi album preminule zvezde kantrija "Out Among the Stars" biće objavljen u martu ove godine. Ova ploča je snimljena za diskografsku kuću "Kolambija rekords" između 1981. i 1984. godine ali nikada nije objavljena, a na njoj se, između ostalih, nalaze i pesme koje Keš izvodi sa svojom suprugom Džun Karter i Vejlonom Dženingsom. U vreme kada su pesme snimljene u diskografskoj kući su odlučili da je Keš u trom trenutku "izašao iz mode" i da za njegovom muzikom nema interesovanja, pa osim toga što album sa snimljenim pesmama nie objavljen, sa Kešom je raskinut i ugovor. Ovi snimci ugledali su svetlost dana kada ih je njegov sin Džon Karter Keš pronašao kako skupljaju prašinu u jednom ćošku, dok je pravio popis i katalog očeve privatne arhive u 2012. godini. Tom prilikom je naišao na stotine koturova magnetofonskih traka sa snimljenim materijalom, uključujući i duet sa Bobom Dilanom. "Out Among the Stars" će biti četvrti posthumni album Džonija Keša, koji je umro 2003. u 71. godini, a pesmu "She Used To Love Me a Lot" poslušajte ovde. "Ima gomila muzike koju je moj otac snimio i nikada je niko nije čuo, a koja prosto mora biti objavljena, to su odlične pesme, ali nećemo objavljivati ništa ukoliko to stvarno ne znači ništa" rekao je Džon Karter Keš za BBC. "Želim da to bude u skladu sa onim što verujem da bi moj otac voleo da bude objavljeno" dodao je on.

Neobjavljeni Kešovi snimci koji će se pojaviti u martu će samo pojačati vrlo unosan biznis, koji je nakon smrti pevača preuzela njegova fondacija. U 2009. godini je prodato 3 miliona Kešovih ploča i ostvaren prihod od preko 8 miliona dolara. Međutim na primedbe javnosti da se opet ponavlja priča o tome da se najbolje zarađuje na smrti, čak iako je u pitanju neko iz porodice, Džon Karter Keš kaže "da bi svet bio mnogo mračnije mesto" ukoliko ova remek-dela koja je za sobom ostavio njegov otac, ne bi ugledala svetlost dana. "Obožavaoci imaju pravo da to čuju. Šta mislite koliko ljudi bi volelo da vidi neku Pikasovu sliku koja nikada nije viđena u javnosti? MIlioni. Ovde se radi o potpuno istoj stvari, to je čista umetnost", dodao je on. Do sada Džoni Keš je prodao oko 90 miliona ploča, a javnosti je verovatno najpoznatiji po pesmama "Ring Of Fire" i "I Walk The Line", kao i po svojim živim nastupima po američkim zatvorima. "On je uvek bio na strani autsajdera, uvek bi stigao do ljudi do kojih nikome nije stalo" rekao je Džon Karter Keš, koji je ubeđen da će neobjavljeni snimci njegovog oca izazvati istu pažnju kao i muzika koju je objavljivao dok je bio živ.
