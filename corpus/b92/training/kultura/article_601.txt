> Izvor: B92
> Datum: ponedeljak 24.02.2014
> Rubrika: kultura
> Naslov: I Tasovac kandidat za direktora Filharmonije
> Članak:

Na konkurs za direktora Beogradske filharmonije koji je Upravni odbor BF raspisao 17. januara stigle su četiri prijave od kojih je poslednja stigla prijava Ivana Tasovca.

Na današnjoj javnoj sednici UO BF otvorene su koverte četiri kandidata redosledom kojim su pristigle na adresu Beogradske filharmonije. Na javni konkurs za direktora BF objavljen u listu "Politika" prijave su podneli akademski muzičari Nenad Marinković, Milorad Marinković, Saša Aleksić i Tasovac, kazala je v.d. predsednika UO Ana Trbović koja je vodila današnju sednicu na kojoj su otvorene koverte i pregledana konkursna dokumentacija. Svi kandidati su ispunili formalno pravne uslove konkursa, imaju odgovarujuću školsku spremu, godine staža na poslovima iz oblasti kulture i podneli su planove i programe rada BF za naredni period. Već sutra programi četiri kandidata, ali bez njihovih imena, biće skenirani i postavljeni na sajt BF kako bi zaposleni u anonimnoj anketi mogli da se izjasne o naboljem programu, najavila je Trbović. Ona je istakla da će UO čiji su članovi Zoran Sekulić, Draginja đurić i Aleksandar Latković iz redova zaposlenih, održati rasprave o kandidatima i njihovim programima do ponedeljka, 3. marta kada će se od 11 do 12 sati obaviti javni intervju sa svim kandidatima. Najboljeg kandidata za direktora složenog kolektiva od 115 zaposlenih UO će odabrati nakon razgovora kome mogu da prisustvuju zaposleni i mediji a najkasnije do 18. marta, najavljeno je na današnjoj sednici. Za direktora BF konkurisala su tri diplomirana muzička umetnika iz Beograda i Aleksić iz Sevilje u Španiji pa će UO BF razgovor sa ovim kandidatom obaviti preko sajta. Za izbor direktora BF postavljeni su jasni uslovi što se tiče programa da bi oni bili uporedivi. Uslovi su objavljeni na sajtu BF i svaki kandidat je popunjavanjem obrasca na pet strana morao da predloži programa rada i razvoja BF.
