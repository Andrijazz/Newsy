> Izvor: B92
> Datum: nedelja 2.02.2014
> Rubrika: kultura
> Naslov: Filmovi iz Srbije u Osijeku, Vukovaru i Vinkovicima
> Članak:

Pet filmova iz Srbije biće prikazano tokom ovog i narednog meseca u tri najveća grada u Slavoniji, u okviru projekta "Film It LouD", najavljeno je na sajtu Filmskog centra Srbije.

Program počinje u Osijeku - od 4. do 6. februara. Projekcije u Vukovaru planirane su od 18. do 20. februara, a u Vinkovcima od 3. do 5. marta. Projekat Film It LouD rezultat je saradnje festivala Sinema siti iz Novog Sada i Udruge ljubitelja filma RARE Vinkovci/Festival DORF. Finansiran je sredstvima Evropske unije iz IPA fonda Prekogranične saradnje Hrvatska-Srbija. Posetioci oba festivala imaju priliku da uživaju u Film It LouD filmskim selekcijama i na taj način bolje upoznaju srpsku i hrvatsku filmsku, odnosno muzičku scenu. Za ovu priliku odabrani su "Krugovi" Srdana Golubovića, "Silikonsko proleće" Vanje Hovana, "Dragan Wende - West Berlin" Dragana von Petrovića, "Anplagd" Mladena Kovačevića i "Smrt čoveka na Balkanu" Miroslava Momčilovića.
