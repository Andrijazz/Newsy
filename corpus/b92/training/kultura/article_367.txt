> Izvor: B92
> Datum: petak 31.01.2014
> Rubrika: kultura
> Naslov: Pozorište ponedeljkom u DOB-u
> Članak:

Dom omladine Beograda (DOB) u 2014. godini nastavlja sa realizacijom programa "Pozorište ponedeljkom" i tokom februara biće izvedene dve nove predstave.

Program je uspešno započet u septembru prošle godine. Do sada je odigrano deset predstava formalnih i neformalnih pozorišnih trupa u kojima učestvuju mladi, a imale su zapažen medijski odjek i izuzetnu posetu, saopštio je danas DOB. Komad "Tramvaj zvani želja" Tenesi Vilijamsa, u režiji Tee Puharić i produkciji Fakulteta dramskih umetnosti iz Beograda, na programu je 3. februara u Sali Amerikana. Trupa Ludum Ludum 10. februara u Velikoj Sali DOB-a izvešće predstavu "Kad se snovi ispune, ne može se više živeti u njim". Ovaj komad u režiji Petra Ristovskog, koristi motive moći, poverenja i tragične ljubavi iz grčkog mita o Orfeju i Euridici. Cene ulaznica su pristupačne - 200 dinara, dok svi srednjoškolci i studenti, uz đačku knjižicu ili indeks, mogu kupiti ulaznice za 100 dinara. Ovim projektom DOB želi da pomogne svima koji se trude da ožive omladinsku pozorišnu scenu, školske sekcije i amaterske družine i ponudi još jednu edukativnu i kreativnu mogućnost istinskim ljubiteljima pozorišta. Ciljevi su i pružanje mogućnosti mladima da kažu šta žele putem pozorišta kao umetničke forme društvenih komunikacija, razvijanje kulturnih potreba među mladima, podsticanje na aktivnosti mladih koje su usmerene ka umetnosti, građenje posebnog stila provođenja slobodnog vremena, kao i postavljanje određenih standarda pozorišta za mlade.
