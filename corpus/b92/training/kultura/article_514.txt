> Izvor: B92
> Datum: subota 15.02.2014
> Rubrika: kultura
> Naslov: Top 10: Erotika i umetnost, ruku pod ruku
> Članak:

Od Šilea do Ticijana i Mejpltorpa, od velikih renesansnih slika preko skulptura do fotografija, pogledajte umetnička dela koja će svojim erotskim oreolom sigurno zagolicati vašu maštu.

Seksualno zadovoljstvo je vekovima neraskidivo vezano za umetnost, a erotika upakovana u umetnička dela uglavnom može razbuktati maštu posmatrača delotvornije od bilo kakve pornografije. Ipak je u pitanju umetnost, zar ne, a ono što umetnik najbolje ume jeste da nas izaziva svojim delima na različite načine. Džonatan Džouns, umetnički kritičar britanskog Gardijana, napravio je listu deset najuzbudljivijih, erotikom nabijenih umetničkih dela. Pogledajte kako su velikani umetnosti svojim delima dočaravali seksualni zanos i u komentarima nam priznajte - koji je rad najviše zaokupio vašu maštu.

Ne postoji umetnik sa naglašenijim seksepilom u delima nego što je to Egon Šile. Razlog zbog kojeg su njegovi poluobnaženi portreti raznih modela i ljubavnica toliko popularni i očarajavajući veoma je jednostavan - žargonskim rečnikom, veoma su "prljavi". Šile, koji je više puta bio hapšen zbog svojih slika, predstavlja žene ne samo kao predmet požude i obožavanja, već i sa primesom prljave mašte, što njegova dela bez problema svrstava u divlje erotske kategorije.

Pikaso je bio opsednut ženama i seksom, to je već poznato. Od svojih mladih dana pa sve do starosti, kada je napravio seriju pornografskih printova sa renesansnim genijem Rafaelom, Pikaso je erotiku podvaljivao kao umetnost dostojnu svake javne galerije. Ovaj njegov rani rad prikazuje život mladog umetnika koji provodi vreme u bordelima.

Ovo Hokusaijevo remek delo japanskog erotskog umetničkog žanra Šunga prikazuje ženu koju seksualno zadovoljavaju dve hobotnice. Veća od njih poput lista svojim pipcima obavija nago, bledo telo devojke dok je oralno zadovoljava, dok je ona sva u oslobađajućem zanosu zadovoljstva.

Krznena šolja, još od kada je prvi put predstavljena javnosti, ponela je epitet najpoznatijeg erotskog dela dvadesetog veka. Dok su njene muške kolege u nadrealizmu istraživale neuroze i paranoje, Openhajmova je gađala pravo u centar i kreirala skulpturu koja je čisto ovaploćenje seksa. Njeno delo nastalo u slavu kunilingusa danas je univerzalan simbol zadovoljstva.

Nagu ženu grle plavi magličasti obrisi na ovoj slici kojom Koređio izvanredno i veoma eksplicitno dočarava komad antičke mitologije. Koređo je uspešno pretvorio ovaj mit u erotsku fantaziju, prikazujući ženu koja se topi u oblacima božanskih ruku.

Šta razlikuje vrhunsku erotike od obične pornografije? Sasvim sigurno to je strast i ono što umetnik ulaže u svoje delo dajući mu jedinstvenu, subjektivnu unutrašnjost. U svojim fotografijama homoseksualnih, sadomazohističkih prizora iz sedamdesetih godina prošlog veka, Mejpltorp ide van granica reporterskih fotografija i stvara svet fantazija. Na ovim fotografijama jasno vidimo šta je to što je umetnik video kao oličenje lepote.

Umetnost Helmuta Njutona je istovremeno sofisticirana, teatralna, i vickasta, ali i duboko emotivna i ozbiljna. Za njega nema šale kada je seks u pitanju. On želi da njegove fotografije uzbude gledaoca, i to mu uspeva jer veoma hrabro izaržava svoje najdublje želje. Ali ono što njegovu umetnost čini toliko erotičnom jeste njegovo uverenje da je seks najvažnija stvar na svetu, pitanje života i smrti.

Snaga ljubavi oživljava preminulu Psihu u ovom veličanstvenom umetničkom delu, od svih ljubavnih želja i požuda. Kanova je verovatno jedini umetnik ikada koji je uneo toliko seksepila i erotike u mermer. Njegove skulpture su uzbudljivo erotične, on uspešno čini da hladan kamen postane deo slike koja prikazuje zavodljiva, naga tela. U ovom delu i Kupidon i Psiha su obnaženi, prelepi i zagrljeni, pokazujući da ljubav pobeđuje sve.

U svom najeksplicitnijem video-radu Trejsi Emin donosi animaciju sačinjenu od svojih crteža žene koja masturbira. Ovo je zapravo svojevrstan omaž delima pomenutog Egona Šile. U pitanju je delo koje je poetično, u svojim nastojanjima da prikaže usamljenosti, i uzbudljivo, u svojim nastojanjima da prikaže zadovoljstvo jedne žene.

U jednom od svojih remek-dela Ticijan prikazuje boginju Danaju koja se sprema da vodi ljubav. Danaji prilazi Jupiter koji je obasipa zlatnom kišom, dajući terminu "golden shower" još uzbudljivije značenje. Ali Ticijan ovde uspeva u nečemu što malo kom umetniku polazi za rukom - da scenu seksa prikaže u skoro religioznom smisli, uzdižući je na još viši nivo savršenstva.
