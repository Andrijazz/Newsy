> Izvor: B92
> Datum: sreda 26.02.2014
> Rubrika: kultura
> Naslov: Nagrade "Muzika klasika" za 2013. dobili su...
> Članak:

Nagrade prve revije klasične muzike u Srbiji "Muzika klasika" za 2013. godinu uručene su 26. februara dobitnicima u 17 kategorija na svečanosti u Muzeju Narodnog pozorišta.

Nagrada je ustanovljena 2010. godine kada je izašao prvi broj revije "Muzika klasika" i prema rečima glavne i odgovorne urednice Aleksandre Paladin, osmišljena je kao priznanje srpskim umetnicima koji su u okviru kalendarske godine ostavili najznačajniji trag na domaćoj muzičkoj sceni. O nagrađenima u 17 kategorija odlučivao je eminentni stručni žiri čiji članovi aktivno prate koncerte i muzički život u Srbiji. U prisustvu brojnih poštovaoca klasične muzike uručene su nagrade za najboljeg muškog izvođača godine dirigentu Bojanu Suđiću, najboljem ženskom izvođaču godine pijanistkinji Maji Rajković, mladom izvođaču godine pijanisti Ivanu Bašiću, kompozitoru godine Isidori Žebeljan za operu "Dve glave i devojka". U kategoriji kompozitor godine za primenjenu muziku nagrađena je Vera Milanković za muzičku predstavu "Milanković" Opere i teatra Madlenianum. "Zahvaljujem na ovom divnom priznanju, tim okupljen oko revije 'Muzika klasika' svedoči o tome da se ljudi na ovom svetu od početka pa do današnjih dana dele samo na one koji vole i na one koji ne vole, oni su oni koji vole", kazala je dobitnica nagrade kompozitor godine Žebeljan. Simfonijski orkestar Fakulteta muzičke umetnosti iz Beograda dobitnik je nagrade "Muzika klasika" za 2013. godinu u kategoriji Orkestar godine, izdavač godine je Asocijacija gitarista Vojvodine za notno i CD izdanje Julije Bal "Vila Lobos 12 etida za gitaru", a najbolji koncert održao je tenor Zoran Todorović u ciklusu "Velikani muzičke scene". Čembalistkinja i muzikološkinja Smiljka Isaković, saradnica Radio televizije Srbije i član Udruženja novinara Srbije, dobila je nagradu "Muzika klasika" za 2013. godinu u kategoriji knjiga godine, za knjigu muzičkih kritika "Viđenja - Musica modus vivendi" u izdanju RTS. Najbolji album godine je "Ženske priče" - srpska muzika za klavir Jasmine Janković u izdanju Udruženja kompozitora Srbije. Nagradu za izuzetan doprinos klasičnoj muzici dobila je dirigent Darinka Matić Marović, nagradu za kritičara godine Marija Ćirić. Muzički festival godine je "Muzički edikt" iz Niša, muzički festival od regionalnog značaja Gitar open Festival iz Subotice, medij godine za afirmaciju umetničke muzike je emisija "Art fantazija" autorke Marine Stefanović, organizator godine je Muzička omladina Novog Sada a muzička institucija godine Beogradska filharmonija.
