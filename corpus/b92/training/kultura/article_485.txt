> Izvor: B92
> Datum: sreda 12.02.2014
> Rubrika: kultura
> Naslov: Otvorena izložba "Srbija kroz vekove"
> Članak:

Državni sekretar u Ministarstvu kulture Dejan Ristić danas je otvorio izložbu "Srbija kroz vekove" u Muzeju istorije Jugoslavije (MIJ) koja je organizovana povodom predstojećeg Nacionalnog praznika - Sretenje.

Ristić je podsetio da je ovo samo jedna od manifestacija koje su organizovane povodom tog praznika i ocenio da je specifična pošto je baš Muzej istorije Jugoslavije (MIJ) organizovao ovu izložbu, jer postavka sadrži eksponate koji datiraju iz perioda kada Jugoslavija nije postojala. On je dodao da je izbor kustosa Veselinke Kastratović Ristić, Moma Cvijovića i Ane Panić istančan i ukazao na značaj eksponata koji je ovom prilikom izložen, a to je deo sa Narodne biblioteke Srbije koja je izgorela 1941. godine, a koji se čuva u MIJ.

Kroz 14 ekponata, koji su predstavljeni na izložbi, posetioci Muzeja mogu da se upoznaju sa pričama iz istorije, pa se može videti "priča" o brodu kojim je poslednji turski komandant otišao iz Srbije, o srpskim zlatnicima, o sablji Sinan paše, o borbi za priznavanje narodnog jezika, o vojnim strategijama srpskih vojvoda, o dvorskoj jahti dinastije Karađorđevića, o posthumnim markama kralja Aleksandra "sa greškom" i drugo. Cvijović je istakao značaj novčića iz 1917. godine koji nas podseća na nesrećnu sudbinu velikog srpskog pesnika Vladislava Petkovića Disa, koji je život izgubio na brodu kojim se vraćao iz Francuske, a koji su potopile nemačke podmornice u blizini Krfa.

Postavku čini i maketa dvorske jahte dinastije Karađorđevića, koja je posle Drugog svetskog rata pretvorena u isto tako velelepan rečni brod "Krajina", koji je koristio Josip Broz Tito, i koji danas propada nasukan ispod mosta Gazela, ali i maketa prvog srpskog parobroda "Deligrad". Ova izložba ima za cilj da podseti građane na činjenice iz istorije Srbije, da im omogući da saznaju interesantne podatke iz prošlosti, da pronađu istorijske teme u različitim oblastima i podseća da se informacije o istoriji mogu naći na neočekivanim mestima i u neočekivanim predmetima. Prisutnima se obratila i direktorka MIJ-a Neda Knežević koja je podsetila da je izložba premijerno prikazana 2012. godine u Narodnom muzeju u Kragujevcu i da će beogradska publika moći da je pogleda do 12. marta.. 