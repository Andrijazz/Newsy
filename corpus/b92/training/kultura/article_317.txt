> Izvor: B92
> Datum: utorak 28.01.2014
> Rubrika: kultura
> Naslov: Tarantino traži milion dolara zbog "curenja" scenarija
> Članak:

Oskarovac Kventin Tarantino podneo je tužbu protiv medijske organizacije Gawker zbog kršenja autorskih prava, pošto je sajt objavio linkove za "skidanje" scenarija za njegov najnoviji film "The Hateful Eight".

Urednik Gokera Džon Kuk demantovao je da je sajt prekršio zakon objavljivanjem posta. On je naglasio da sajt nije taj koji je prvi objavio Tarantinov scenario na 146 strana već da je samo postavio link na svom sajtu sa koga je moguće skinuti scenario, prenose agencije. U dokumentima podnetim okružnom sudu u Los Anđelesu, Tarantino navodi da je sajt promovisao i širio neovlašćene kopije scenarija koji je prošle sedmice "procureo" u javnost i koji je ovaj scenarista, režiser i glumac sada odbacio kao polaznu osnovu za novi vestern. Tarantino, koji je dobio Oskara za scenario za "Đangovu osvetu", traži više od milion dolara odštete.
