> Izvor: B92
> Datum: nedelja 26.01.2014
> Rubrika: kultura
> Naslov: "Zečevi bez mozga" i dalje osvajaju nagrade
> Članak:

Animirani film "Rabbitland" Ane Nedeljković i Nikole Majdaka Jr. osvojio je nagradu Arte televizije na 26. festivalu "Premiers Plans" održanom u Anžeu (Francuska) od 17. do 26. januara 2014. godine.

Film je učestvovao u takmičarskom programu kratkog animiranog filma na festivalu "Premier Plans", a ova nagrada omogućuje emitovanje filma na francusko-nemačkoj televiziji Arte, čiji je program fokusiran na kulturu i umetnost. "Rabbitland" je premijeru imao pre skoro godinu na 63. Berlinalu, kada je nagrađen Kristalnim medvedom za najbolji kratki film u programu "Generacija 14plus". Od tada je uspešno prikazan na brojnim festivalima širom sveta. Film prikazuje jedan dan u životu zečeva bez mozga, (glupih) stvorenja intenzivno roze boje, sa rupom u glavi. Oni žive u malom naselju koje podseća na kombinaciju ratne zone i favele. Njihovu besmislenu svakodnevicu ispunjava samo jedna aktivnost za koju su sposobni. Naime, svakoga dana Zečevi ustaju rano i hodaju daleko kako bi glasali na slobodnim i demokratskim izborima koji se u Rebitlandu održavaju jednom dnevno. Ovo kratkometražno ostvarenje rađeno je u koprodukciji kuća "Baš Čelik" i "Arhitel", a podržali su ga Filmski centar Srbije i Sekretarijat za kulturu Beograda.
