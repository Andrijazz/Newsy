> Izvor: B92
> Datum: sreda 26.02.2014
> Rubrika: kultura
> Naslov: Uroš Dojčinović u SC obeležio 40 godina rada
> Članak:

Virtouzni klasični gitarista baršunastog tona, kompozitor, muzički publicista i pedagog Uroš Dojčinović održao je 26. februara na sceni Sava Centra pred 400 oduševljenih ljubitelja gitarskog zvuka koncert kojim je obeležio četiri decenije od svog prvog solističkog nastupa.

U prijatnoj atmosferi kamerne scene prilagođene nežnom instrumentu sa šest žica, Dojčinović je svoj jubilej proslavio darujući bisere gitarske literature uz saradnju kolega muzičara gudačkog kvarteta "Rocher" koji čine Radmila Vardalić i Miljana Popović-Materni (violine), Dejan Rokvić (viola) i Goran Mrđenović (violončelo) i gitarističkim duom "Rosetta" u kome su Katarina Erić i Marija Ninković. Za četiri decenije predanog izvođačkog rada Dojčinović je brojnu publiku u Srbiji, regionu i širom sveta navikao na premijerne programe, tako je i večeras ovaj neumorni muzički istraživač izveo nov program nazvan "Iz duše" (Desde el alma) po valceru Argentinke Rosite Melo snimljenom na Dojčinovićevom prvom LP albumu u izdanju PGP-RTB. Ovaj valcer, romansu "Zabranjene igre" anonimnog autora, "Aranjuez, moja ljubav" Hoakina Rodriga, kompoziciju "Labudovi" Dragana Kneževića, "Romansu" Nikola Paganinija, "Fandango" Luiđi Bokerinija, izveo je u specijalnim muzičkim aranžmanima, za gitaru i mali orkestar.

Virtuoz lirski mekog tona, u vedrom razigranom tonu naslovnog Rositinog valcera "Iz duše" posebno je kreirao pažljivo odabrani program, odmeren, klasičan, ali ne previše ozbiljan. Umesto štampanog programa koji uobičajeno prati svaki koncert, numere su ispisivane na velikom platnu a svaku kompoziciju pratila je projekcija fotografija koje sadržajem prate muziku. Dojčinović je za četiri decenije posvećenog koncertnog delovanja premijerno predstavio srpskoj publici veliki deo svetskog gitarističkog repertoara, a posebno je zaslužan i za promociju srpske gitaristike na međunarodnoj muzičkoj sceni. Kao izvođač, kompozitor, muzikolog, pedagog i muzički publicista, kontinuirano uspešno prisutan na svih šest kontinenata. Ostvario je više od 3000 nastupa širom sveta, brojne radio i televizijske emisije, održao više stotina stručnih predavanja, majstorskih kurseva, učestvovao u radu različitih žirija u zemlji i svetu. Objavio je više od 600 stručnih radova, autor je prvih nacionalnih istorija gitare u Srbiji, Crnoj Gori i Makedoniji, kao i na prostoru bivše Jugoslavije i Jugoistočne Evrope u celini, snimio više od 60 diskografskih izdanja za različite izdavače u Evropi, Americi i Aziji.
