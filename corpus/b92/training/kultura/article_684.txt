> Izvor: B92
> Datum: ponedeljak 3.03.2014
> Rubrika: kultura
> Naslov: Oskari za "Gravitaciju i "12 godina ropstva"
> Članak:

Tri i po sata duga ceremonija dodele Oskara, nagrada Američke filmske akademije, noćas je završena u Holivudu. Sa najviše priznanja okitio se film "Gravitacija", ali je najboljim ostvarenjem proglašena drama "12 godina ropstva" Stiva Mekvina.

"Ovo je noć u kojoj je zaista sve moguće. Kao prvo, moguće je da glavnu nagradu dobije film '12 godina ropstva'. Kao drugo, moguće je da ste svi rasisti ukoliko ne bude tako", našalila se u svom zabavnom, uvodnom govoru voditeljka 86. ceremonije dodele Oskara, američka komičarka Elen Dedženeris. Ispostavilo se da je bila u pravu, na dodeli Oskara zaista je sve moguće. Moguće je da oborite rekord u kategoriji najretvitovanije fotografije ikada, moguće je da pojedete parče pice sa Meril Strip i Benediktom Kamberbačom, moguće je i da se sapletete po ko zna koji put, baš kao Dženifer Lorens. A moguće je i da predvidite većinu pobednika, jer je spisak konačnih dobitnika skoro identičan onom koji već danima kruži po medijima. Zato se čini prilično neverovatnim da dodela Oskara ne izaziva više pažnje među srpskim kladioničarima. Ukoliko bi se samo malo bolje upoznali sa "tematikom i problematikom", izvukli bi više novca nego klađenjem na sportske rezultate.
Drama "12 godina ropstva" osvojila je ukupno tri Oskara (film, sporedna ženska uloga, adaptirani scenario), dok je "Gravitacija" nagrađena u sedam kategorija (režija, muzika, kamera, montaža, miks zvuka, montaža zvuka, vizuelni efekti). Treći favorit ovogodišnje dodele, "Američka prevara", sa čak deset nominacija, najviše ove godine, nije osvojio nijednu nagradu.
Drama "12 godina ropstva" osvojila je ukupno tri Oskara (film, sporedna ženska uloga, adaptirani scenario), dok je "Gravitacija" nagrađena u sedam kategorija (režija, muzika, kamera, montaža, miks zvuka, montaža zvuka, vizuelni efekti). Treći favorit ovogodišnje dodele, "Američka prevara", sa čak deset nominacija, najviše ove godine, nije osvojio nijednu nagradu.
Nego... Uprkos tehničkoj savršenosti "Gravitacije" i šarmu "Američke prevare", nagradu za najbolji film odnela je potresna, robovlasnička drama "12 godina ropstva". Emotivno iscrpljujućom priču o čoveku koji je uspeo da pobegne iz lanaca ropstva, da bi ga okrutnom igrom sudbina ponovo vratila u iste, talentovani reditelj Stiv Mekvin osvojio je naklonost kritike pa i članova Akademije. Iznenađenje je, eto, možda bilo to što je preuzimajući Oskare publici prvo zahvalio Bred Pit, ali je on kao jedan od producenata filma samo iskoristio trenutak i potom najavio Stiva Mekvina. "Pokušaću da vam ne dosađujem previše", kazao je Mekvin na početku svog govora, svestan da cela filmska javnost skoro tri i po sata čeka na "uzbudljivu" završnicu ceremonije. Sa podužim spiskom u ruci, pokazujući da je sasvim sigurno i on bio unapred spreman da primi priznanje, Mekvin je počeo da niže imena svih svojih saradnika koji su mu pomogli pri radu na filmu. Kako je kazao nakon brojnih zahvalnica, svoju nagradu posvećuje svim ljudima koji zaslužuju da žive, a ne da preživljavaju, zaključivši da je ovo ujedno i "Oskar za sve nas moderne robove".

Osvojivši skoro svaku nagradu za režiju ove sezone, Alfonso Kuaron bio je sasvim siguran, i kako se ispostavilo, pravi izbor za pobednika u kategoriji najboljih režisera. Njegova "Gravitacija" u bioskope je prošle godine ušla bez velike reklame i najava, da bi zahvaljujući odličnim kritikama ubrzo privukao pažnju velikog broja gledalaca. Sa Oskarom za "Gravitaciju", Kuaron je postao prvi reditelj iz Latinske Amerike koji u svojoj karijeri može da se pohvali ovim priznanjem. Bilo je očekivano i da "Gravitacija" trijumfuje u svim tehničkim kategorijama, sasvim opravdano, jer je film između ostalog hvaljen i zbog svoje izvanredne preciznosti u pripovedanju o borbi astronautkinje Sandre Bulok da se vrati na Zemlju. "Dobro je što se sve ovako desilo, jer smo film veoma dugo snimali. Da nije sve ovako ispalo, baš bismo izgubili vreme", našalio se Kuaron.

Oskara za glavnu žensku ulogu dobila je, bez ikakvog iznenađenja i uz svaku zaslugu, glumica Kejt Blančet za portret emotivno razorene žene u filmu "Nesrećna Džasmin" Vudija Alena. "Ova nagrada jeste nasumična i subjektivna", priznala je Blančet, "Ali mi mnogo znači. I ovo je bila odlična godina za glumice. Ejmi, sve što ti radiš je sjajno, ali tvoja gluma u 'Američkoj prevari' je izvanredna. Meril, šta da ti kažem? Sandra, mogla bih da te gledam u tom filmu do kraja života! Džulija Roberts, haštag 'eto ti ga', znaš o čemu govorim. I Džudi Denč, kakva je to samo karijera." Blančet je zahvalila i reditelju filma Vudiju Alenu, kao i svojoj matičnoj pozorišnoj kući iz Sidneja u kojoj je naučila najvažnije stvari o glumi. Ona je iskoristila priliku i da podseti svet na to da žene i dalje mogu da snimaju dobre filmove, i to filmove koji zarađuju, kao što je slučaj sa nominovanim glumicama.

Ni dodeljivanje Oskara Metjuu Mekonahiju za glumačku transformaciju u filmu "Poslovni klub Dalas" nije predstavljalo nikakvo iznenađenje, iako je kategorija za glavnu mušku ulogu nosila oznaku potencijalnog iznenađenja. Za razliku od njegovog inspirativnog govora o inspirativnim herojima, njegov kolega iz filma, Džared Leto, nagrađen za najbolju sporednu mušku ulogu, uz veliku zahvalnost majci sa kojom je došao na dodelu nagrada, održao je i politički aktuelan govor. "Nagradu posvećujem i svim sanjarima u Ukrajini i Venecueli. Mi smo ovde i dok se vi borite da ostvarite svoje snove, razmišljamo o vama večeras. Ovo je takođe i za 36 miliona ljudi koji su izgubili bitku protiv side", kazao je Leto osvrnuvši se na radnju filma "Poslovni klub Dalas". "Kada pogledam ovu statuu, ona me podseća na svako dete, jer odakle god da dolazite, treba da znate da vaši snovi vrede", kazala je Lupita Nijongo, glumica kenijskog porekla, dobitnica Oskara za najbolju sporednu žensku ulogu. Duboko potresan portret robinje u filmu Stiva Mekvina "12 godina ropstva" doneo je ovoj mladoj zvezdi prvu nominaciju, ali i prvu nagradu koju su mnogi pre dodele već poslali u ruke Dženifer Lorens (Američka prevara). Nakon što je Elen Dedženeris u šali isprozivala holivudske zvezde, tvrdeći da su snimili stotine filmova iako imaju svega ukupno četiri godine fakultetskog obrazovanja, Lupita Nijongo je u zahvalnici sa ponosom posebno istakla i svoju klasu sa Škole filma na Univerzitetu Jejl.

Italijanski reditelj Paolo Sorentino zahvalio je Martinu Skorsezeu, sastavu Toking heds, Rimu, Napulju, porodici i svima koji su ga inspirisali da snimi, sasvim je sigurno, remek-delo italijanske kinematografije, film "Velika lepota", koji je proglašen najboljim filmom van engleskog govornog područja. Iako je među ovogodišnjim nominacijama veliki broj filmova bio zasnovan na istinitim događajima, život se posebno poigrao sa ostvarenjima dokumentarnog žanra koji su nagrađeni Oskarima. Najboljim kratkometražnim dokumentarnim filmom proglašeno je ostvarenje "The Lady in Number 6: Music Saved My Life", koje govori o neverovatnoj Alis Herc Somer. Sa svojih 109 godina života, ona je bila najstarija pijanistkinja na svetu, ali i najstarija osoba koja je preživela Holokaust. Nažalost, preminula je svega nekoliko dana pre dodele Oskara. Kada su dugometražni dokumentarci u pitanju, uprkos predviđanjima da je favorit film "The Act of Killing", nagradu je odneo film "20 Feet From Stardom". Reč je o dokumentarcu koji otkriva sve tajne često zanemarenih pratećih vokala, ljudi koji su u velikoj meri zadužili popularnu muziku. Uz Morgana Nevila i Ketrin Rodžers, autore filma, na scenu se popela i jedna od pevačica čija priča pokreće film, ali ne i treći reditelj Džil Frizen, koji je preminuo nekoliko sedmica pre premijere filma na festivalu Sandens.
Sezona filmskih nagrada Zlatni globus Eni nagrade Nagrade Američkog udruženja scenarista NAACP nagrade Zlatne maline BAFTA Cezar
Sezona filmskih nagrada
Zlatni globus
Eni nagrade
Nagrade Američkog udruženja scenarista
NAACP nagrade
Zlatne maline
BAFTA
Cezar
Prošlih godina Akademija je muku mučila sa kategorijom čuvanom za najbolje orginalne pesme pisane za filmove, tvrdeći kako svega mali broj tih numera uspeva da se poveže sa širom publikom (zbog čega su nedavno uvedene nove, rigoroznije mere za odabir nominovanih pesama). Zato je ove godine svečana ceremonija prštala kako od hitova, tako i od dobre muzike i muzičkih zvezda. Farel Vilijams je probio muzički led sa hitom "Happy", pesmom iz filma "Grozan ja 2", a cela izvedba bila je vredna pažnje, ako ne zbog odlične pesme, onda bar zbog njegovog šešira, koji dobija sve više obožavatelja na internetu, ali i nepredviđenog plesnog trenutka sa Meril Strip, suverenom kraljicom Holivuda. Karen O je pružila svoju melanholično romantičnu mesečevu sonatu izvodeći akustičnu verziju pesme "Moon Song" iz filma "Ona", dok su članovi benda U2 izveli pesmu "Ordinary Love" iz dokumentarca "Mandela: Long Walk to Freedom". Oskara je ipak odnela pesma "Let it go" koju su za film "Zaleđeno kraljevstvo" napisali Kristen Anderson Lopez i Robert Lopez, a izvela ju je Idina Menzel. Klasična diznijevska pesma, raskošna i emotivna, učinila je da njen autorski tandem postane prvi par koji je uz ranije osvojene nagrade Gremi, Toni i Emi, sada osvojio i Oskara. Prvog Oskara za najbolji animirani film dobio je najzad i studio Volta Diznija, i to upravo za film "Zaleđeno kraljevstvo" koji potpisuju Dženifer Li, Kris Bak i Piter del Veko. Dah oskarovske klasike unela je Pink koja je, ovoga puta bez sebi svojstvene akrobatike, izvela pesmu "Over the Rainbow" u čast filma "Čarobnjak iz Oza", snimljenog pre 75 godina, dok je u čast preminulih filmskih umetnika Beti Midler otpevala pesmu "Wind Beneath My Wings". Kao i ranijih godina, brojnim komentatorima na internetu zasmetao je izostanak pomena pojedinih glumaca, a ovoga puta najuočljivije je bilo zaboravljanje Denisa Farine.
PROČITAJTE: Gde dobitnici čuvaju svoje Oskare? Najveći rekordi u istoriji Oskara Filmovi za Oskara, bez Oskara Dodela Oskara - trenuci za pamćenje Ko je momak za kojim ludi ceo Holivud? Večera za Oskara: tartufi i makarone sa sirom
PROČITAJTE:
Gde dobitnici čuvaju svoje Oskare?
Najveći rekordi u istoriji Oskara
Filmovi za Oskara, bez Oskara
Dodela Oskara - trenuci za pamćenje
Ko je momak za kojim ludi ceo Holivud?
Večera za Oskara: tartufi i makarone sa sirom
Premda među dobitnicima nije bilo iznenađenja, voditeljka Elen Dedženeris potrudila se da zabavi publiku tokom višečasovne dodele. Zbijala je šale sa većinom nominovanih glumaca i glumica, naručivala desetak pica za izgladnele zvezde, a potom im, fer i pošteno, tražila da plate porudžbinu dostavljaču pice. Ispostavilo se da zvezde ne nose mnogo novca, bar ne kada idu na dodelu Oskara. Takođe se ispostavilo i da zvezde još gledaju u displej telefona kada se fotografišu, a ne u kameru. To se jasno vidi na najretvitovanijoj fotografiji ikada, snimku koji je nastao na ideju Dedženerisove, a na kojem se vidi desetak glumačkih veličina kako uživaju u najopuštenijem trenutku dodele. Ispostavilo se i to da se u Holivudu ne menja mnogo toga. (Eto ponovo saveta za kladioničare da bace oko na dodelu Oskara.) Osim što je na samom početku ceremonije "predvidela" da će "12 godina ropstva" odneti nagradu za najbolji film (i da ne, Holivud nije rasistički obojen), Elen Dedženeris je i veoma lepo primetila da je skoro sve isto kao i kada je vodila dodelu nagrada pre sedam godina. "Stvari su se baš promenile", našalila se ona. "Prošli put kad sam bila ovde Kejt Blančet je bila nominovana, Leonardo di Kaprio je bio nominovan, Martin Skorseze je bio nominovan. Sve je bilo taaako drugačije."
NAGRADE NA 86. DODELI OSKARA: NAJBOLJI FILM - "12 godina ropstva" REŽIJA - "Gravitacija", Alfonso Kuaron GLAVNA MUŠKA ULOGA: Metju Mekonahi, "Poslovni klub Dalas" GLAVNA ŽENSKA ULOGA: Kejt Blančet, "Nesrećna Džasmin" SPOREDNA MUŠKA ULOGA - Džared Leto, "Poslovni klub Dalas" SPOREDNA ŽENSKA ULOGA - Lupita Nijongo, "12 godina ropstva" ORIGINALNI SCENARIO - "Ona", Spajk Džounz ADAPTIRANI SCENARIO - "12 godina ropstva", Džon Ripli STRANI FILM - "Velika lepota", Paolo Sorentino KRATKOMETRAŽNI IGRANI FILM - "Helium", Anders Volter, Kim Magnuson DUGOMETRAŽNI DOKUMENTARNI FILM - "20 Feet From Stardom", Morgan Nevil, Džil Frizen, Ketrin Rodžers KRATKOMETRAŽNI DOKUMENTARNI FILM - "The Lady in Number 6: Music Saved My Life", Malkolm Klark, Nikolas Rid DUGOMETRAŽNI ANIMIRANI FILM - "Zaleđeno kraljevstvo", Dženifer Li, Kris Bak, Piter del Veko KRATKOMETRAŽNI ANIMIRANI FILM - "Mr Hublot", Loren Vic, Aleksandar Espigares ORIGINALNA MUZIKA - "Gravitacija", Stiven Prajs PESMA - "Let it go" (Zaleđeno kraljevstvo), Kristen Anderson Lopez, Robert Lopez SCENOGRAFIJA - "Veliki Getsbi", Ketrin Martin, Beverli Dan KAMERA - "Gravitacija", Emanuel Lubecki MONTAŽA - "Gravitacija", Alfonso Kuaron, Mark Senger MIKS ZVUKA - "Gravitacija", Skip Livsej, Niv Adiri, Kristofer Benstid, Kris Manro MONTAŽA ZVUKA - "Gravitacija", Glen Frimentl KOSTIMI - "Veliki Getsbi", Ketrin Martin ŠMINKA - "Poslovni klub Dalas", Adruita Li i Robni Metjuz VIZUELNI EFEKTI - "Gravitacija", Tim Veber, Kris Lorens, Dejvid Širk, Nil Korbuld
NAGRADE NA 86. DODELI OSKARA:. 