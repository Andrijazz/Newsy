> Izvor: B92
> Datum: ponedeljak 27.01.2014
> Rubrika: kultura
> Naslov: Kineska Nova godina u Filharmoniji
> Članak:

Poslednji koncert u ciklusu "Nove godine" zakazan je za 30. januar kada će Beogradska filharmonija obeležiti Kinesku novu 4711. godinu, pod upravom šefa-dirigenta Filharmonije Muhaja Tanga. U izvođenju Malerove "Pesme zemlje" nastupiće sopran Iris Vermijon, tenor Mario Žang, Ženfang Žang na erhu i Linling Ju na pipi.
Doček 2014. uz disko Filharmoniju
Doček 2014. uz disko Filharmoniju
Za razliku od prethodnih proslava, Beogradska filharmonija ovog puta na repertoaru nema kineska dela, već nešto sasvim posebno. Zbirka kineskih pesama Kineska flauta, koja je Maleru poslužila kao direktna inspiracija, navela je i maestra Muhaja Tanga na ideju o dodavanju istočnjačkog kolorita originalnom umetničkom konceptu Pesme zemlje. "Malerovoj partituri pridodao sam tradicionalne kineske instrumente - erhu i pipu, i značajno redukovao originalni orkestarski sastav, što je rezultiralo nešto drugačijom zvučnom atmosferom. Pesma zemlje je u ovom aranžmanu prvi put izvedena u januaru 2013. godine u Berlinu, na koncertu koji je zatvorio godinu kineske kulture u Nemačkoj, inicirane obeležavanjem 40. godišnjice uspostavljanja diplomatskih odnosa između dve države. Uzbuđen sam povodom drugog izvođenja dela u ovoj verziji sa Beogradskom filharmonijom", otkriva šef - dirigent Muhai Tang. Kinezi će krajem januara dočekati Novu godinu koja će biti u znaku Konja. Ovaj praznik za njih predstavlja dolazak proleća, kada detaljno čiste kuće, kao simbol odbacivanja svega starog, a na ulicama organizuju velika ceremonijalna slavlja. Ko se druži sa Beogradskom filharmonijom već treću sezonu zaredom slavi pet Novih godina! Nakon Jevrjeske, Islamske kao i onih po Gregorijanskom i Julijanskom kalendaru, sa Kineskom novom godinom Beogradska filharmonija zatvara ovaj ciklus.
