> Izvor: B92
> Datum: nedelja 2.03.2014
> Rubrika: kultura
> Naslov: Atelje 212: Premijera "Avgust u okrugu Osejdž"
> Članak:

U Ateljeu 212 večeras će premijerno biti izvedena drama američkog pisca Trejsija Letsa "Avgust u okrugu Osejdž", u režiji Ljiljane Todorović.

U beogradskoj postavci komada, za koji je autor 2008. godine osvojio nagrade Toni, Drama desk i Pulicera i koji se sada igra sa velikim uspehom na mnogim scenama u svetu, dramaturg je bila Ivana Dimić. Tekst je na srpski jezik prevela glumica Milica Mihajlović. Kuriozitet je da filmska verzija ove kompleksne porodične drame upravo učestvuje na Festu, sa Meril Strip i Džulijom Roberts u ulogama majke i ćerke. Te likove u predstavi Ateljea igraju Dara Džokić i Anita Mančić. U ansamblu su i Milica Mihajlović, Branka Šelić, Branimir Brstina, Dejan Dedić, Jelena Petrović, Jelena Džokić i, kao specijalni gost, Dragan Nikolić. Rediteljka Todorović kaže da je za nju bilo zanimljivo "šta se dešavalo sa istinom i kako se ona saopštava, jer to je u drami centralna dilema". "Pošto se zloupotrebljava i maše njome kao mačem, pitanje je da li se možda preteruje sa značajem istine ili je bolja laž iz samilosti", rekla je ona uoči premijere, dodajući da se "ono što se zbiva na sceni tiče svih nas, bilo da se radi o porodici, društvu ili okruženju u kome živimo". Scenograf predstave je Magdalena Vlajić, kostimograf Snežana Pešić Rajić, dok je muziku odabrala rediteljka Todorović.
