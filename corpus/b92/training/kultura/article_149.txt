> Izvor: B92
> Datum: utorak 14.01.2014
> Rubrika: kultura
> Naslov: Vojna štamparija definitivno postaje Muzej Beograda?
> Članak:

Ministarstvo odbrane Srbije je spremno da oslobodi prostorije u Vojnoj štampariji, za potrebe Muzeja Beograda, saopšteno je nakon današnjeg susreta predstavnika ministarstva i gradske uprave.

Državni sekretar Ministarstva odbrane, Zoran Đorđević, razgovarao je danas s delegacijom koju je predvodio predsednik Privremenog organa Beograda Siniša Mali, o iseljavanju Vojne štamparije iz objekta na uglu Nemanjine i Resavske ulice, za potrebe gradskog muzeja. Ministarstvo odbrane je saopštilo da je spremno da isprazni taj objekat koji je tik uz jednu od zgrada tog ministarstva u Nemanjinoj ulici, bombardovanih 1999. godine. Premijer Srbije Ivica Dačić razgovarao je u ponedeljak u Beogradu s predstavnicima američkog biznismena Donalda Trampa koji, kako je saopštila Vlada Srbije, razgledaju lokacije za izgradnju ekskluzivnog hotela u Beogradu, a zainteresovani su i za prostor na kojem je bombardovana zgrada Generalštaba.
