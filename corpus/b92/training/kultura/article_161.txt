> Izvor: B92
> Datum: sreda 15.01.2014
> Rubrika: kultura
> Naslov: Nemanja Radulović na bis u Kolarcu
> Članak:

U svetu najslavniji i najtraženiji srpski muzičar violinista Nemanja Radulović pored već rasprodatog koncerta 4. februara u Kolarčevoj zadužbini održaće i drugi koncert, 6. februara, saopšteno je danas na konferenciji za novinare.

Urednik Centra za muziku Kolarčeve zadužbine Mima Lazarević izjavila je da su karte za tradicionalni koncert popularnog violiniste u okviru ciklusa Velikani svetske scene prodate u rekordnom roku koji se merio minutima. Karte za drugi koncert, 6. februra koji će biti sa istim programom, biće puštene u prodaju u petak, 17. januara. Iako je koncertni kalendar Radulovića prepunjen, kako je sam rekao, nije mogao da se ogluši na nebrojene mailove publike iz čitave Srbije koja je razočarana, jer više nema karata a čitavu godinu čekaju na njegov koncert. Kada bi imao slobodnog vremena, Radulović bi svirao danima u Beogradu kao i u rodnom Nišu jer ga za publiku u ovim gradovima vezuju posebne niti. Kolarac je i svih prethodnih godina bio mali da primi sve Nemanjine obožavaoce, koliko god koncerata da je držao uvek je ostajalo publike željne da čuje vrhunskog violinskog virtuoza, muzičara i čoveka punog topline koji nesebično daruje dušu na sceni. Na dva koncerta u Kolarčevoj zadužbini Radulović će predstaviti svoj najnoviji CD koji je snimio za Dojče gramofon, kompilaciju dela Nikola Paganinija. Kompakt disk je snimio sa RAI orkestrom iz Italije i japanskim dirigentom Eiđi Oue, pijanistkinjom Lore Pavrkan i svojim ansamblom avolji triler. Na beogradskom koncertu muziku sa CD izvešće sa Simfonijskim orkestrom Radio televizije Srbije i dirigentom Bojanom Suđićem. Radulović, umetnik koji puni najveće svetske sale, čije ime se sa uvažavanjem izgovara na svetskoj muzičkoj sceni, po rečima dirigenta Suđića jedini je srpski umetnik koji postoji na svetskoj muzičkoj karti. "Mi kao zemlja nismo smogli snage da podržimo nijedno ime, imali smo sjajne muzičare koji su sa pravom mogli biti u svetskom vrhu ali su ostali nepoznati, sada je prvi put da je Radulović probio tu granicu", rekao je Suđić. On je kazao da je orkestar RTS jako uzbuđen što će svirati sa Nemanjom sa kojim nisu svirali deset godina. Prvi koncert je bio na Bemusu kada je Radulović napunio 18 godina, svirao je Betovenov koncert i ostavio zapanjujući utisak na Suđića. "Imao sam male skepse jer je bio mlad a Betoven zahteva veliko iskustvo, poznavanje stila, za mene je bilo zaprepašćenje kako je tada svirao", ispričao je Suđić za violinistu koji živi u Parizu, gradu koji voli ali sa velikim uzbuđenjem svake godine očekuje susret sa publikom u Kolarčevoj zadužbini. Oba beogradska koncerta su dobrotvorna, Radulović se kao i prethodnih godina odrekao honorara za svoje koncerte. Takođe Simfonijski orkestar RTS i dirigent Suđić sviraju bez honorara. Ovi koncerti su prvi u nizu koje će muzičari održati širom sveta u okviru akcije pod nazivom "Koncerti za Kolarac" i prikupiti sredstva za novi klavir. Nakon Beograda prvi donatorski koncert održaće se 6.februara u Njujorku i 7.februara u Vašingtonu. Odazvali su se brojni srpski muzičari koji žive u SAD koji će svirati bez honorara.
