> Izvor: B92
> Datum: nedelja 2.02.2014
> Rubrika: kultura
> Naslov: 35 godina bez Sida - pank nije mrtav
> Članak:

Na današnji dan 1979. godine u Njujorku je preminuo legendarni muzičar Sid Višiz.

Umro je od predoziranja heroinom dok je čekao suđenje za ubistvo svoje devojke Nensi Spundžen u Njujorku, a u trenutku smrti imao je samo 21 godinu. Njegova kratka, ali upečatljiva karijera vezana je za kultne Seks Pistols, najpoznatiji i najkontroverzniji pank sastav. Višiz je rođen 10. maja 1957. u Londonu kao Džon Riči, a umetničko ime Sid Višiz uzeo je, jer ga je navodno ugrizao hrčak po imenu Sid. U Sex Pistols je ušao iako je bio tek početnik na bas gitari. Kad je njihov basista Glen Metlok napustio sastav, Džoni Roten se setio svog školskog druga Džona Ričija i pozvao ga da im bude basista. Iako Sid nije znao da svira bas gitaru, brzo je učio pa je tako jednu celu noć slušao ploču Ramonsa istovremeno svirajući gitaru. Njegove dane u bendu Seks Pistols obeležili su droga, alkohol, povraćanje na javnim mestima i napadi na ljude. Članovi benda krivili su Sidovu devojku Nensi smatrajući da ga je navukla na heroin i da je glavni krivac za njegovo razuzdano ponašanje. Kada je Sida 12. oktobra 1978. policija odvodila iz njujorškog hotela Čelzi, gde je u sobi 100 pronađena mrtva Nensi, izgledao je potpuno izgubljeno. Tokom policijskog ispitivanja priznao je da su uzimali heroin i tablete nakon čega su zaspali, ali je obdukcijom utvrđeno kako je ubodena nožem u stomak i da je hitnom intervencijom mogla biti spašena. Muzičar je 9. januara uhapšen i poslat u zatvor na Rikers Island iz kojeg izlazi 2. februara 1979. Iste večeri odlazi na zabavu u stan svoje nove devojke gde se predozirao i umro. Ipak, ni 35 godina nakon što nas je napustio, Sid nije zaboravljen, a njegovih pesama se i dan danas sećaju obožavaoci širom sveta.
