> Izvor: B92
> Datum: sreda 22.01.2014
> Rubrika: kultura
> Naslov: Dečja predstava "Astronauti" u DKC-u 24. januara
> Članak:

Pozorišna predstava za decu "Astronauti", po tekstu švedske autorke Eme Brostrem u režiji Anje Suše, biće premijerno izvedena 24. januara u Dečjem kulturnom centru (DKC) Beograda, u koprodukciji sa Malim pozorištem "Duško Radović", najavljeno je na konferenciji za novinare.

To je priča o prvom putovanju na Mesec 1969. godine letelicom Apolo 11, a kuriozitet je da su trojica astronauta - Nil Armstrong, Edvin Baz Oldrin i Majkl Kolins gostovali na sceni DKC-a, tadašnjeg Doma pionira, samo nekoliko meseci po povratku sa Meseca. Predstavu su podržali Ambasada SAD u Beogradu, Švedski institut za kulturu i gradski Sekretarijat za kulturu. Predstavnik američke ambasade Dru Giblin izrazio je zadovoljstvo zbog partnerstva u ovom projektu. "Naš tim u ambasadi stalno radi programe za decu i mlade. Američki kutak deluje u osam gradova u Srbiji, ali ovaj projekat je poseban", istakao je on. Uloge igraju glumci Damjan Kecojević, Miloš Samolov, Miloš Anđelković, Jelena Ilić i muzičar Damjan Babić. Kompozitor je Vladimir Pejković, scenograf Zorana Petrov, kostimograf Maja Mirković. Ovim koprodukcionim projektom zapocinje prva velika zvanična saradnja DKC-a i pozorišta "Radović", istakli su direktori dve institucije - Olivera Ježina i Bojan Lazarov. Osnova je švedska knjiga "Čovek koji je bio na dalekoj strani Meseca", koju je dramatizovala Brostrem, a na srpski jezik prevela Vesna Stanišić. Suša je rekla da je u prvom planu priča o Kolinsu, koji je bio suočen sa teškim i važnim zadatkom da upravlja svemirskom letelicom, dok su druga dvojica astronauta istraživala površinu Meseca. Tema su univerzalna osećanja i strahovi čoveka koji je udaljen od poznatog sveta, usamljen, suočen sa sobom na fizičkom i mentalnom nivou. A za susret sa samim sobom je potrebno mnogo hrabrosti i snage, izjavila je ona. Predstava je dobrim delom muzička. Radili smo tako da bude zanimljivo i deci i roditeljima, istovremeno zabavno, poetično i edukativno, dodala je Suša. U predstavi ima i dosta informacija - o svemirskom modulu, skafanderima, a i zanimljivih činjenica poput one da su astronauti morali da nose pelene pa je radi njih izmišljen pampers. Prve reprize biće 25. januara u podne i 26. januara uveče.
