> Izvor: B92
> Datum: utorak 25.02.2014
> Rubrika: kultura
> Naslov: Pokloni i otkupi Etnografskog muzeja 1999 – 2013.
> Članak:

Izložba pod nazivom "Preci potomcima - pokloni i otkupi Etnografskog muzeja 1999-2013. godine" na kojoj je predstavljen izbor predmeta prikupljanih poslednjih 15 godina, otvorena je u Etnografskom muzeju.

Izložbu je otvorila princeza Jelisaveta Karađorđević koja je podsetila da je njen otac knez Pavle Karađorđević pre 85 godina osnovao Muzej savremene umetnosti u Konaku kneginje Ljubice. "Posle devet godina ovaj muzej spojen je sa Istorijsko umetničkim muzejem i tako je nastao Muzej kneza Pavla, danas Narodni muzej", kazala je princeza Jelisaveta. Ona je podsetila da je knez Pavle prvi Muzej savremene umetnosti darivao svom gradu i narodu i da su temelj ovog muzeja bili darovi, ne samo njenog oca nego i brojnih rođaka, prijatelja, umetnika koji su se brzo odazvali njegovom pozivu. "Pošiljke ogromne kulturne vrednosti počele su da stižu u Beograd a potom su počeli i otkupi sa izložbi u tek izgrađenom Paviljonu Cvijeta Zuzorić", istakla je princeza Jelisaveta na otvaranju izložbe u Etnografskom muzeju. Ovaj muzej, kako je kazala, takođe je dobrim delom nastao poklonima i uz pomoć ljudi dobre volje koji su najdragocenije porodične uspomene predali muzeju na trajno čuvanje. "Nadam se da i danas postoje ljudi sa snažnim vizijama koji će od ovog muzeja načiniti kulturnu instituciju kojom će se Srbija moći dostojno da ravna sa najjznačajnijim muzejima u Evropi i svetu", kazala je princeza Jelisaveta. Prema rečima v.d. direktora Etnografskog muzeja Miroslava Tasića, ovaj muzej je od 1999. do 2013. godine povećao svoj fond za više od 12000 predmeta od kojih je za izložbu izdvojeno 170 predmeta odabranih prema njihovoj reprezentativnosti, vremenu nastanka i zanimljivim podacima o upotrebnoj funkciji. Izloženi su odevni predmeti, nakit, pokućstvo, keramički predmeti i zanatski alati koji pripadaju i tradicionalnoj, ruralnoj i urbanoj kulturi, nakit koji datira od 15. do 19.veka, košulja koja je pripadala Jevrosimi Grbić, rođenoj Kijametović, zvanoj Zone, kćerci čorbadži Zamfira Kijametovića, čija je životna priča poslužila Stevanu Sremcu kao inspiracija za delo Zona Zamfirova. Izložen je jelek sa tokama koje su uzete kao ratni trofej nakon bitke u Vučjem dolu 1876. godine, primerak veza iz 1857. godine koji je pripadao istaknutoj srpskoj porodici Jovanović iz Osijeka. Etnografski muzej ovom izložbom izražava zahvalnost darodavcima, a ujedno i otvara put novim poklonima i plemenitim namerama darodavaca za buduća pokolenja, istakao je Tasić. Autorka izložbe i pratećeg kataloga je Jelena Savić, kustos Etnografskog muzeja.
