> Izvor: B92
> Datum:  
> Rubrika: kultura
> Naslov: "Odrasli su krivi što deca sve manje čitaju"
> Članak:

Deca do 15 godina knjige čitaju manje nego ranije, a za to su odgovorni odrasli koji nisu uporni u naporima da ih motivišu, izjavila je danas Slavica Jagličić, rukovodilac Dečjeg odeljenja Narodne biblioteke "Vuk Karadžić" u Kragujevcu, koja je jedan od učesnika danas otvorenog trodnevnog Sajma za decu "KG kids fest".

"Više čitaju polaznici nižih razreda, odnosno predškolci i učenici od prvog do četvrtog razreda, a stariji nas ređe posećuju", rekla je Jagličićeva u izjavi Tanjugu i dodala da svetski klasici nisu tražena literatura, već da su to moderne knjige koje govore o aktuelnoj problematici i gde mogu da pronađu neke svoje dileme. Prema njenim rečima, Dečje odeljenje biblioteke broji oko 3.000 članova, od čega redovno dolazi polovina, što je, kako je ocenila, mali broj imajući u vidu veličinu grada. "Razlog nije u deci, već u nama odraslima koji smo i dalje zaneti kuknjavom i u tom magičnom četvorouglu, koji čine deca, roditelji, prosvetni radnik i bibliotekar, zakazuju stari, ne deca" ocenila je Jagličićeva. Ona smatra da stariji ne shvataju koliko je vaspitanje bitno, i kad pokušaju da ih privole da čitaju, a ne ide kako bi hteli, vrlo lako odustaju. "Upornost roditelja, prosvetnih radnika i bibliotekara koji su dugo i neposredno u kontaktu sa decom, dala bi mnogo bolje rezultate, ali se odrasli opredeljuju pre za kuknjavu, nego za delatnost", smatra Jagličićeva. Ukazujući na neophodnost reforme školske lektire, Jagličićeva kaže da deca te knjige uzimaju jer moraju. "Vrlo nerado uzimaju lektiru, i to ih uzimaju mališani jer je učiteljica rekla da se mora, dok stariji slabije", rekla je Jagličiheva i dodala da mlađi najradije čitaju "Džeronimo" a tinejdžeri "Ispovest Renison", Džudi Blum. Dečje odeljenje Narodne biblioteke "Vuk Karadžić" i tokom sajma besplatno će učlanjivati decu predškolskog uzrasta kao i učenike prvog razreda osnovne škole. Sajam za decu "KG kids fest" traje do 25. januara, i pored edukativnih programa posetiocima je ponuđeno puno zabave za koje će se, pored ostalih, pobrinuti klovnovi, žongleri, artisti, mađioničari. Poslednjeg dana sajma biće organizovan dečji maksembal, na kojem će biti proglašena najbolja maska, a biće dodeljene i brojne nagrade. Na sajmu, za koji je ulaz besplatan, učestvuju i brojne plesne grupe, Dečije pozorište, škole stranih jezika.
