> Izvor: B92
> Datum: sreda 5.03.2014
> Rubrika: kultura
> Naslov: Bili Ajdol 25. juna na Kalemegdanu za Calling 2014.
> Članak:

Jedan od najpopularnijih rok muzičara Bili Ajdol održaće koncert 25. juna na Kalemegdanu, u Donjem gradu Beogradske tvrđave, u okviru koncertnog spektakla Calling 2014.

Neiscrpnu kolekciju klasičnih rokenrol hitova popularni Englez predstaviće u Beogradu, zajedno sa kultnim gitaristom Stivijem Stivensom i bendom, sa kojima ove godine kreće na letnju evropsku turneju, najavljuje produkcija Avalon. Uvertiru za koncert pod otvorenim nebom Biliju Ajdolu pružiće i specijalni gosti ovogodišnjeg Callinga, zagrebačke rokenrol legende Psihomodo pop. Pored njih, na Kalemegdanu će nastupiti i par domaćih predgrupa, a ulaznice za ovaj veliki rokenrol maraton biće u prodaji od ponedeljka. "Rokenrol nekako diže ljude. Deo sam nečeg što je veće od života. Zato sam veoma srećan. A to sam i odabrao. Nisam izabrao tvrdi rok. Nisam izabrao ni bluz, a ni disko. Izabrao sam rokenrol", ovim rečima je plavokosi buntovnik iz Londona svojevremeno možda i najbolje objasnio svoj zvuk, ali i životnu filozofiju koja je opravdala i njegovo umetničko ime - Idol. Prošle godine u novembru je obeležio tačno tri decenije od izlaska kultnog albuma "Rebel Yell" sa kojeg su nam, pored istoimenog, ostali i drugi besmrtni rokenrol klasici: "Eyes Without a Face", "Flesh For Fantasy", "Catch My Fall" i drugi. Ime albuma daje nakon jedne zajedničke žurke sa Stonsima, a ovo multiplatinasto izdanje doživljava i svoja reizdanja 1999. godine, ali i 2010. kada izlazi u retkoj seriji kao CD od 24-karatnog zlata! I prethodni, debitantski album, ispisao je zlatne stranice muzičke istorije uz hitove kao što su "Dancing With Myself", "White Wedding", "Hot In The City", pa i za beogradski koncert gotovo naslovnu numeru "Love Calling".

"Svuda sam nosio taj pank-rok stav sa sobom. Šta god da smo svirali tokom svih ovih godina, taj stav bi toj muzici davao duh kojeg ne bi imala da nisam potekao iz pank pokreta", objasnio je Ajdol svoj upečatljivi imidž buntovnika sa razlogom, danas nerazdvojnog dela muzičke i modne ikonografije osamdesetih godina. Dodatnu i krajnje neophodnu dozu rokenrol veličine svojim neprevaziđenim sviranjem uneo je upravo Stivens stvorivši uz Ajdola jedan od najboljih gitarsko-vokalnih tandema svih vremena. Pravi poznavaoci rok muzike znaju da se broj tandema tog kalibra mogu izbrojati na prste. Glamuroznog hard rokera Stivensa pamtimo i po sviranju sa Majklom Džeksonom (Dirty Diana), ali i po nezaboravnoj temi iz filma "Top Gun"! Njihovo novo ujedinjene 2001. godine ubrzo prate i novi studijski albumi "Devils Playground" i "Happy Holidays", a pored pomenutih hitova na Kalemegdanu publika može da očekuje i "Sweet Sixteen", "Mony Mony", "Cradle of Love", "Pumping on Steel", "LA Woman", te brojne druge klasike rokenrola koji sa vremenom dobijaju na snazi uz nove generacije mladih fanova, očekivano najbrojnijih i u prvim redovima ispred velike bine na Kalemegdanu 25. juna ove godine.
