> Izvor: B92
> Datum:  
> Rubrika: kultura
> Naslov: SAD: 20. februar proglašen Danom Kurta Kobejna
> Članak:

Dvadeset godina nakon smrti, frontmen kultne grupe "Nirvana" Kurt Kobejn dobiće svoj dan u rodnom gradu.

Kako prenosi agencija AP, gradonačelnik Aberdina Bil Simpson najavio je da će pevačev rođendan, 20. februar, biti proglašen Danom Kurta Kobejna. "Stanovnici Aberdina mogu s pravom da se ponose sa ulogom koju je ova zajednica odigrala u životu Kurta Kobejna i međunarodnim priznanjem koje je ona stekla svojim vezama sa Kurtom Kobejnom i njegovim umetničkim dostignućima", ističe se u gradonačelnikovom saopštenju. Kobejn je rođen 1967. Slavu je stekao kao vođa grandž grupe "Nirvana" čiji su najveći hitovi "Smell Like Teen Spirit", "Come As You Are", "Lithium", "About a Girl", "Polly", "In Bloom", "Heart-Shaped Box", "All Apologies" i "Rape Me". Ugledni muzički časopis Rolingstoun uvrstio je Nirvanu na 27. mesto najvećih muzičkih umetnika svih vremena, dok je Kurt Kobejn proglašen za 12. najboljeg gitaristu svih vremena. Izvršio je samoubistvo 1994. u Sijetlu. Gradić Aberdin nalazi se u državi Vašington, oko 130 kilometara jugozapadno od Sijetla. Proglašenje Dana Kurta Kobejna nije jedina počast kojom Aberdin nastoji da se oduži slavnom muzičaru. Još 2005, podignut je znak spomena na kome piše "Welcome to Aberdeen - Come As You Are".
