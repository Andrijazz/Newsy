> Izvor: B92
> Datum: utorak 4.02.2014
> Rubrika: kultura
> Naslov: Može li Miro da pomogne kulturi Portugala?
> Članak:

Portugalska vlada nada se da će im jedan majstor nadrealizma pomoći da povrate milione evra koje su poreski obveznici izgubili spašavajući propalu banku.

Vlada prodaje 85 dela španskog umetnika Huana Miroa koja su postala javna svojina pošto je Banka "Portugesh de Negosios" nacionalizovana 2008. Aukcijska kuća Kristi danas je otvorila dvodnevnu aukciju, a kolekciju opisuje kao "jednu od najvećih i najimpresivnijih ikada". Aukcija je izazvala kontroverze, jer neki Portugalci traže da "ulov" bude najpre izložen. Nekoliko sati pre početka aukcije, sud u Lisabonu još uvek nije odlučio o zahtevu glavne opozicione Socijalističke partije da zaustavi prodaju. Vlada tvrdi da je zbog ekonomske krize ostala bez novca za kulturu i da Miroova kolekcija nije na listi prioriteta pošto je zemlji 2011. bilo potrebno 78 milijardi evra međunarodne pomoći kako bi izbegli bankrot. Miro je bio vodeća figura nadrealističkog pokreta 1920-ih i uticao je na generaciju apstraktnih ekspresionista na čelu sa Amerikancem Džeksonom Polokom. Očekuje se da će dva ulja na platnu dostići rekordne cifre na aukciji u Londonu - "Žene i ptice" iz 1968. je procenjena na četiri do sedam miliona funti (6,5-11,5 miliona dolara) i "Slika" koja je procenjena na 2,5 do 3,5 miliona funti. Trenutni rekord od 37 miliona dolara drži Miroova "Slika (Plava zvezda)". I druge zemlje ponudile su "bankarsku umetnost" na prodaju poput Banke Irske i nekih južnokorejskih banaka. Prodaja Miroove kolekcije neće, pak, mnogo pomoći pošto je Kristi kolekciju procenio na 36 miliona evra, a za spasavanje propale banke građani su preko poreza dali 3,4 milijarde evra. U Lisabonu je u toku suđenje 15 osoba optuženih za propast bake zbog korupcije, prevara i pogrešnog menadžmenta. Suđenje traje već tri godine.
