> Izvor: B92
> Datum: sreda 12.03.2014
> Rubrika: kultura
> Naslov: Tuts Tilemans odložio usnu harmoniku
> Članak:

Legendarni belgijski gitarista i usni harmonikaš Tuts Tilemans, jedan od najvećih evropskih džez muzičara, odlučio je da stavi tačku na svoju dugogodišnju, bogatu karijeru.
<iframe width="560" height="315" src="//www.youtube.com/embed/yKnG_9q4crA" frameborder="0" allowfullscreen></iframe>)
<iframe width="560" height="315" src="//www.youtube.com/embed/yKnG_9q4crA" frameborder="0" allowfullscreen></iframe>)
Kako prenose belgijski mediji, 91-godišnji muzičar i kompozitor, koji je svirao sa svim velikanima svetske džez scene i pisao muziku za filmove koji su osvajali Oskare, rešio je da se povuče jer više nema snage za nastupe. "Ne želi da razočara publiku. Zato je otkazao sve najavljene koncerte", objasnio je njegov menadžer Verle Van de Pel za agenciju Belga. "Potrebno je puno energije za koncerte, a on se plaši da je više nema dovoljno", dodao je on. "Tilemans želi da uživa u zasluženom miru i tišini. Iza sebe ima fantastičnu i uspešnu međunarodnu karijeru tokom koje je odgovorio na brojne izazove i istakao se svojom izuzetnom muzikalnošću", naveo je Van de Pel. Belgijski umetnik se "zahvalio svim osobama - publici, fanovima, organizatorima i kolegama muzičarima, za sve što su mu pružili uz nadu da će svet pamtiti 'briselskog dečaka' koji je postao građanin sveta". Smatran "kraljem" usne harmonike, Timelans je široj publici najpoznatiji po kompoziciji "Bluesette" iz 1962. koja je postala džez standard. Njegova prepoznatljiva usna harmonika je ozvučila kultne filmove poput "Ponoćnog kauboja", "Doručka kod Tifanija" i "Bekstvo". Pisao je muziku i za dečju seriju "Ulica Sezam", te razne TV serije i crtane filmove kao i za reklame, od kojih je neke napisao i snimio sa velikim Lujom Armstrongom. Tokom karijere sarađivao je sa mnogobrojnim umetnicima - Elom Ficdžerald, Kvinsijem Džonsom, Bilom Evansom, Frenkom Sinatrom, Rej Čarlsom. Larijem Šnajderom i Oskarom Pitersonom. Godine 2001, Tilemans, koji važi za jednog od najpoznatijih Belgijanaca, dobio je plemićku titulu od belgijskog kralja Alberta II. "Uzdigao je usnu harmoniku na sam umetnički vrh", kazao je prilikom jednog od Tilemansovih poslednjih koncerata brazilski gitarista Oskar Kastro-Neves koji ga je redovno pratio tokom nastupa. "Mogu bez oklevanja da kažem da je Tuts jedan od najvećih muzičara našeg doba. On svira srcem i tera suze na oči", rekao je Kvinsi Džons za belgijski list "Soar".
