> Izvor: B92
> Datum:  
> Rubrika: kultura
> Naslov: Iračani sviraju u UK Palilula
> Članak:

Grupa muzičara iz Iraka održaće u subotu, 25. januara koncert u Ustanovi kulture Palilula na kome će izvesti program inspirisan arapskom klasičnom muzikom.

Nastupiće grupa iračkih muzičara pod nazivom "Strings Group" koja će izvesti numere inspirisane arapskom klasičnom muzikom iz šezdesetih i sedamdesetih godina prošlog veka a aranažmani su u stilu svetske klasične muzike. Grupu čine Junaid Mahmood, prva violina, Nobar Adnan, druga violina, Sad Javzi, viola, Ali Al Ažavi, čelo, Samir Basim, kontrabas i Ahmad Mahmud, klavir. Kako je istaknuto u najavi koncerta, muzičari iz Iraka izvešće kompozicije inspirisane arapskom klasičnom muzikom koje su pokušali da aranžiraju u stilu svetske klasične muzike koje bi bile prihvatljive zapadnom i istočnom slušaocu. Na programu je "Golden Time Golden Land" kompozitora Mohameda Abdulwahab i Alsinbatija, "Masquerade Waltz" obrada jermenskog muzičara Arama Hačaturijana (1903-1978) koji je kroz ovu numeru uspeo da prenese nacionalni jermenski folklor i muziku koja je postala prepoznatljiva celom svetu. Irački muzičari izvešće i "Far Away Memories" delo inspirisano pesmama pevača Fajruz i Abdulhalim i kompozicijama Zijada i Mansur Alrahbanija, Mohamed Almuđija, u aranžamanu člana "Strings Group" čeliste Alazaeaija, "Folk Dance" muzičara Arno Babđanijana inspirisanu jermenskom narodnom muzikom, "Weyn Ja Gallib" (Gde ćeš srce) kompoziciju direktno povezanu sa čuvenom iračkom pesmom iz folklora, komponovanu četrdesetih godina prošlog veka. Na programu je "The Skaters Waltz" kompozicija nemačkog muzičara Emila Valdertofa (1837-1915), "Over the Palm Trees" romantična ljubavna pesma u klasičarskoj obradi Hanza Momera nekadašnjeg dirigenta Iračkog simfonijskog orkestra, "Tango" čuvenog srpskog i balkanskog muzičara Gorana Bregovića. Na koncertnom programu iračkih muzičara je i "From the beloved Land" kompozicija umetnika Mohamed Abdulwahab i Kamala Altauila i pevača Abdulhalima koja će biti izvedena u dijalogu klavira i gudačkih instrumenata i "Lezginka Dance" Hačaturijana, narodni ples mnogih naroda na području Kavkaza, naročito Jermenije. Organizator koncerta je Ambasada Iraka u Beogradu.
