> Izvor: B92
> Datum:  
> Rubrika: kultura
> Naslov: Ovo su najbolje dečje knjige u 2013.
> Članak:

Dva romana fantastike inspirisana balkanskim folklorom - "Deca bestragije" Uroša Petrovića i "Zelenbabini darovi" Ivane Nešić, "Vidovite priče" Ljubivoja Ršumovića i knjige švedskog autora Ulfa Starka proglašene su za najbolje dečje knjige u 2013. godini prema mišljenju stručnjaka.

Sajt "Detinjarije" sproveo je novogodišnju anketu među književnim kritičarima, piscima i izdavačima za decu u potrazi za najboljim knjigama objavljenim tokom književno veoma plodne 2013. godine. Od devet sagovornika koji su se odazvali anketi, po četvoro je među najuspelija književna ostvarenja u protekloj godini uvrstilo "Decu bestragije" Uroša Petrovića u izdanju Lagune, "Zelenbabine darove", debitantski roman Ivane Nešić u izdanju Kreativnog centra i "Vidovite priče" Ljubivoja Ršumovića sa ilustracijama Dušana Petričića (Laguna) Poznavaoci književnosti za decu istakli su i knjigu Dejana Aleksića "Koga se tiče kako žive priče" (Kreativni centar), zbirku dramskih igara "Da li ste vi žaba" Jasminke Petrović ("Odiseja"), drugu knjigu za decu dramskog pisca Uglješe Šejtinca "Čarna i Nesvet" (Pčelica), novu knjigu Pop D. urđeva "O babama i žabama" (Pčelica), knjigu "Budimir i retke vrste" Zorana Panevskog (Kreativni centar) i "Majmunoljupce" Vladimira Manojlovića (RTS). Kada su knjige stranih autora koje su objavljene u Srbiji tokom prošle godine u pitanju, kao najzanimljiviji se izdvojio švedski autor Ulf Stark, čije knjige "Moj prijatelj šeik u Sturebiju" i "Čarobne patike mog prijatelja Persija" je objavio Kreativni centar, a knjigu "Diktator" Fabrika knjiga. Od prevedenih knjiga zapaženi su i novi nastavak priče o Trejsi Biker, devojčici koja živi u domu za decu bez roditelja ("Trejsi Biker u glavnoj ulozi"), jedne od najznačajnijih savremenih britanskih spisateljica za decu Džeklin Vilson, koji je objavila Odiseja, zatim drugi deo priče o devojčici Hedvigi ("Hedviga i Maks ulov") švedske autorke Fride Nilson (Kreativni centar) i knjiga "Bonjour Alis" Džudi Kertin, roman o prijateljstvu i prvim simpatijama.
