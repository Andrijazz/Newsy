> Izvor: B92
> Datum: utorak 28.01.2014
> Rubrika: kultura
> Naslov: Džoni Dep: Glumac sa najboljom maskom
> Članak:

Američki glumac Džoni Dep prvi je dobitnik "Istaknute zanatske nagrade" (Distinguished Artisan Award) koju dodeljuje Udruženje filmskih šminkera i frizera.

U obrazloženju se navodi da je popularni glumac često u svojim filmovima nosio specifične maske i frizure, od Edvarda Makazorukog preko Džeka Sparoua do Tonta, te da je red da se svi ti dugi sati provedeni u stolici za šminkanje nagrade. Prema pisanju britanskog lista "Gardijan", novoustanovljena nagrada dodeljuje se glumcu ili glumici za posebnu saradnju sa stručnjacima za šminku i frizuru. Nagradu će uručiti mejkap umetnik i Oskarovac Džoel Harlou, koji je sarađivao sa Depom u filmovima "Pirati sa Kariba" i "Usamljeni rendžer" kao i u novom ostvarenju "Transcendence". "Šminkeri i frizeri se slažu da je Džoni Dep savršen izbor za našu prvu nagradu", izjavila je predsednica Udruženja filmskih šminkera i frizera Suzan Kabral-Ebert. "On je glumac koji u ostvarenju svojih likova verovatno najviše koristi umeće naših članova. Dep je uvek podržavao naš zanat, i to činio sa poštovanjem, uvažavanjem i kreativnom saradnjom", navela je ona. Svečana dodela nagrada Udruženja filmskih šminkera i frizera biće održana 15. februara u studiju Paramaunt. Među nominovanim filmovima za nagrade udruženja su "One Chance", "Usamljeni Rendžer", "Američka Prevara" i "Džobs".
