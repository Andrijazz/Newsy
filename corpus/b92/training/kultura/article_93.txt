> Izvor: B92
> Datum:  
> Rubrika: kultura
> Naslov: Adelin “21” prodat u 3 miliona digitalnih kopija
> Članak:

Album "21" britanske pop zvezde Adel prvi je prešao prag od tri miliona prodatih digitalnih kopija u Sjedinjenim Američkim Državama, saopštila je kompanija Nilsen koja prati prodaju digitalne muzike.

Adelin drugi album, objavljen 2011, nastavlja da beleži odlične rezultate, a dosad je prodat u 26 miliona kopija širom sveta. Kako prenosi AFP, 25-godišnja pevačica ostavlja iza sebe jednu veoma uspešnu godinu u kojoj je osvojila Oskara za najbolju pesmu za film o Džejms Bondu "Skyfall". Godinu dana ranije, njen album "21" osvojio je šest Gremi nagrada. Prema pisanju magazina Rolingston, Adel trenutno radi na svom novom albumu. Kompanija Nilsen je, takođe, saopštila, da je najprodavaniji album protekle godine bio "The 20/20 Experience". Album s kojim se Džastin Timberlejk vratio na muzičku scenu nakon duže pauze, prodat je u 2,4 miliona primeraka. Najprodavanija pesma u istom periodu bio je hit Robina Tikea "Blurred Lines" sa 6,4 miliona prodatih kopija. Među najprodavanijm albumima u 2013. našli su se i albumi "The Marshall Mathers LP 2" Eminema i "Crash My Party" kantri pevača Luka Brajana. Među najprodavanijim singlovima su "Thrift Shop" dvojca Maklmor i Rajan Luis i "Radioactive" grupe Imagine Dragons.
