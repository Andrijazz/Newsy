> Izvor: B92
> Datum: petak 14.02.2014
> Rubrika: kultura
> Naslov: Ken Louč dobio Zlatnog medveda i najavio penziju
> Članak:

Britanskom reditelju Kenu Louču uručen je Zlatni medved za životno delo na 64. Berlinalu, prenosi BBC.

Primajući nagradu, koja mu odaje počast za "duboko interesovanje za ljude i njihove sudbine" i "kritičku posvećenost društvu", 77-godišnji reditelj je rekao da će njegov idući film biti poslednji koji će snimiti. On je svoju odluku o napuštanju filma obrazložio poodmaklim godinama. "Ponestaje vam elana kada se približite pogrešnom kraju 70-ih", rekao je Louč, dodajući ipak da to "nije privilegija koja se lako odbacuje". Berlinale mu je odao počast i omaž programom koji se sastojao od 10 njegovih filmova, među kojima su "Keš" (1969), "Za zemlju i slobodu" (1995), "Moje ime je Džo" (1998), "Slatke šesnaeste" (2002) i "Tražeći Erika" (2009). Na gala projekciji prikazan je njegov film "Teška vremena" iz 1993. o siromašnoj porodici iz predgrađa za koji je Louč kazao da je i danas "relevantan". Ken Louč je ostvario impresivnu filmsku karijeru tokom koje je snimio više od 30 ostvarenja i dobio niz nagrada, među kojima je i Zlatna palma u Kanu za "Vetar koji njiše ječam" 2006.
