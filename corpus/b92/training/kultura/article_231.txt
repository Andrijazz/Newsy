> Izvor: B92
> Datum: ponedeljak 20.01.2014
> Rubrika: kultura
> Naslov: Riga: "Ljudski lanac" u Evropskoj prestonici kulture
> Članak:

Letonci svih godina formirali su ljudski lanac po ledenim temperaturama ovog vikenda kako bi preneli knjige iz stare biblioteke u novu udaljenu dva kilometra u okviru proslave Rige kao Evropske prestonice kulture 2014.

Oko 14.000 ljudi, uključjući decu i stare, stajalo je u subotu na temperaturama ispod nule (-12 stepeni Celzijusa) kako bi preneli 2000 knjiga u novu zgradu koju je dizajnirao letonski arhitekta koji radi u SAD Gunar Birkerts. Ostatak od više od četiri miliona knjiga i štampanog materijala biće prebačen vozilima, piše Rojters. Betonska zgrada sa velikim staklima i oplatom od nerdjajućeg čelika liči na planinu sa krunom na vrhu i nalazi se na obali reke Daugave (Zapadna Dvina) u blizini starog jezgra grada koji se za ovu priliku naziva Dvorcem svetlosti. Nekadašnja srednjevekovna tvrdjava, Riga je sa svojim zgradama u art nuvo stilu smeštenim u istorijskom jezgru grada stavljena na Uneskovu listu svetskog nasledja. Riga je ovogodišnja Evropska prestonica kulture sa švedskim gradom Umea i tokom godine u njoj će biti organizovano više od 200 koncerata, izložbi, festivala, konferencija i performansa. Očekuje se da će grad posetiti oko dva miliona turista, što je skok od oko 25 posto u odnosu na prošlu godinu. Program je počeo produkcijom Letonske opere Vagnerove opere "Rijenci". Vagner je neko vreme živeo u Rigi pre nego što je zbog neplaćenih dugova pobegao u Nemačku. U julu će u gradu biti održana serija koncerata pod nazivom "Rodjeni u Rigi" na kojima će nastupiti svetski poznati izvodjači poreklom iz Letonije. Istog meseca u grad stiže oko 20.000 pevača iz 70 zemalja koji će učestvovati u "svetskim horskim igrama". Savremena dela umetnice Vije Klemina biće izložena od aprila do juna. Letonija je bila žestoko pogođena ekonomskom krizom 2009. i posle nekoliko godina štednje i vanrednih mera postala je ekonomija sa najbržim razvojem u EU. Program Evropska prestonica kulture pokrenut je 1985. sa ciljem ukazivanja na bogatstvo i raznolikost kulturen u Evropi.
