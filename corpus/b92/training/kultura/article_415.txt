> Izvor: B92
> Datum: sreda 5.02.2014
> Rubrika: kultura
> Naslov: “Operacija: Čuvari nasleđa” stiže u bioskope
> Članak:

Džordž Kluni, Met Dejmon, Kejt Blanšet, Bil Marej i Žan Dežarden stižu 13. februara u domaće bioskope u filmu zasnovanom na istinitim, manje poznatim događajima iz Drugog svetskog rata, koje je u istoimenom romanu opisao Robert M. Edsel.

Kluni je reditelj i scenarista filma "Operacija: Čuvari nasleđa", a igra i jednu od glavnih uloga u priči o specijalnom odredu formiranom sa ciljem da spasi umetnička dela iz ruku nacista i vrati ih pravim vlasnicima na kraju Drugog svetskog rata. Film "Operacija: Čuvari nasleđa" inspirisan je stvarnom pričom o najvećem lovu na dragocenosti u istoriji, i nemogućoj misiji u koju se upustilo sedam direktora muzeja, istoričara umetnosti i kustosa. Umetnička dela zarobljena su iza neprijateljskih linija, a nacisti odlučni da unište sve što im je na putu jer Rajh propada. Kakve šanse za uspeh ima specijalni odred sačinjen od pojedinaca koji bolje poznaju Mikelanđela nego poluautomatske puške M-1? U trci protiv vremena ovi hrabri ljudi učiniće sve, rizikujući svoje živote, da zaštite i odbrane najveća umetnička dela čovečanstva.

Ovom temom pozabavio se američki pisac Robert M. Edsel u knjizi "Operacija: Čuvari nasleđa - Saveznici heroji, nacisti i lopovi i najveća pljačka umetničkog blaga u istoriji". Edsel je autor još dve knjige o ovoj temi, "Spasavanje da Vinčija" i "Spasavanje Italija: Trka za spasavanje nacionalnog blaga od nacista". Edsel je stručnjak kada je u pitanju očuvanje umetničkog nasleđa u vihorima Drugog svetskog rata. Tokom uspešne karijere u oblasti energetike, Edsel se, živeći u Firenci, zainteresovao za ovu temu, i počeo njom da se bavi iz hobija. Taj hobi je do 2004. godine postao posao koji zahteva puno radno vreme, i Edsel je osnovao kancelariju, počeo da prikuplja dokumentaciju i piše prvu od svojih knjiga, "Spasavanje da Vinčija". Osim pisanjem, Edsel se bavi i snimanjem obrazovnih dokumentarnih filmova o ovoj temi, a osnivač je i fondacije koja se bavi očuvanjem umetničkog nasleđa.

"Umetnost ima različite forme, ali ipak predstavlja ono što je suština svih nas - našu istoriju", kaže Džordž Kluni objašnjavajući zašto mu je priča o čuvarima nasleđa zanimljiva. On je sa svojim već dugogodišnjim saradnikom, Grantom Heslovom, na osnovu Edeslovog romana napisao scenario za film. "Želeli smo da napravimo film koji je manje ciničan od prethodnih koje smo radili. Iako smatramo da su oni interesantni, ovoga puta smo se odlučili da prenesemo priču o dobrim ljudima i njihovoj pobedi protiv ultimativno lošeg čoveka - Hitlera. A to je priča za koju ranije niko nije čuo", objašnjava Kluni. U filmu osim Klunija igraju Met Dejmon, Bil Marej, Džon Gudman, Žan Dižarden, Bob Balaban, Hju Bonevil i Kejt Blanšet. "Operacija: Čuvari nasleđa" naći će se u bioskopima od 13. februara, a istoimena knjiga u domaćim knjižarama u izdanju "Lagune" već 10. februara.
