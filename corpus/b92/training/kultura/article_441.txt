> Izvor: B92
> Datum: subota 8.02.2014
> Rubrika: kultura
> Naslov: Nik Kejv i ostali favoriti 7. Beldoksa
> Članak:

Predstojeći, 7. Međunarodni festival dokumentarnog filma Beldoks (Beldocs) ponudiće početkom maja beogradskoj publici niz atraktivnih ostvarenja o Niku Kejvu, Njujorčaninu među Pigmejima, srpskom fudbalskom treneru u Južnom Sudanu...

U slektorskom timu festivala su reditelj Darko Lungulov, kritičar i teoretičar filma Miroljub Stojanović i osnivač i direktor festivala Mladen Vušurović, a 7. Beldoks biće održan od 8. do 12. maja u Beogradu. Detaljnije informacije o bioskopskim salama u kojim će se filmovi prikazivati, cene karata i tačna satnica programa biće uskoro saopšteni. Lungulov je kao pravu poslasticu najavio film o Niku Kejvu "20.000 dana na Zemlji" (20.000 Days on Earth), koji su režirali Iain Forsajt i Džejn Polard. To je sasvim nov dokumentarno-igrani film britanske produkcije, premijeru je imao prošlog meseca na Sandensu, a ovih dana učestvuje na Berlinalu. "S obzirom na to koliko naša publika ceni Nika Kejva i pošto ovaj film daje izvanredan uvid u njegovo stvaralaštvo, očekujem da će to biti jedan od favorita 7. Beldoksa", rekao je Lungulov u razgovoru za Tanjug.

On je izdvojio i američki film "Kjuti i Bokser" (Cutie and the Boxer) autora Zaharija Heinzerlinga, koji je među nominovanima za Oskara u kategorji dokumentaraca. Kako je dodao, zanimljivo je da je među nominovanima ove godine i "Čin ubijanja" (The Act of Killing) Džošue Openhajmera, koji je već prikazan prošle godine na 6. Beldoksu. Lungulov je kao interesantan i jak dokumentarac preporučio priču o čoveku koji je posvetio svoj život antropološkom istraživanju do tih granica da je otišao iz Njujorka i postao deo pigmejskog plemena. To je film "Song from the Forest" Mihaela Oberta, u nemačkoj produkciji. Kao otkriće Beldoksa najavio je izraelski "Album 61" Halila Efrata, napominjući da za njega još ne znaju drugi festivali, ali da mu predviđa veliki međunarodni uspeh. U pitanju je priča o meču za šahovskog šampiona, o izazivaču kojeg je otac od njegove četvrte godine spremao da postane prvak sveta i sve je dokumentovao, iz čega je nastala jaka, emotivna priča koja se prepliće sa dramatičnim scenama finalnog meča, rekao je Lungulov.

On je ocenio da će za našu publiku posebno zanimljiv biti britanski film "Trener Zoran i njegovi afrički tigrovi" (Coach Zoran and His African Tigers) autora Sema Bensteada. Radnja se dešava u Južnom Sudanu, u vreme kada su dobili nezavisnost i u pokušaju da naprave svoju fudbalsku reprezentaciju doveli "naše gore list", trenera Zorana Đorđevića, koji u Srbiji nije poznat, a radio je već u Africi i Pakistanu. "Dok pratimo njegov put, muke da napravi reprezentaciju u zemlji koja je na granici postojanja, razvija se dirljiva, uzbudljiva, a povremeno i smešna priča. Zoran je karakterističan lik sa naših prostora i mislim da će dobro proći kod beogradske publike", izjavio je Lungulov. Očekuje se i kontroverzni film "Bog voli Ugandu" (God Loves Uganda) Rodžera Rosa Vilijamsa, o američkim misionarima koji se sa jedne strane trude da pomognu toj zemlji, a sa druge - propagiraju anti-gej politiku koja je tamo vrlo brutalna i samim tim ohrabruju nasilje.

Lungulov je dodao da su u toku pregovori sa našom mladom autorkom Ivom Radivojević, koja živi i radi u Njujorku, da dođe sa svojim filmom "Granice koje isparavaju" (Evaporating Borders). Ovaj dokumentarac o sudbini emigranata nedavno je premijerno prikazan na Međunarodnom filmskom festivalu u Roterdamu. Inostrana selekcija je gotovo sasvim definisana, dok se sa domaćim autorima još razgovara, rekao je Lungulov dodavši da selektori žele da uvrste nove filmove reditelja Dragana Nikolića, Vladimira Perovića, Mladena Mitrovića, Ivice Vidanovića i druge koji su još u fazi postprodukcije. "Naša misija je od početka bila da što više pomognemo i popularizujemo domaći dokumentarizam. Tradicija koju želemo da nastavimo je da otvorimo Beldoks domaćim ostvarenjem", kazao je on i podsetio da su prošle godine na otvaranju u Sava centru prikazani filmovi Dragana Petrovića i Marte Popivode, što im je pomoglo da krenu na međunarodnu festivalsku scenu. Na pitanje o publici Beldoksa, odgovorio je da je čine uglavnom mladi gledaoci i stručna javnost, izražavajući zadovoljstvo što interesovanje za dokumentarce raste. "Kriterijum za svetsku produkciju je da biramo najznačajnije i najhrabrije dokumentarce, kontroverzna i snažna ostvarenja. Mislim da ljudi već imaju predstavu šta mogu da vide na Beldoksu. Privlačimo publiku koja je željna kvalitetnih, neobičnih i jakih filmova, da dobije presek aktuelne produkcije, ali i da otkrije nešto novo", izjavio je on.

Lungulov je međunarodni uspeh postigao debitantskim igranim filmom "Tamo i ovde", a sada dovršava svoj drugi dugometražni igrani film "Spomenik Majklu Džeksonu". "Taj film je praktično završen, ostali su neki tehnički detalji. Još ne znamo na kojem će festivalu biti premijera, a domaća distribucija je, nadamo se, na jesen", rekao je on. U savremenoj crnoj komediji koja se dešava u Srbiji igraju Boris Milivojević, Dragan Bjelogrlić, Nataša Tapušković, Mirjana Karanovć, Bane Trifunović, Ljuba Bandović. "Film priča o tome kako jedan sanjar u mestu koje polako propada dođe na 'spasonosnu' ideju 2009. godine, kada je Džekson objavio povratničku turneju, da mu sagradi spomenik na trgu, da privuče turiste i tako spase svoje mesto, a i svoj brak od raspada. Ta akcija privuče i prijatelje i neprijatelje, pa se svašta izdešava", ispričao je Lungulov.
