> Izvor: B92
> Datum: nedelja 9.03.2014
> Rubrika: kultura
> Naslov: Žiri Festa nagradio film "Vaša sam"
> Članak:

Odlukom žirija takmičarskog programa ovogodišnjeg FEST-a, 9. marta za najbolji film takmičarskog programa "Evropa van Evrope" izabrao je ostvarenje "Vaša sam" rediteljke Iram Hak.

Film "Vaša sam" nagrađen je za duboki uvid u pakistansku porodicu koja je emigrirala u Norvešku, za senzibilnost i iskrenost u prikazivanju usamljene žene u izuzetnoj interpretaciji glavne glumice i za veoma svežu režiju, navodi se u saopštenju žirija koji je odluku doneo jednoglasno. Žirijem je predsedavao Klaus Eder, a odluku da pakistanskoj rediteljki dodele nagradu od 2.000 evra on je doneo uz saglasnost članova žirija Tomislava Kureleca i Gorana Markovića. "Kao prvo, moram da vam zahvalim što ste odabrali moj film, mnogo mi znači pobeda i jako sam srećna. Ovo je veliko iznenađenje, došla sam ovde da uživam u festivalu i Beogradu, tako da je pobeda za mene veliko iznenađenje i kruna svega ovoga. Meni je kao rediteljki važno to što pričam priču koja je ženska, o ženi koja je u rascepu kultura. Ovo je moj prvi film i dobila sam priliku da ispričam tu priču, što mi je veoma važno", rekla je rediteljka Iram Hak povodom dobijanja nagrade.

Film "Vaša sam" prati život samohrane majke Mine koja se već u svojim dvadesetim godinama nalazi u ćorsokaku. Želi da bude glumica, ali uspeva da upropasti svaku audiciju. Deluje nezainteresovano i nemotivisano za bilo koju drugu karijeru. Povremeno se viđa s čovekom koji je zaokupljen isključivo svojim životom. Šansa da se upozna sa švedskim rediteljem Mini nudi nove mogućnosti. Njena majka, međutim, nadzire svaki kćerkin korak i nije saglasna s njenim odlukama. Minino autodestruktivno ponašanje uzrokuje izolovanost porodice u pakistanskoj zajednici u Norveškoj. Ostvarenje Iram Hak bilo je norveški kandidat za Oskara ove godine.

Žiri srpske sekcije FIPRESCI koji čine Milan Vlajčić (predsednik), Dejan Dabić i Vladimir Džudović usredsredio je svoju pažnju na produkcijski male, autorske filmove i većinom glasova odlučio je da nagradu "Dinko Tucaković" dodeli kubanskom filmu "Melasa" (Molasses/Melazag), debitantskom radu reditelja Karlosa Lećuge. Kubanski reditelj debituje filmom o savremenoj ruralnoj Kubi, slikajući temperament njenih stanovnika. Monika je jedina radnica u fabrici šećera od koje je nekada živelo celo ostrvo. Njen suprug Aldo, instruktor plivanja, pokušava da nauči đake kako da plivaju u bazenu bez vode. Tek venčani par živi u maloj kući, zajedno s Monikinom osmogodišnjom kćerkom i bakom. Svakog jutra nelegalno izdaju svoj stan nezakonitim parovima, kako bi zaradili više novca. Aldo pokušava da prodaje meso, protivno kubanskim zakonima. Lećuga je nagradu zaslužio izvanrednim kritičkim odnosom prema bitnim egzistencijalnim dilemama kao i duhovitim i slobodarskim duhom koji deluje lekovito, smatra žiri.
