> Izvor: B92
> Datum: utorak 2.07.2013
> Rubrika: život_nauka
> Naslov: Ministar odgovara naučnicima do petka
> Članak:

Razgovor naučnika u protestu "Spasimo nauku" i ministar prosvete nauke i tehnološkog razvoja je završen. Ministar je primio zahteve delegacije naučnika i najavio da će do kraja nedelje odgovoriti na njih. Zahtev za ostavkom ministar nije komentarisao.

Demonstrante su na razgovoru predvodili: dr Đurđica Jovović, predsednica sindikata, naučni savetnik Instituta za medicinska istraživanja UB; dr Aleksandra Milutinović-Nikolić, naučni savetnik Instituta za hemiju tehnologiju i metalurgiju UB, član odbora Sindikata; dr Dragan Markušev, viši naučni saradnik Instituta za fiziku UB, član odbora Sindikata; dr Milovan Šuvakov, viši naučni saradnik Instituta za fiziku UB, član odbora Sindikata i prof. dr Oliver Tošković, sa Filozofskog fakulteta.
"Suština je u tome što nam nisu isplaćena sredstva za rad. To što primamo platu ne znači da smo naučnici, mi smo naučnici onog momenta kada možemo da radimo i kada postajemo pokretač ovog društva", rekao je agenciji Beta jedan od organizatora protesta, saradnik Instituta za fiziku Milovan Šuvakov.
"Suština je u tome što nam nisu isplaćena sredstva za rad. To što primamo platu ne znači da smo naučnici, mi smo naučnici onog momenta kada možemo da radimo i kada postajemo pokretač ovog društva", rekao je agenciji Beta jedan od organizatora protesta, saradnik Instituta za fiziku Milovan Šuvakov.
Naučnici sa svih instituta i fakulteta u Srbiji okupili su se danas u Beogradu da daju svoj glas protiv odustajanja Ministarstva nauke i prosvete od sprovođenja Strategije naučnog i tehnološkog razvoja Republike Srbije i ukidanja fondova za naučna istraživanja. Više od 3000 naučnika, ali i onih koji su svesni značaja ulaganja u obrazovanje i nauku, za dalji razvoj naše države, okupilo se nešto posle 10 časova na Trgu Nikole Pašića u Beogradu. Suštinski razlog za održavanje protesta SPASIMO NAUKU! je nedostatak stručnog i ozbiljnog odnosa države prema nauci, u svakom pogledu. Ugrožen je opstanak nauke u Srbiji.

Dr Đurđica Jovović, predsednica Sindikata nauke, i naučni savetnik Instituta za medicinska istraživanja upravo čita zahteve okupljenih: Podići nivo ovogodišnjih materijalnih troškova po istraživaču na 50% vrednosti iz 2010. godine, a pri usvajanju budžeta za 2014. godinu obezbediti sredstva kojima će nivo materijalnih troškova po istraživaču (DMT2) biti vraćen na isti nivo iz 2010. godine. Povećati ulaganja u nauku na 1% bruto nacionalnog dohotka u 2015. godine, u skladu sa Strategijom naučnog i tehnološkog razvoja Republike Srbije. Usvojiti kolektivni ugovor kojim bi se regulisao radno-pravni status zaposlenih u naučnoistraživačkim organizacijama, u skladu sa Zakonom o radu, kako bi se prestalo sa diskriminacijom zaposlenih u institutima, u odnosu na ostale zaposlene u javnom sektoru. Prestati sa neopravdanim kašnenjem isplata zarada i materijalnih troškova, kao i pri donošenju pravnih akata. Doneti zakon do kraja 2013. godine, kojim će se ustanoviti novi organizacioni model finansiranja nauke, po ugledu na rešenja u Evropi i svetu. Ostavke ministra Žarka Obradovića i svih odgovornih zbog nestručnosti, neodgovornosti, nerešavanja i ignorisanja problema u resoru nauke. Hitan sastanak sa predsednikom Vlade Ivicom Dačićem i prvim potpredsednikom Vlade Aleksandrom Vučićem, kako bi se usvojile i sprovele neophodne mere za opstanak nauke.

Najvažniji zahtev je predstavljen ispred zgrade Vlade. Artikulisao ga je dr Milovan Šuvakov u ime cele naučne zajednice, a to je - ostavka ministra prosvete, nauke i tehnološkog razvoja. Ali i ostavka celog tima koji vodi Ministarstvo. Veoma su zanimljivi i transparentni koje okupljeni nose, jer na kreativan način opisuju zahteve protestanata i stanje u srpskoj nauci: "Dositej, a ne Žarko!" "2+2=3, jer za više nemamo!" "Nauka nije luksuz, nauka je izlaz!" "E=mc^1.9, jer za više nemamo!" "Smena, a ne ostavka!" "Mislim - dakle ne postojim!" Jedna demonstrantkinja u hodu dodaje: "U pitanju je najveći protest naučnika ikada u našoj zemlji i zemljama regiona! Nažalost!" Više informacija o uzrocima protesta pročitajte ovde.
