> Izvor: B92
> Datum: subota 28.04.2012
> Rubrika: život_nauka
> Naslov: Naučni piknik povodom Dana astronomije
> Članak:

U okviru Parka nauke na Adi Ciganliji, povodom Svetskog dana astronomije održan je naučni piknik koji je okupio veliki broj ljubitelja nauke koji su bili u prilici da učestvuju u zabavnim eksperimentima. Pored postojećih eksponata u parku, na ovom nesvakidašnjem izletu, predstavljena su četiri nova eksponata iz raznih oblasti nauke koji će ubuduće krasiti Park nauke. Manifestaciju su zajedno organizovali JP "Ada Ciganlija" i Festival nauke, sa idejom da se kroz Naučni izlet promoviše nauka pod vedrim nebom.

"Kada smo prošle godine otvorili ovaj park, jedini te vrste kod nas, Ada Ciganlija i Beograd dobili su jedinstveno mesto na kojem mladi ali i stariji, na zabavan način nalaze odgovore na pitanja iz raznih naučnih oblasti. Proširenjem parka sa novim eksponatima, kao i organizacijom prvog naučnog piknika u prirodnom okruženju, nastavljamo ono što smo započeli i verujemo da će Park nauke, zauzeti posebno mesto u životu našeg grada" - rekao je Zoran Gajić, direktor JP "Ada Ciganlija". Na prostoru Parka nauke u okviru šest specifično urađenih šatora, zelenih laboratorija, mladi istraživači i studenti prezentovali su eksperimente i naučne interaktivne igre. Posetioci su bili u prilici da sami prave zmajeve, rakete, i avione, da uz pomoć teleskopa gledaju sunčeve pege, sviraju na čašama, na gumenim rukavicama i slamkama, ali i da nauče kako se prave sunčani satovi, duga, džinovski baloni od sapunice. "Projekat naučnog piknika pokrenuli smo u želji da nauku prikažemo van zidova i direktnom susretu sa naučnicima. Drago nam je da je prvi piknik održan upravo u Parku nauke, koji su dizajnirale naše mlade kolege, čime smo čitav ovaj projekat podigli na jedan viši nivo i omogućili ljudima da se na neposredan način upoznaju sa naukom" - rekao je Nemanja Đorđević, koordinator za naučne sadržaje Festivala nauke.

Eksponate za Park nauke osmislio je ceo tim mladih istraživača iz Društva za promociju i popularizaciju nauke. Arhimedovom klackalicom svako od posetioca je mogao da podigne automobil, periskopom da vidi sebe s leđa, animiranom vrteškom da napravi crtani film, a veranjem po DNK penjalici deca su stekla utisak kako bi svet izgledao da su stotinu miliona puta manji. Naučni piknik su posetili i Dragan Đilas, gradnonačelnik i pokrovitelj Parka nauke, kao i genetičar Milan Stojković i nekadašnji ministar nauke i tehnološkog razvoja Božidar Đelić. Dr Stojković je tom prilikom rekao da Park nauke u kojem se deca kroz igru zainteresuju za nauku predstavlja svojevrstan "inkubator" za potencijalne mlade naučnike, dok je Đelić ukazujući na značaj naučnih projekata podsetio na izgradnju Centra za promociju nauke koji će se na osnovu modernog projekta izabranog na međunarodnom konkursu za arhitektonsko rešenje, graditi u Bloku 39 na Novom Beogradu. Park je otvoren u oktobru 2011. godine, kada je postavljeno prvih šest eksponata. Park nauke je nedavno dobio cetiri nova eksponata - "DNK penjalica", "Arhimedova klackalica", "Periskop" i "Animirana vrteška". Koordinator izrade postavki je Nemanja Đorđević.
