> Izvor: B92
> Datum: sreda 1.01.2014
> Rubrika: život_nauka
> Naslov: Šta se očekuje od "ojačanog" hadronskog sudarača?
> Članak:

Veliki hadronski sudarač trenutno je podvrgnut promenama koje bi trebalo da udvostruče njegove moći i omoguće istraživačima da otkriju tajne funkcionisanja svemira.

On će otvoriti mogućnost rešavanja misterije tamne materije i trebalo bi da pronađe dokaz kosmičkog koncepta poznatog kao "supersimetrija". Takođe, trebalo bi da nađe znake skrivenih dimenzija koje mogu da objasne postojanje gravitacije. Do kraja godine, gigantska mašina za sudaranje atoma trebalo bi već da poveća energiju čestica sa osam biliona elektrovolti do 14 teraelektronvolti, što će omogućiti najsnažniji sudar čestica do sada. Nova serija eksperimenata trebalo bi da odvede naučnike izvan područja fizike poznate kao "standardni model". Naučnici će možda otkriti još Higsovih bozona - različitih verzija takozvane "božije čestice" koju je predvideo Nobelovac, profesor Piter Higs i koja drugim česticama daje masu. Higsov bozon bio je poslednji "delić koji nedostaje" u "standardnom modelu". Sada naučnici žele da odu i korak dalje i objasne misterije funkcionisanja kosmosa. Profesor Toni Dojl sa Univerziteta u Glazgovu, vodeći član tima koji upravlja gigantskim Atlas detektorom kaže da je sadašnji prioritet objašnjavanje supersimetrije. Supersimetrija u osnovi ima hipotezu da za svaku česticu materije postoji i odgovarajuća čestica koja nosi silu. To zahteva postojanje nekoliko Higsovih bozona. "Univerzum vođen supersimetrijom je ključna ideja. Trenutno razdvajamo čestice materije i čestice koje nose silu. Dokaz supersimetrije promenio bi način na koji gledamo kosmos", kaže Dojl. Istraživanje supersimetrije moglo bi da objasni misteriju tamne materije - nevidljive spone koja drži galaksije na okupu, a čija je priroda i dalje nepoznata. Moćniji Veiliki hadronski sudarač mogao bi da ponudi naučnicima uvid u skrivene dimenzije i tako otkriju misteriju gravitacije. Do 2020. sistem će ponovo biti promenjen tako da nivo energije sudarača ostane isti, ali da detektori postanu 10 puta osetljiviji. Očekuje se da će mašina biti operativna do 2030.
