> Izvor: B92
> Datum: utorak 20.09.2011
> Rubrika: život_nauka
> Naslov: Kina lansira "Nebesku palatu"
> Članak:

PEKING, 20. septembra (Tanjug) - Kina će iduće nedelje lansirati prototip modula za svemirsku laboratoriju, čime će biti na korak bliže svemirskim silama SAD i Rusiji, javili su državni mediji.

Tiangong 1, ili "Nebeska palata", poleteće iz kosmodroma iućuan u pustinji Gobi, na severozapadu provincije Gansu, između 27. i 30. septembra, javila je agencija Sinhua. Lansiranje će biti obavljeno uoči nacionalnog praznika koji Kinezi obeležavaju 1. oktobra. Osam tona težak modul bez posade i raketa koja će ga podići u orbitu već su postavljeni na lansirnu rampu, navodi se u izveštaju. Predstavnik državnog svemirskog programa koji je izneo ove informacije nije dao druge detalje. Iako je Tiangong stanica mnogo manja i skromnija od Međunarodne svemirske stanice koju zajednički koriste Rusija, SAD i druge zemlje, ona je najnoviji znak sve veće sposobnosti kineske svemirske tehnologije. Kada Tiangong 1 bude u orbiti, Kina će ga koristiti za uvežbavanja pristajanja i ovladavanja drugim tehnikama potrebnim za održavanje dugotrajne svemirske laboratorije. Modul će biti deo laboratorije sa ljudskom posadom, koja će uslediti tek za nekoliko godina i biće izgrađena od različitih delova, pišu kineski mediji. Kina je prošle godine lansirala satelit oko Meseca, pošto je prethodno postala treća zemlja čiji astronaut je izveo šetnju otvorenim svemirskim prostranstvom 2008, navela je agencija Rojters. Kineskim svemiskim programom pedviđeno je slanje mesečevog modula bez posade koji bi, kako je planirano, tebalo da sleti na zemljinog pratioca 2012. i iskrca mesečevo vozilo za skupljanje uzoraka tla. Kineski naučnici takođe razgovaraju o mogućnosti slanja čoveka na mesec posle 2020. Kina se takmici sa svojim susedima Indijom i Japanom za veće prisustvo u svemiru, međutim, suočena je sa međunarodnim podozrenjem. Peking zato stalno ponavlja da je njegov svemirski program isključivo miroljubiv.
