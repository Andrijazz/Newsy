> Izvor: B92
> Datum: četvrtak 23.01.2014
> Rubrika: život_nauka
> Naslov: Nasjajnija supernova još od 1987?
> Članak:

U galaksiji M82 eksplodirala je supernova koja se može videti i malim teleskopima (10 cm). Da stvar bude bolja, supernovu su otkrili studenti osnovnih studija UCL (University College London) i njihov profesor, tokom rutinske demonstracije.

Ovih dana, astronomsku javnost potresla je izuzetno važna vest: U galaksiji M82 eksplodirala je supernova. Supernove su burne eksplozije zvezda i toliko su sjajne da tokom kratkog vremenskog perioda mogu da nadmaše celu galaksiju. Supernova u galaksiji M82 je tipa Ia, što znači da je nastala eksplozijom belog patuljka koji je skupio dovoljno materije da predje tzv. "Čandrasekarovu granicu." Dostizanje kritične mase pokreće burne termonuklearne reakcije i zvezda eksplodira, oslobadjajući ogromnu količinu energije. Supernove tipa Ia su inače odigrale važnu ulogu u otkriću ubrzanog širenja svemira. Za ovo otkriće su Saul Perlmutter, Brian Schmidt i Adam Reiss 2011 godine dobili Nobelovu nagradu za fiziku. Nema sumnje da će ova supernova biti jedan od najbolje izučenih objekata u istoriji astronomije. Njena blizina (Galaksija M82 je svega 3.5 mega parseka ili 12 miliona svetlosnih godina daleko) nam omogućava da jako precizno izmerimo promenu njenog sjaja sa vremenom, dobijemo jako dobre spektre, izmerimo polarizaciju svetlosti... Ovo je verovatno najsjanija supernova (u relativnom smislu, gledano sa Zemlje) još od 1987, kada je u Velikom Magelanovom oblaku eksplodirala čuvena 1987. Ali tu nije kraj priče... Twitter i blogovi su se zapalili tek nekoliko dana nakon što je supernova eksplodirala. Izgleda da su je rutinski automatizovani pregledi galaksija neba promašili pošto je bila toliko sjajna da je softver napravljen da uočava promene "pomislio" da je u pitanju zvezda u našoj galaksiji koja prolazi ispred M82. Otkrila su je četiri studenta UCL i njihov profesor, dr Steve Fossey. Tokom demonstracije rada CCD kamere na 0.35m teleskopu, studenti su odabrali da posmatraju M82, jedan od Mesijeovih objekata koji se lepo vidi malim teleskopom. Odmah na prvom snimku su zapazili sjajnu zvezdu tamo gde je ranije nije bilo! Nakon još nekoliko snimaka poslali su izveštaj u Medjunarodnu astronomsku Uniju, objekat je vrlo brzo potvrdjen kao supernova, i dobio ime SN2014J. Evo šta je jedan od studenata, Ben Cooke, rekao o otkriću: "Šanse da otkrijete nešto novo na nebu su astronomski male, ali ovo je posebno izuzetan dogadjaj pošto je u pitanju jedan od prvih snimaka koje smo ikad napravili na ovom teleskopu. Od ranije sam imao nameru da nastavim studije astrofizike. Ipak, biće teško nadmašiti ovo!" Ono što bi bilo još zanimljivije je da je u pitanju neki drugi tip supernove. Drugi tipovi su tzv. "core-collapse" i tokom eksplozije emituju ogromnu količinu neutrina. S obzirom da je ova supernova ovako blizu, bila bi odličan test za naše neutrinske detektore. Novih vesti o ovoj zvezdi će sigurno biti iz dana u dan, a u medjuvremenu, ko god ima teleskop i vedro nebo iznad glave, može da proba da vidi ovaj objekat. Više na: http://www.ucl.ac.uk/maps-faculty/maps-news-publication/maps1405 http://www.universetoday.com/108386/bright-new-supernova-blows-up-in-nearby-m82-the-cigar-galaxy/
