> Izvor: B92
> Datum: ponedeljak 2.12.2013
> Rubrika: život_nauka
> Naslov: Pohvale Petnici od ministra, rektora i ambasadora
> Članak:

U Istraživačkoj stanici Petnica upravo je završena 12. po redu Konferencija mladih "Korak u nauku", na kojoj je svoje rezultate predstavilo 110 talentovanih srednjoškolaca. Priliku da posete konferenciju i razgovaraju sa učesnicima imali su i ministar prosvete Srbije, ambsador Francuske u našoj zemlji i rektor Beogradskog univerziteta.

Konferencija "Korak u nauku" ima za cilj da polaznicima programa u našoj prestižnoj obrazovnoj instituciji, Petnici, omogući predstavljanje dobijenih rezultata njihovih malih naučnih projekata, kao na pravoj naučnoj konferenciji. Učesnici su srednjoškolci iz svih delova Srbije, ali i iz Hrvatske, Bosne i Hercegovine, Crne Gore i Makedonije. Pored njih u Petnici su bili prisutni i stručni saradnici, doktori nauka i studenti postdiplomskih studija, koji su bili uključeni u realizaciju programskih aktivnosti Istraživačke stanice, njih 40. Oni su zajedno sa srednjoškolcima diskutovali predstavljene reultate, metode, predlagali unapređenja, ili nove ideje za buduće projekte. Tokom četiri dana Petnica je bila oaza entuzijazma, mladosti i kreativne energije.

Konferenciju je otvorio rektor Univerziteta u Beogradu prof. dr Vladimir Bumbaširević rečima: "Lepo je doći i videti sve ove mlade ljude koji se naukom bave već kao srednjoškolci. Petnica je za naš Univerzitet rasadnik i baza najboljih studenata. Uvek je lako prepoznati studente prve godine redovnih studija koji dolaze iz Petnice. Samo nastavite tako." Petničku Konferenciju su zajedno posetili i ministar prosvete, nauke i tehnološkog razvoja prof. dr Tomislav Jovanović, i njegova ekselencija ambasador Francuske Fransoa Gzavije Denio. Oni su prvo proveli vreme u razgovoru sa srednjoškolcima, slušajući o njihovim postignućima, da bi zatim razgovarali sa upravom Istraživačke stanice Petnica. "Sa velikim zadovoljstvom imam da Vam kažem da je nesporazum koji je postojao između Petnice i države sada završen. Uspeli smo da obezbedimo sredstva za pokrivanje obaveza u ovoj godini. Ipak još je važnije da je Petnica kao srpski brend, konačno, ušla pod svojim imenom, u budžet Republike Srbije" - rekao je ministar Jovanović, nakon razgovora sa upravom Petnice.
Po prvi put su na Konferenciji učešće uzeli i srednjoškolci koji nisu realizovali svoje projekte u Petnici. Deset mladih zaljubljenika u nauku iz Hrvatske je sa svojim mentorima predstavilo svoje rezultate postignute na letnjim školama nauke u Požegi i Višnjanu. Pored njih su učešće uzeli i polaznici petničkih programa sa prostora cele bivše Jugoslavije.
Po prvi put su na Konferenciji učešće uzeli i srednjoškolci koji nisu realizovali svoje projekte u Petnici. Deset mladih zaljubljenika u nauku iz Hrvatske je sa svojim mentorima predstavilo svoje rezultate postignute na letnjim školama nauke u Požegi i Višnjanu. Pored njih su učešće uzeli i polaznici petničkih programa sa prostora cele bivše Jugoslavije.
Univerzitet Dekart iz Pariza već treću godinu za redom planira dovođenje svojih studenata na praksu u petničke laboratorije. Ta saradnja je sada već veoma intenzivna i obostrana, pa i petnički saradnici odlaze u Pariz na usavršavanje. Tim povodom je i ambasador Republike Francuske iskazao veoma pozitivne utiske. "Moj prvi utisak je pozitivan. I moj drugi utisak je pozitivan. Ovo što radite ovde je veoma dobro i zanimljivo. Svakako i jedinstveno ne samo ovde, već i u Evropi. Očekujem da postojeća saradnja Petnice i Francuske bude još intenzivnija." - rekla je njegova ekselencija gospodin Denio. Do sada je kroz programe u Petnici prošlo nekoliko desetina hiljada učesnika, koji su realizovali nekoliko hiljada malih naučnih projekata. Sledeće godine će biti i realizovan 3000 seminar Istraživačke stanice.
