> Izvor: B92
> Datum: petak 26.08.2011
> Rubrika: život_nauka
> Naslov: Gradilište u Petnici
> Članak:

Istraživačka stanica Petnica u istoimenom seocetu kod Valjeva uskoro će dobiti novu zgradu. Radovi su uveliko u toku, a prošle nedelje stanicu su obišli potpredsednik Vlade Srbije Božidar Đelić i ministar prosvete Žarko Obradović.

Oni su poručili da je država, izdvajajući za ovaj posao 7,3 miliona evra - od toga 2,2 miliona za novu opremu - "uradila svoje". Đelić je uputio apel kompanijama koje posluju u Srbiji da Petnicu prepoznaju kao vrednost Srbije i da joj finansijski pomognu kako bi ona pokrila svoje operativne troškove. Zahvaljujući ovim sredstvima, na proleće će kapaciteti Petnice biti znatno prošireni. Prema rečima Đelića, po završetku radova Petnica će postati vodeći vanškolski obrazovni centar u Evropi. Stanica će imati 7.000 kvadrata korisnog prostora. Dobiće novi smeštajni objekat sa 170 ležajeva, nove sale, društveni klub, laboratoriju za fiziku, biologiju i hemiju, planetarijum, novu, veću kuhinju, biće rekonstruisan nastavni centrar, a dobiće i 500 kvadrata izložbenog prostora.

Nova oprema će biti i infrastruktura za sve srednje škole u Srbiji, a proširenje smeštaja u stanici omogućiće razvoj obrazovnog turizma, rečeno je tokom posete Obradovića i Đelića. "Ovo će biti i snažan adut za Valjevo i čitav region u smislu obrazovnog turizma, pošto će još više učenika i nastavnika iz zemlje i inostranstva dolaziti u Petnicu, a to će omogući novi smeštajni kapaciteti, duplo veći od postojećih", objasnio je Đelić "Na nama je da nakon završetka radova, zajedno sa stanicom napravimo programe kako bi se ono što se uči u školama, praktično primenjivalo u Petnici, a novi kapaciteti stanice biće korišćeni i za edukaciju profesora i nastavnika iz naše i drugih zemalja, te za profesionalne i stručne skupove", rekao je Obradović, navodeći da će od nove Petnice korist imati ceo obrazovni sistem Srbije. Obradović je rekao i da će način finansiranja postojećih i budućih naučno-obrazovnih programa Petnice "biti dogovoren kada sve bude sagrađeno".

Istraživačka stanica Petnica postoji od 1982. godine. U njoj je do danas održano 3.000 obrazovnih i naučnih kurseva, kampova i seminara, a u stanici je boravilo 50.000 dece i mladih i oko 6.000 predavača i stručnih saradnika. Nekoliko dana pre posete ministara, u subotu, 13. avgusta, tačno u podne, polaznici i saradnici Istraživačke stanice su u temelje nove zgrade postavili vremensku kapsulu sa porukama za budućnost koje oslikavaju sadašnji duh Petnice. Kapsula je cilindričnog oblika, izrađena od nerđajućeg materijala koji bi trebalo da očuva svoju strukturu i sadržaj najmenje 400 godina. Vremenska kapsula je okružena armiranim betonom i ostaće na istom mestu sve dok i objekat u čije temelje je ugrađena postoji. U kapsuli se nalaze poruke, dokumente i izvestan broj vrednih predmeta i stvari koje su saradnici i polaznici Istrazivačke stanice izdvojili kako bi jednom u budućnosti predstavili pocetak XXI veka. Kakao je saopšteno, tačan sadržaj kapsule ostaće tajna sve dok daleki potomci ne budu odlučili da sruše okove betonskih zidova i istraže sadržaj ovog "vremeplova".
