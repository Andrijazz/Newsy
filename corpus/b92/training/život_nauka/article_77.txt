> Izvor: B92
> Datum: nedelja 1.12.2013
> Rubrika: život_nauka
> Naslov: Imamo priliku da ispravimo nepravdu prema Pupinu
> Članak:

Sledeće godine navršava se 160 godina od rođenja Mihajla Pupina (1854-1935), UNESCO je to već uneo u kalendar važnih datuma koji će biti obeležavani tokom čitave godine, a Obrazovno-istraživačko društvo, koje nosi ime velikog naučnika, uveliko priprema program proslave u njegovu čast.

Potpredsednica Obrazovno-istraživačkog društva "Mihajlo Pupin" Aleksandra Ninković Tašić rekla je Tanjugu da će 2014. biti prilika da se "ispravi nemar koji smo pokazivali svih ovih decenija prema bogatom nasleđu" i da smo "na putu da proglasimo Pupinovu godinu na nacionalnom nivou". Centralni događaj proslave biće velika izložba u Galeriji Srpske akademije nauka i umetnosti na kojoj će biti predstavljen celokupan život i delo Pupina. " Moralo bi da se prvi put predstave svi podaci koji su do sada izostavljani o njegovoj porodici, učešću u građenju institucija američke nauke, zatim svi važni Pupinovi patenti, njegov naučni doprinos, nacionalno-politički, dobročiniteljski i mecenski rad. Morao bi prvi put u celosti da bude izložen njegov Legat iz Narodnog muzeja sa velikm delima srpskog slikarstva 19. veka, najlepši darovi Univerzitetskoj biblioteci 'Svetozar Marković' kojoj je poklonio skoro 600 knjiga - prvu Britaniku koja je ušla u Srbiju, ekskluzivna izdanja Smitsonijan univerziteta, knjige sa svojim beleškama grafitnom olovkom", rekla je Tašić. Izložbu će pratiti naučni skup, a Tašić kaže da bi voleli da pozovu stručnjake NASA i Kolumbija univerziteta, međutim to zavisi od raspoloživih sredstava. Ona je naglasila da je od posebnog značaja što se sledeće godine obeležava i 100 godina od izbijanja Prvog svetskog rata pošto je Pupin bio i ostao "lice koje pokazuje sve vrednosti za koje se Srbija u tom periodu borila - pravdu, prava i slobodu". "Danas iz različitih centara dolaze različite interpretacije o Prvom svetskom ratu. Više nemamo pobednike i pobeđene, imamo učesnike, imamo sumnjivu ulogu Gavrila Principa. Pupin, njegovi prijatelji i savremenici živo govore o ratu. Te reči su toliko jasne da ih se države ne mogu odreći. Možda se mogu odreći Pupina, ali se Amerikanci ne mogu odreći Vudra Vilsona, čelnika Ratne mornarice SAD ili NASA"", istakla je Tašić. "Kada Vudro Vilson 1918. kaže "Taj divni narod srpski", to je jasno i tu nema više nedoumica", dodala je ona i najavila da će Pupinovo zalaganje za interese Srbije od aneksije BiH, preko Balkanskih ratova, a naročito tokom Velikog rata biti predstavljeno na posebnoj izložbi sastavljenoj od autentičnih dokumenata, svedočanstava učesnika, sve potkrepljeno arhivom američke štampe. "Mnoge stvari prvi put će biti predstavljene, posebno one koje se tiču danas gorućih tema, kao što je Gavrilo Princip, o čemu je Pupin ostavio jasno svedočanstvo", rekla je Tašić, podsetivši na dokaze FBI-a o tome koliko je Pupin rizikovao i pod kakvim je pritiscima bio zbog svog zalaganja za srpski interes i rizikujući da sve izgubi, izborio se sa neistinama. Tašić smatra da je ipak najvažnija "obrazovna pupinizacija" - da se u okviru školskog sistema afirmiše Pupinovo nasleđe. Društvo "Mihajlo Pupin" osmislilo je časove iz šest predmeta sa Pupinom kao temom, Tašić je do sada održala oko 50 predavanja u osnovnim i srednjim školama, radionice za predškolce i sada rade na pronalaženju formalnog načina da Pupin postane deo obrazovnog sistema u svakoj školi. Pupinove reči, kako poznate, tako i one koje će biti prvi put prevedene na srpski jezik, prenosiće glumac Nebojša Dugalić u monodrami koju je Tašić već počela da piše. Ideja je da se monodrama igra u pozorištima i domovima kulture širom Srbije. Virtuelni muzej Mihajla Pupina biće unapređen, a sajt, na kome se nalazi, sledeće godine će, kako je najavila Tašić, biti konkurentan najboljim sajtovima koji popularišu nauku u svetu. Na njemu će se naći sav materijal koji je Tašić prikupljala prethodnih 10 godina, kao i dokumentarni film o Pupinu na kome je dugo radila u saradnji sa Visokom školom za elektrotehniku i računarstvo. Tašić je pomenula i indicije da se Pupinu posthumno dodeli Orden Svetog Save, koga je smatrao svojim zaštitnikom, čime bi se Srpska pravoslavna crkva priključila obeležavanju jubileja. Ona se osvrnula i na loše stanje u kome se nalazi Pupinov Zavičajni kompleks u rodnom Idvoru, sa napuklim zidovima, vlagom i postavkom koja nije menjana od 1979. "Pri kraju je projekat za rekonstrukciju osnovne škole koja je spomenik kulture i tražimo da se iz projekta odmah uđe u realizaciju i da taj prostor, obnovljen, sačeka izložbe iz Beograda krajem godine. Verujem da će država pronaći način da učini kompleks dostojnim Pupina", naglasila je Tašić. O pomoći države za realizaciju programa obeležavanja 160 godina od rođenja Pupina, Tašić je rekla da su "promene u ministarstvima kulture i nauke uticale na to da se nešto što je bilo skoro dogovoreno, istopi i posao je ponovo na početku". "Nadamo se da će novi ministri imati još više razumevanja za potrebu za Pupinom koja je veća nego ikada", istakla je ona.
