> Izvor: B92
> Datum: utorak 8.04.2014
> Rubrika: život_nauka
> Naslov: Galaktički serijski ubica (FOTO)
> Članak:

Nova slika sa teleskopa Evropske južne opservatorije, koji se nalazi u Čileu, prikazuje dve različite galaksije: NGC 1316 i njenu manju komšinicu NGC 1317. Iako veoma blizu, ove dve galaksije su vodile potpuno različite živote. Mala spiralna galaksija NGC 1317 vodila je miran i povučen život, dok je NGC 1316, prepuna "ratnih" ožiljaka, u svoj burni život uključila još nekoliko galaksija.

Struktura NGC 1316 ukazuje na njen turbulentni stil života. Na primer, u njenoj strukturi se pojavljuju veoma neobične trake međuzvezdane prašine koje su se ugnezdile u mnogo veći zvezdani omotač, ali je uočljiva i populacija neobično malih, zbijenih zvezdanih jata. Ovo nam govori da je galaksija NGC 1316 progutala spiralnu galaksiju bogatu međuzvezdanom prašinom, pre oko tri milijarde godina. Veoma tamni repovi se mogu uočiti oko galaksije. U pitanju su pramenovi i omotači zvezda koji su bili otrgnuti sa njihovih originalnih lokacija, a zatim bili izbačeni u međugalaktički prostor. Ovakvi tragovi nastaju kao posledica kompleksnih gravitacionih uticaja na orbite zvezda, kada druga galaksija priđe previše blizu. Svi ovi znaci ukazuju na veoma burnu prošlost tokom koje je NGC 1316 anektirala druge galaksije, ali ukazuju i na to da se njeno neprimereno ponašanje i dalje nastavlja.

Galaksija NGC 1316 je udaljena 60 miliona svetlosnih godina od Zemlje i nalazi se u sazvežđu južnog neba Fornaks (Peć). Ova galaksija takođe nosi ime Fornaks A, što nam govori da je najsnažniji izvor radio-zračenja u sazvežđu - ali predstavlja i četvrti najjači izvor radio-signala na čitavom nebu. Emisiju radio-zraka najverovatnije uzrokuje materija koju "usisava" supermasivna crna rupa u centru same galaksije, a dodatno "ulje na vatru" najverovatnije dosipa interakcija sa drugim galaksijama. Slika koju je načinio MPG/ESO teleskop klase 2,2 metra sa opservatorije La Sija u Čileu, dobijena je kombinacijom mnogo pojedinačnih slika iz ESO arhive. Cilj prvobitnih opservacija bio je da se razotkriju i najtamniji detalji, ali i da se prouči raskol koji vlada u ovom interesantnom sistemu. Takođe, ova slika nam otvara prozor u daleki svemir, mnogo dalje od sjajnih galaksija u prvom planu. Većina zamućenih tačkica sa fotografije predstavlja veoma udaljene galaksije, a pogotovo gusta koncentracija galaksija nalazi se sa leve strane objekta NGC 1316. Više na linku ESO.
