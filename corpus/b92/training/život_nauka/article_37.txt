> Izvor: B92
> Datum: petak 7.03.2014
> Rubrika: život_nauka
> Naslov: Čuvari biljaka sa Severnog pola
> Članak:

Ratovi, prirodne ili nuklearne katastrofe - sve to može da bude uzrok uništenja i nestanka semena industrijskih biljaka. Zato se ono čuva u arktičkom ledu.

Na norveška arhipelag Svalbard na krajnjem severu naše planete ovih dana stigla je nova specijalna pošiljka: 20.000 uzoraka biljnog semena iz celog sveta. Ono je sada na sigurnom, duboko u bunkeru u večitom arktičkom ledu. "Global Seed Vault" naziv je tog objekta i on je upravo ono što mu i samo ime kaže: trezor za seme iz čitavog sveta. Tu se vredno poljoprivredno blago čuva od mogućih katastrofa kako se ne bi dogodilo da ljudskom rodu nestanu neke vredne biljke.

Bunker-trezor na Svalbardu otvoren je pre šest godina i danas se tu čuva oko 800.000 uzoraka semena. Fondacija za raznolikost industrijskih biljaka (GCDT) koja upravlja njime ovih dana slavi desetu godišnjicu postojanja. Direktorka ogranka GCDT u Bonu Mari Haga objašnjava da je zapravo zadatak te jedinstvene organizacije. "Naš cilj je sačuvati raznolikost industrijskih biljaka kako bi imali bolje odgovore na problem ishrane rastućeg svetskog stanovništva", kaže Haga. Seme koje se čuva u polarnom trezoru Haga, on naziva "elementima za poljoprivredu budućnosti". A da ta zabrinutost nije bez temelja pokazuje primer SAD gde je od 1900. nestalo 90 odsto vrsta korisnih biljaka. U Španiji se sedamdesetih godina prošlog veka uzgajalo preko 400 različitih sorti dinja. Danas još samo 12.

Moderna poljoprivreda koncentriše se na nekoliko odabranih ukrštenih sorti pojedinih biljaka. Pritom se gubi genetska raznolikost koja se stvarala milionima godina. No upravo je raznolikost ono što će u nadolazećim godinama biti potrebno globalnoj poljoprivredi između ostalog i zbog klimatskih promena. No nestanak raznolikosti nije samo proces prouzrokovan industrijalizacijom poljoprivrede već i prirodnim i ratnim katastrofama. Tako su npr. neke lokalne banke biljnog semena uništene u poplavama, kao što je to slučaj s Filipinima ili ratovima, poput Avganistana. Trenutno su oči zaštitnika biljne raznolikosti uperene u sirijski Alepo gde se u opasnosti da bude uništena u ratnom vihoru nalazi jedna banka poljoprivrednog semena sa jedinstvenim uzorcima drevnih sorti žitarica. Ipak, dobar deo tog semena već je prenesen na Svalbard. U bunkeru duboko zakopanom u zonu večitog leda, na području sigurnom od potresa i u zemlji koja je sinonim političke stabilnosti. Sve su to, kako kaže Haga, razlozi zbog kojih se trezor biljaka nalazi upravo tamo, 1.500 kilometara od Severnog pola. "To je najsigurnije mesto na Zemlji", uverena je Haga. Na Svalbardu su posebno srećni zbog toga što im ovih dana stiže velika pošiljka semena iz Japana koji se poslednjih godina kroz potrese, cunamije i nuklearne katastrofe još jednom pokazao kao vrlo nesigurno područje. Za sada čuvari biljaka sa Svalbarda nisu bili prisiljeni da posegnu u svoj trezor kako bi svetu vratili neku izgubljenu biljku. Ali su spremni za taj trenutak.
