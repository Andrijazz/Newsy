> Izvor: B92
> Datum: petak 16.08.2013
> Rubrika: život_nauka
> Naslov: Vlada uskoro sistemski o Petnici
> Članak:

Nova Vlada Srbije će, bez obzira ko bude ministar prosvete i nauke, naći sistemsko rešenje za funkcionisanje Istraživačke stanice Petnica, naše svetski poznate institucije za rad sa talentovanim srednjoškolcima i studentima.

Potpredsednica Srpske napredne stranke Zorana Mihajlović izjavila je danas da je od potpredsednika Vlade Srbije Aleksandra Vučića dobila nalog da snimi situaciju sa problemom finansiranja istraživačke stanice Petnica i da nađe sistemsko rešenje za njeno dalje finansiranje, prenosi Tanjug. "To je pitanje cele Vlade da vidimo kako da se finansira Petnica", rekla je Mihajlović. Na kraju je rekla da "više ne sme da se dogodi situacija da Petnica godinu završi tako što su obustavljeni svi projekti". Mihajlović je najavila da će za petnaestak dana izaći sa predlogom za Petnicu, bez obzira na to ko će biti novi ministar prosvete i nauke. Iz Istraživačke stanice Petnica, za sada nema zvaničnih reakcija na ovu izjavu, ali nezvanično saznajemo da je uprava IS Petnica spremna za razgovore kako bi se sistemski rešila podrška države mladima koji vole nauku.
Evropska unija prepoznaje Petnicu kao najomedrniji ogledni centar za rad sa talentovanim srednjoškolcima i studentima u ovom delu Evrope. Zbog toga je prethodnih godina Evropska investiciona banka podržala rekonstrukciju, izgradnju i opremanje Istraživačke stanice.
Evropska unija prepoznaje Petnicu kao najomedrniji ogledni centar za rad sa talentovanim srednjoškolcima i studentima u ovom delu Evrope. Zbog toga je prethodnih godina Evropska investiciona banka podržala rekonstrukciju, izgradnju i opremanje Istraživačke stanice.
Istraživačka stanica Petnica osnovana je 1982. godine na inicijativu grupe mladih istraživača, nastavnika i studenata nezadovoljnih postojećom praksom u obrazovanju i formiranju mladih naučnih kadrova. To je bila uistinu prva nezavisna obrazovna organizacija u tadašnjoj Jugoslaviji. Uprkos teškim društvenim i ekonomskim prilikama, a zahvaljujući podršci brojnih preduzeća, državnih i lokalnih institucija, IS Petnica je ubrzo postala cenjeni centar inovativnog naučnog obrazovanja i profesionalno utemeljenog podsticanja mladih talenata, poznata i ugledna u zemlji i u svetu. Svake godine Istraživačka stanica Petnica organizuje veliki broj različitih programa u obliku kurseva, seminara, naučnih kampova, radionica i sl., najčešće u trajanju od više dana. Na ovim programima kao predavači gostuju iskusni naučni radnici i istraživači iz velikog broja naučnih instituta i fakulteta sa kojima ISP sarađuje. Glavnina programa ISP je namenjena osnovnoj ciljnoj grupi - učenicima srednjih škola, tj. mladima u uzrastu od 15 do 19 godina. Njima se nudi mogućnost da se prijave za čitavu seriju seminara i kurseva tokom jedne godine koji se održavaju u nekoliko termina tokom zime, proleća, leta i jeseni. ISP samostalno vrši izbor učenika koji će se pozvati da učestvuju na programima. Do sada je kroz programe Istraživačke stanice Petnica prošlo preko 45000 učesnika sa teritorije cele bivše Jugoslavije, a realizovano je oko 3000 različitih seminara, radionica, kampova, škola...
