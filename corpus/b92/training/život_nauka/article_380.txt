> Izvor: B92
> Datum: sreda 9.11.2011
> Rubrika: život_nauka
> Naslov: Spajanje dve kineske svemirske letelice
> Članak:

Kina je nedavno lansirala raketu Dugi marš 2F, koja je u svemir ponela letelicu Šenzu-8, tešku nešto preko 8 tona. Letelica se u petak 3. novembra spojila sa ranije lansiranom letelicom Tijangong-1, što predstavlja veliki uspeh za kinesku svemirsku tehnologiju i podsticaj za buduća putovanja u svemir.

U pitanju je prvo uspešnom spajanju dve kineske svemirske letelice. Nakon što u orbiti oko Zemlje provedu 12 dana, dve letelice će se razdvojiti, a zatim pokušati da se ponovo spoje, pre nego što se definitivno razdvoje i napuste orbitu oko Zemlje. Ovi pokušaji spajanja dve letelice bez ljudske posade predstavljaju probu za slanje letelice sa ljudskom posadom koja će u 2012. godini obaviti spajanje sa letelicom Šenzu-9. Kinezi su se na ovaj način pridružili dvema drugim svemirskim agencijama koje su dosada jedine uspele da obave automatizovano spajanje dve letelice u svemiru. Ruska svemirska agencija koristi radio telemetrijski sistem Kurs, koji su razvili stručnjaci Istraživačkog instituta za precizne istrumente, za automatizovano spajanje ruskih svemirskih letelica, uključujući letelice Sojuz i Progres koje pristaju na svemirsku stanicu Mir. Evropska svemirska agencija takođe koristi automatizovano vozilo za prenos (Automated Transfer Vehicle, ATV), letelicu bez ljudske posade koja je namenjena za snabdevanje Međunarodne svemirske stanice. Tijangong-1 je lansiran 29. septembra ove godine, sa ciljem da bude probna letelica koja će isprobavati spajanja dve letelice i druge operacije u orbiti oko Zemlje. Ona će se povezivati i sa budućim letelicama Šenzu-9 i Šenzu-10 sa ljudskom posadom koje tek treba da budu lansirane. Tijangong-1 ima solarne panele, sistem za propulziju, kao i prostor za boravak posade u kome se održava unutrašnji pritisak. Ukoliko sve misije rakete Tijangong-1, letelica Šenzu i rakete Dugi Marš 2F, budu uspešne kao ova prva, Kina će do 2020. godine pristupiti izgradnji svemirske stanice teške 60 tona. Kineski svemirski program ima veoma ambicizone ciljeve, tako da su u planu i izgradnja letelice koja će biti poslata na Mars, kao i letelice koja će na Mesec odneti robotizovano vozilo.
