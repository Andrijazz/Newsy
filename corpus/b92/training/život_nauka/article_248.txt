> Izvor: B92
> Datum: subota 8.12.2012
> Rubrika: život_nauka
> Naslov: Najstarije drveće polako izumire
> Članak:

Naučnici upozoravaju na alarmantnu stopu odumiranja najvećih živih organizama na planeti - džinovskog, starog drveća, stecište brojnih ptica i bogatog biodiverziteta.

Rezultati ovog istraživanje, koje je sprovela grupa australijskih i američkih naučnika, objavljeni su u stručnom časopisu "Science". Oni otkrivaju da svuda u svetu starom drveću preti rapidno izumiranje ukoliko se hitno ne donesu mere za njihovu zaštitu. Naučnici su ustanovili da ubrzano nestaje veliko drveće, staro uzmeđu 100 i 300 godina i to na svim kontinentima: u Evropi, Severnoj i Južnoj Americi, Aziji, Africi i Australiji. "To je svetski problem i javlja se u većini vrsta šuma", navodi autor studije, Dejvid Lindenmejer sa Australijskog nacionalnog univerziteta. "Baš kao i velikim životinjama, poput slonova, tigrova i kitova, čiji je broj drastično opao u mnogim delovima sveta, i velikom drveću preti istrebljenje", dodao je on, ističući da su posebno na udaru australijski jaseni, severnoamerički borovi, kalifornijske sekvoje i tanzanijski baobabi. Studija je pokazala da drveće ne umire samo masovno u šumskim požarima, već nestaje po 10 puta većoj stopi od normalne i u godinama bez požara. Naime, šumski požari nisu jedini uzrok nestanka ovih veličanstvenih stabala. Izumiranje džinovskog drveća, ističu istraživači, rezultat je i kombinacije klimatskog zagrevanja, seče i krčenja šuma. "Ovo je veoma, veoma zabrinjavajući trend", kazao je Bil Lorens sa Džejms Kuk univerziteta. "Govorimo o nestanku najvećih živih organizama na planeti, najvećih biljaka na planeti, organizama koji imaju ključnu ulogu u regulisanju i obogaćivanju našeg sveta", napomenuo je on. Veliko drvece ima kritičnu ekološku ulogu. Ono je gnezdilište i stanište za oko 30 odsto ptica i životinja pojedinih ekosistema. Ono je, takođe, ogromno skladište ugljenika, obezbeđuje reciklažu supstrata, omogućava velikom broju živih organizama da se na njemu razvijaju i utiče na hidrologiju.
