> Izvor: B92
> Datum: utorak 12.03.2013
> Rubrika: život_nauka
> Naslov: Uslovi za život su postojali na Marsu
> Članak:

Analiza uzorka kamena koji je NASA Kjuriositi rover prikupio na Marsu pokazala je da su na Crvenoj planeti nekada postojali uslovi za život mikroba.

Naučnici su pronašli sumpor, azot, vodonik, kiseonik, fosfor i ugljenik - ključne hemijske elemente koji grade živi svet - u prahu koji je Kjuriositi izbušio na steni u blizini kratera Gejl prošlog meseca. "Fundamentalno pitanje ove misije bilo je da li je Mars nekada bio naseljiv", kaže Majkl Majer, vođa Programa za istraživanje Marsa agencije. "Na osnovu onoga što smo do sada saznali, odgovor je - da!" Prikupljene informacije ukazuju da je Jelounajf područje koje rover istražuje nekada pripadao rečnom sistemu ili je bio dno jezera što je moglo da predstavlja uslove za razvoj mikroba. U steni se nalaze još i minerali gline, sulfata i drugih hemikalija. U krateru Gejl inače se vide tragovi nekadašnjih rečnih tokova. Naučnici planiraju da Kjuriositi radi još nekoliko nedelja na Jelounajfu, pre nego što se premesti na centralni deo Gejl kratera - Maunt Šarp. Ispitivanja slojeva tla trebalo bi da daju više informacija o tome koliko su trajali i kakvi su bili uslovi za život na ovoj planeti.
