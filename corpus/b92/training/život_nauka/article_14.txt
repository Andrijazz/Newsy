> Izvor: B92
> Datum: četvrtak 17.04.2014
> Rubrika: život_nauka
> Naslov: Završena Petnička zima
> Članak:

Ove nedelje u Istraživačkoj stanici Petnica okončan je zimski ciklus seminara, tokom kojeg je kroz petničke programe prošlo oko 1000 srednjoškolaca iz svih delova Srbije, ali i Crne Gore, Makedonije, Hrvatske i Bosne i Hercegovine.

Zimski ciklus seminara podrazumeva jednonedeljne intenzivne škole prirodnih, društvenih i tehničkih nauka, tokom koji polaznici imaju priliku da upoznaju teorijske osnove nauka koje ih interesuju. Realizovan je ukupno 41 zimski seminar, iz 17 različitih oblasti, od astronomije i elektronike, preko biologije i hemije, do arheologije i psihologije. Način rada u Istraživačkoj stanici Petnica je takav da je na programima angažovan i veliki broj stručnjaka sa fakulteta i instituta, ali i studenti, koji kao vršnjački edukatori pomažu da se programi uspešno realizuju. Tako je tokom ovih zimskih seminara u Petnici na 1000 polaznika, bilo 490 mlađih i stručnih saradnika. To znači da je svaki stručnjak u proseku radio sa, ne više, od dva polaznika. Petnički mentorski rad i samostalnost u izboru tema kojima će se polaznici baviti u svojim istraživanjima su prepoznatljivost ove prestižne evropske institucije za rad sa mladima koji vole nauku. Učenje kroz istraživanje je tokom 32 godina postojanja Petnice doveo do prepoznatljivog kvaliteta. Tokom februara, marta i polovine aprila u Istraživačkoj stanici Petnica su kroz zimske seminare prošli srednjoškolci iz preko 300 škola, a sa njima su radili mentori, predavači, i vršnjački edukatori iz preko 150 naučnih i visokoobrazovnih institucija. Seminar primenjene fizike i elektronike, u prvoj nedelji aprila, je ujedno bio i 3000. seminar organizovan u Petnici tokom njenog postojanja. Nakon praznika sledi ciklus vežbovnih programa, na kojima će polaznici učiti da koriste naučnu opremu, usvajati naučni metod, i pripremati se za praktični deo svojih samostalnih istraživanja.
