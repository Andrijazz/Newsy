> Izvor: B92
> Datum: sreda 11.09.2013
> Rubrika: život_nauka
> Naslov: Francuski studenti ponovo u Petnici
> Članak:

Nakon prošlogodišnje uspešno organizovane prakse za studente druge godine interdisciplinarnih studija sa Univerziteta Dekart u Parizu, i ove godine Francuzi svoju školsku godinu započinju u Srbiji, u Istraživačkoj stanici Petnica.

U septembru 2012. godine je na inicijativu nekadašnjih polaznika programa Istraživačke stanice Petnica, koji sada rade u Parizu, u Petnicu došlo 20 studenata novog dodiplomskog programa "Dometi prirodnih nauka", Univerziteta Dekart u Parizu. "Tokom petnaestodnevne obuke, oni su imali priliku da radeći sa svojim mentorima, i našim stručnjacima sa Programa biologije, realizuju svoje studentske projekte iz mikrobiologije, ali i odslušaju setove predavanja neophodnih za praktičan naučni rad na terenu i u laboratorijama." - kaže Tomica Mišljenović, šef Laboratorije za biologiju u Petnici. U prethodnom periodu zahvaljujući podršci Evropske investicione banke Istraživačka stanica Petnica je rekonstruisana i izgrađeni su moderni objekti za smeštaj učesnika, naučne laboratorije, biblioteka... Na ovaj način Petnica je postala jedan od vodećih oglednih obrazovnih centara u Evropi.

"Evaluacija prošlogodišnjeg boravka u Srbiji prilikom uzvratne posete delegacije Petnice Univerzitetu Dekart je dala odlične rezultate i tom prilikom je dogovoreno da i ove godine nova grupa od 20 studenata Univerziteta Dekart, dođe na obuku za praktični rad u petničkim laboratorijama." - kaže Maria Pothier, student demonstrator na ovogodišnjem programu, a prošlogodišnji učesnik istog. Stručnost ljudi u Petnici zajedno sa novom opremom i modernim smeštajnim kapacitetima uticala je na to da ovaj program postane već tradicionalan, i da mladi Francuzi baš u Petnici, započnu rad na svojim prvim naučnim projektima. Grupa sa Univerziteta iz Pariza je ove godine u našoj zemlji od 4. do 18. septembra. Tokom svog boravka će imati prilike i da posete Beograd, druže se sa mladim naučnicima angažovanim u Petnici, i obiđu neke prirodne znamenitosti u okolini Valjeva. Posle nemačke škole neuronauka, međunarodne škole kosmologije, terenske nastave beogradskog Biološkog fakulteta, i ovo je program koji utire put novim oblicima rada u Petnici, ovoga puta namenjenih studentima.
