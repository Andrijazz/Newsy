> Izvor: B92
> Datum: petak 18.04.2014
> Rubrika: život_nauka
> Naslov: Otkrivena planeta najsličnija Zemlji
> Članak:

Naučnici su otkrili planetu dosad najsličniju Zemlji, koja je približne veličine, na kojoj možda ima vode i koja kruži na "naseljivoj razdaljini" od svoje zvezde.

"Najzemaljskija" planeta dosad otkrivena zove se Kepler 186f, čvrsta je, nešto je veća od Zemlje, nalazi se na oko 500 svetslosnih godina od nas i deo je sistema od pet planeta. "Ovo je najmanja planeta koju smo dosad otkrili u naseljivoj zoni", rekao je profesor Stiven Kejn, astrofizičar Univerziteta u San Francisku. Zbog prečnika Keplera 186f, koji je za oko deset odsto veći od Zemljinog, međunarodni tim naučnika veruje da je ona po strukturi veoma slična našem domu. Ono što je najvažnije za mogućnost razvitka života - voda - takođe je verovatno prisutna. "Iako orbitira oko zvezde koja se značajno razlikuje od našeg Sunca, otkrivena planeta je dosad najsličnija Zemlji uzimajući u obzir njenu veličinu i količinu energije koju dobija od svoje zvezde. Ovo su sjajne vesti za sve koji tragaju za takvim planetama, jer su zvezde oko koje orbitira ova planeta najčešće u našoj galaksiji. Ako sve te zvezde imaju planete Zemljine veličine u naseljivoj zoni, onda su to veoma dobre vesti", rekao je Kejn. Pod naseljivom zonom, takozvanom "Zlatokosinom zonom", podrzaumeva se udaljenost orbite od zvezde na kojoj tekuća voda ne ključa, niti se ledi. Problem sa "naseljivošću" Keplera 186f je u tome što, čak iako na površini ima vode, zbog aktivnosti malih zvezda, bilo kakvi potencijalni organizmi bi bili bukvalno bombardovani radijacijom.
