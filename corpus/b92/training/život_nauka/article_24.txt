> Izvor: B92
> Datum: četvrtak 3.04.2014
> Rubrika: život_nauka
> Naslov: Petnica obeležila 3000. seminar
> Članak:

Danas je Istraživačka stanica Petnica, sa velikim brojem prijatelja i gostiju iz akademske zajednice, svečano obeležila 3000. realizovani seminar.

Predstavnici Srpske akademije nauka i umetnosti, brojnih fakulteta i instituta, uspešnih kompanija, diplomatskog kora, UNESKO, zajedno sa mnoštvom nekadašnjih i sadašnjih polaznika petničkih programa učinili su da sve laboratorije, učionice, biblioteka, i svaki radni kutak budu ispunjeni do poslednjeg mesta, tokom ove nesvakidašnje proslave. Ceremonijalni deo je kratko trajao, ali je radni deo sa obilaskom kabineta i laboratorija, zajedno sa razgovorom sa aktuelnim polaznicima trajao mnogo duže. I svima je bilo lepo. Entuzijazam i pozitivna energija su preplavili sve okupljene. "Lepo je kada možete da se pohvalite ovakvim brojem realizovanih aktivnosti. Zbog toga smo i odlučili da obeležimo okrugao broj seminara, umesto jubilarne godišnjice. Godine svakako prolaze, ali to nije uvek garancija da se i uspešno radi. Mislim da brojem od 3000 održanih seminara i kampova svi možemo biti zadovoljni." - rekao je na početku svečanosti akademik dr Marko Anđelković, predsedni Saveta Istraživačke stanice. Kroz ovih 3.000 seminara, kurseva i obuka, u 32 godina postojanja i rada ove prestižne evropske institucije za rad sa talentima prošlo je preko 50.000 polaznika. Među ovim programima nisu samo redovni programi za učenike osnovnih i srednji škola, nego i stručni seminari za studente, ali i obuke za nastavnike.

Kako je priča o 3000 seminara i desetine hiljada nekadašnjih polaznika ujedno i priča o istoriji Istraživačke stanice, ovaj jubilej je iskorišćen i za otvaranje novog Petničkog muzeja. U njemu je predstavljeno ono što je Istraživačka stanica nekada bila, i šta je ona danas. Muzej sadrži eksponate koji predstavljaju geografiju, arheologiju, floru i faunu ovog kraja, a posetioci mogu da se na atraktivan način upoznaju i sa time kako funkcionišu određeni prirodni fenomeni i zakoni. "Otvaranjem Petničkog muzeja sve stručne ekskurzije i posetioci Petnice, kao i učesnici programa, imaće prilike da se upoznaju sa radom ove institucije, da nauče mnogo toga o nauci na zanimljiv način, ali i da se upoznaju sa prirodom i istorijom ovog dela naše zemlje." - rekao je otvarajući Petnički muzej, direktor Petnice Vigor Majić. Okupljeni gosti su imali priliku da u radnom delu dana razgovaraju sa sadašnjim učesnicima programa, da diskutuju o njihovim interesovanjima i razmišljanjima. Zrelost diskusije i teme kojih su se učesnici doticali je potvrdila posebnost onih koji u Petnicu dolaze. Za sadašnje srednjoškolce prilika da u razgovoru provedu sa nekadašnjim učesnicima Petničkih programa, a sada uspešnim naučnicima i poslovnim ljudima, bila je dodatan podstrek za dalji rad na sebi i lično usavršavanje. "Istraživačka stanica Petnica posebna je ustanova koja organizuje programe dodatne nastave za učenike osnovnih i srednjih škola u različitim naučnim oblastima. Programi su kursnog i vežbovnog karaktera i namenjeni su učenicima koji su veoma zainteresovani za nauku i poseduju kvalitetno predznanje i sklonost za samostalni rad." - zaključio je na kraju svečanosti povodom obeležavanja realizacije 3000. seminara dr Jovan Radunović, profesor Elektrotehničkog fakulteta i predsednik Upravnog odbora Petnice.
