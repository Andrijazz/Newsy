> Izvor: B92
> Datum: petak 28.06.2013
> Rubrika: život_nauka
> Naslov: Otvaranje fabrike čipova u Srbiji?
> Članak:

Istraživačka stanica Petnica je danas domaćin savetovanja koji organizuje Akademija inženjerskih nauka Srbije sa temom "Fabrika čipova u Srbiji - ima li interesa i kadrova". Skup se organizuje povodom inicijative kompanije Advanced Technology Investement Company (ATIC) iz Abu Dabija za pokretanjem proizvodnje najmodernijih čipova u Srbiji.

Na samom početku savetovanja Jasna Matić, specijalni savetnik za konkurentnost i ekonomiju znanja u Ministarstvu finansija i privrede, je okupljenima predstavila svetske tržišne trendove i položaj industrije poluprovodnika. "Industrija poluprovodnika je uz blage uspone i padove u proteklih 40 godina održavala visoke stope rasta i izuzetno brz razvoj. Iako je svetska ekonomska kriza zadala jak udarac industriji poluprovodnika u 2008. i 2009. godini, industrija je u 2010. godini ostvarila rekordan prihod od 300 milijardi dolara. Čipovi se danas ugrađuju u najrazličitije uređaje koji su do skoro bili isključivo mehanički, a zahvaljujuči bežičnim tehnologijama, velikom brzinom raste potražnja za mobilnim telefonima i tabletima, i čipovima koji se u njih ugrađuju." - rekla je gospođa Matić na otvaranju savetovanja. Ona je zatim kao pregovarač sa kompanijom ATIC u ime Ministarstva finansija i privrede pozvala učesnike skupa i predstavnike velikog broja IT kompanija da savetima pomognu pregovaračima, kako bi se stvorio odgovarajući okvir za realizaciju ove investicije.

Osvrćući se na temu skupa dr Radomir Žikić, pomoćnik ministra prosvete i nauke je ukazao na nove izazove u obrazovnom i naučćnom sistemu Srbije, sa ciljem praćenja trendova tehnološkog razvoja. U pozivu na ovaj skup prof. dr Branko Kovačević, dekan Elektrotehničkog fakulteta u Beogradu i predsednik Akademije inženjerskih nauka je podvukao da su ciljevi savetovanja: "da se stručno pomogne pregovaračima naše zemlje; da se proceni mogućnost angažovanja domaćih stručnjaka ako pregovori uspeju; da se, bez obzira na pregovore, izvrše pripreme za ulazak u istraživanja i razvoj novih mogućnosti unapređenja čipova u nano oblasti (grafen, kvantne žice, ugljenička nanotube,....); kao i da se sugeriše i uvođenje oblasti nanočipova u nastavne programe, a posebno master i doktorskih studija." Među stotinak učesnika skupa prisutno je mnogo bivših polaznika i saradnika programa Istraživačke stanice Petnica, koji sada predstavljaju svoje firme, fakultete i institute. Na savetovanju su učešće uzeli između ostalih i Univerzitet u Berkliju, ETF, Fizički fakultet, IHTM, SANU, FTN, IRITEL, UNIT-EM, NovellC, Elektronski fakultet, RATEL, Ministarstvo nauke, Ministarstvo finansija, Fakultet za fizičku hemiju, Centar za promociju nauke, Elsys Eastern Europe, Institut za opštu i fizičku hemiju, Institut za fiziku, EPFL Švajcarska, HDL Design House,...
