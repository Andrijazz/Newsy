> Izvor: B92
> Datum: utorak 13.11.2012
> Rubrika: život_nauka
> Naslov: Srbin predvideo uragan Sendi
> Članak:

Nikola Tesla je promenio svet, a ja još nisam, kaže Zaviša Janjić, jedan od najvećih svetskih meteorologa svih vremena.

Zavišu Janjića, dopisnog člana Srpske akademije nauka i umetnosti i penzionisanog profesora univerziteta, porede sa Nikolom Teslom, kada je reč o njegovom doprinosu razvoju hidrometeorologije. Profesor Janjić preselio se u Ameriku 1994. godine, gde radi u NOAA (Nacionalna okeanska i atmosferska administracija SAD), federalnoj agenciji pri američkom ministarstvu trgovine. Ova naučna agencija, čiji prošlogodišnji budžet je iznosio 5,6 milijardi dolara, bavi se proučavanjem stanja u okeanima i atmosferi, piše Politika. U opisu zadataka NOAA je pre svega upozoravanje na opasne hidrometeorološke pojave, poput uragana i oluja, kakav je bio i nedavni razorni ciklon "Sendi". A Zaviša Janjić, pored ostalog, radi upravo na predviđanju uragana, i u ovoj oblasti priznat je za vodećeg stručnjaka u svetu. Zato nije iznenađenje što je, posle 41 godine u meteorologiji, upravo njemu pripala ovogodišnja IMO nagrada Svetske meteorološke organizacije, koja je pandan Nobelovoj nagradi u drugim oblastima nauke. Nagrada mu je dodeljena za životno delo, ali i za teorijsko i praktično unapređenje numeričkog modeliranja atmosfere i prognoze vremena. - IMO nagrada je najveća u ovoj profesiji. Impresivan je spisak dobitnika pre mene, to su sve ljudi koji su stvarali istoriju meteorologije. Od novijih dobitnika, dovoljno je spomenuti samo Edvarda Lorenca, čoveka koji je stvorio teoriju haosa. Meni, naravno, prija kada me porede sa Nikolom Teslom, i to je sigurno nešto što bih voleo, ali mislim da nije na mestu. Nikola Tesla je promenio svet, a ja još nisam - odgovara Janjić. Ipak, prema njegovim modelima Evropski hidrometeorološki centar predvideo je oluju "Sendi", što je omogućilo da se spasu brojni životi i imovina. Takođe, među svetskim centrima koji su u ranoj fazi predvideli tačno kretanje ovog uragana, bio je i srpski Republički hidrometeorološki zavod (RHMZ), koristeći upravo model profesora Janjića.

- Kretanje "Sendi" prvi je predvideo Evropski centar, a zatim je i RHMZ dao dobre prognoze i svoje proračune, dok su drugi centri u svetu došli do ovih zaključaka tek nekoliko dana pre nego što je ciklon udario. Srbija ima odlične stručnjake, ali je mnogo njih napustilo zemlju. Zadovoljan sam što je direktor RHMZ-a Milan Dacić oformio Klimatski centar, kao vezu između Zavoda i svih naših stručnjaka širom sveta. To je prvi put da je neko u Srbiji tako nešto uradio - objašnjava naš sagovornik. Janjićev model je u operativnoj upotrebi u SAD, a posebno je značajan njegov kratkoročni model. Pod određenim uslovima, moguće je predvideti atmosferska kretanja u prečniku od sto metara. Srpski stručnjak je svoj model usavršio i sada se može podeliti na globalni model, i operativni regionalni, odnosno "haj rezolušn" model, koji je veoma precizan. - Još ne mogu da predvidim kretanje svakog pojedinačnog oblaka, jer ne postoje osmatranja koja su dovoljno fina da bi tako nešto bilo izvodljivo. Verujem da će u budućnosti i to biti moguće. Za sada, moguće je dosta precizno određivati kretanje uragana, koji su veoma opasni u Americi - otkriva Janjić, koji je dobitnik četiri najviša svetska priznanja u meteorologiji. Međutim, do sada nije dobio nijedno domaće odlikovanje, a ni SANU ga nije izabrala za svog redovnog člana. Na ovu temu, međutim, ne želi da govori. - Ako ste me pitali za Nikolu Teslu, treba da proverite da li je ovaj naučnik bio stalni član naše akademije nauka. Baš sam u "Politici" pročitao da je Tesla postao dopisni član srpske akademije tek sa 81 godinu, i da je umro kao dopisni član - navodi Zaviša Janjić, čovek čijim imenom je nazvana konvektivna šema (Bets-Miler-Janjić), kao i šeme efekata turbulencije (Meron-Jamada-Janjić), koje se koriste u fizici i meteorologiji svuda u svetu.
