> Izvor: B92
> Datum: subota 24.11.2012
> Rubrika: život_nauka
> Naslov: Planeta Makemake nema atmosferu
> Članak:

Astronomi su prvi put analizirali Makemake, jednu od pet patuljastih planeta u Sunčevom sistemu, i otkrili da je reč o zamrznutoj lopti bez atmosfere.

Makemake je otkivena pre sedam godina u Kajperovom pojasu. U aprilu 2011, planeta je prošla između Zemlje i udaljene zvezde, što je astronomima omogućilo da je detaljno prouče uz pomoć sedam različitih teleskopa razmeštenih širom Brazila i Čilea. Kako prenosi Bi-Bi-Si (BBC), oni su posmatrali patuljastu planetu tokom jednog minuta, dok se nalazila ispred zvezde Nomad 1181-0235723, blokirajući joj svetlost, u fenomenu sličnom pomračenju Sunca. Makemake, nazvana po bogu iz mitologije Uskršnjeg ostrva, ledena je lopta promera dve trećine Plutona i nalazi se na oko 7,8 milijardi kilometara od Sunca. Naučnici su očekivali da će imati tanku atmosferu kao i Pluton, ali je nagla promena svetlosti zvezde dok je Makemake prolazila ispred nje bila znak da ovo svemirsko telo nema atmosferu. Pored Makemake i Plutona, u Sunčevom sistemu postoje još tri patuljaste planete. To su Ceres, Haumea i Eris.
