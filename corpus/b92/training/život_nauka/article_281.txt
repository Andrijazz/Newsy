> Izvor: B92
> Datum: ponedeljak 24.09.2012
> Rubrika: život_nauka
> Naslov: Beograd: Robot Asimo zvezda dana (VIDEO)
> Članak:

"Sjajno je biti ovde. Ovo je prvi put da sam došao u posetu Srbiji i veoma sam srećan jer sam stekao mnogo prijatelja" reči su humanoidnog robota Asimoa kojim se obratio beogradskoj publici večeras na svečanosti otvaranja manifestacije "Dani budućnosti" u organizaciji Centra za promociju nauke i Elektrotehničkog fakulteta iz Beograda.

Najnapredniji od svih robota, Asimo, osim u japanskoj kompaniji Honda koja ga je konstruisala, može se videti samo na velikim svetskim sajmovima i manifestacijama gde se povremeno pojavljuje i fascinira publiku - od dece do naučnika.Tako je bilo i večeras. Na Narodnom univerzitetu Kolarčeve zadužbine biće domaćin do srede. Asimo je humanoid koji hoda, razgovara i sposoban je da donosi inteligentne odluke. Napravljen je kao pomoćnik starim i bolesnim ljudima. Međutim, za sada on nije u prodaji, a njegov razvoj iz godine u godinu jedan je od najvažnijih pokazatelja u kojim pravcima i kojom brzinom se kreće robotika.
Odbranjen gol! Autor ovog teksta je imao priliku da se eksluzivno druži sa Asimom tokom njegove generalne probe. A u jednom momentu Asimo je šutnuo loptu koja ipak nije ušla u gol.
Odbranjen gol!
Autor ovog teksta je imao priliku da se eksluzivno druži sa Asimom tokom njegove generalne probe. A u jednom momentu Asimo je šutnuo loptu koja ipak nije ušla u gol.
Što se Asima tiče, on ne samo da hoda, već može i da trči brzinom od šest kilometara na sat, što otprilike odgovara brzom hodu čoveka. Penje se uz stepenice, nosi poslužavnik, šutira loptu, saginje se, okreće, pleše i izvršava najrazličitije zadatke. Naučen je da funkcioniše u realnoj sredini, kako bi mogao da se snađe i pomogne čoveku u poslu koji mu je zadat. Asimo govori (čak i jezik znakova), a poslednji napravljeni primerci čak mogu da ostvare međusobnu interakciju. Prepoznaje objekte koji se pomeraju i proračunava razdaljinu i pravac njihovog kretanja, prati čoveka i pozdravlja ga kad im se ovaj približi - pruža ruku ili mahne - u zavisnosti od ponašanja čoveka. Asimo može da imitira pokrete i položaje tela, reaguje na glasovne komande, prepoznaje prepreke, odaziva se na ime, okreće se ka osobi koja mu se obraća, kao i kada čuje iznenadni neobični zvuk. Takođe može da prepozna desetak osoba i obraća im se po imenu. Asimo je napravljen 2000. godine, mada je njegov razvoj prethodno trajao oko deceniju i po, od 1986. Te godine konstruisan je prvi eksperimentalni humanoid E0 koji je umeo da hoda. Za svaki korak trebalo mu je oko pet sekundi i hodao je isključivo pravo. Asimo je i na svojoj generalnoj probi bio fantastiča, što možete videti i na videu ispod. Asimo je uspešno trčao, igrao, posluživao, peo se uz stepenice i igrao fudbal.
