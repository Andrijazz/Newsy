> Izvor: B92
> Datum: sreda 31.07.2013
> Rubrika: život_nauka
> Naslov: Srpski naučnici podržali smenu ministra
> Članak:

Srpski naučnici okupljeni u pokret "Spasimo nauku!" pozdravili su najavu smene ministra Žarka Obradovića prilikom rekonstrukcije Vlade Srbije, ali i najavljujemo nastavak protesta.

"Podsećamo da će smenom ministra Žarka Obradovića biti ispunjen jedan od zahteva našeg protesta koji je na ulicama podržalo 3000 naučnika, kao i najšira javnost. Tražili smo odlazak ministra i svih odgovornih u ministarstvu - zbog nestručnosti, neodgovornosti i ignorisanja problema u resoru nauke." - navodi se u saopštenju srpskih naučnika. Prethodnih meseci je zbopg raznih propusta u vođenju resora nauke nastao pokret naučnika za zaštitu nauke u Srbiji pod nazivom "Spasimo nauku!". Početkom jula ova grupa je sa svojih 3000 kolega na ulicama Beograda tražila da država nastavi investicije u naučna istraživanja. Zbog načinjenih propusta jedan od zahteva je bio i smena ministra nauke. "Svesni smo da najavljena smena Žarka Obradovića neće rešiti mnogobrojne probleme zbog kojih je danas nauka na ivici propasti. Zanima nas kakva rešenja predlaže vlast i koje su garancije da će nauka moći normalno da funkcioniše i da se razvija. U sadašnjim okolnostima Srbija je suočena sa novim odlivom mozgova, što onemogućava bilo kakav napredak našeg društva." - navodi se u zaključku saopstenja povodom smene minsitra prosvete i nauke.
