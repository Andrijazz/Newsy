> Izvor: B92
> Datum: četvrtak 5.12.2013
> Rubrika: život_nauka
> Naslov: 8 inovacija koje su poboljšale svet u 2013.
> Članak:

Nikada ranije u našoj prošlosti nismo imali priliku da vidimo da se brojne inovacije pojavljuju tolikom brzinom, a po svoj prilici, ovaj tempo će se samo ubrzati.

Ovih 8 inovacija u 2013. godini nisu samo tehničke prirode, već imaju potencijal da poboljšaju živote miliona ljudi. 1. Hamburger iz laboratorije Iako njegova cena iznosi 330.000 dolara, prvi hamburger uzgojen u potpunosti u laboratoriji svetlo dana ugledao je u avgustu. Istraživači sa univerziteta Mastriht u Holandiji naporno su radili pet godina kako bi napravili ovaj hamburger, koji je stvoren korišćenjem 20.000 vlakana proteina koji su uzgojeni iz matičnih ćelija uzetih iz plećke krave. Iako će proći još vremena pre nego što ovakvo meso budemo naručivali u restoranima, ovo je ogroman korak napred, koji ima potencijal da reši svetski problem nestašice hrane. 2. Guglove naočare vraćaju autonomnost ljudima sa invaliditetom Temi van Sant paralizovana je u tragičnoj nesreći pre 20 godina. Iako je znala da nikada neće prohodati, testirala je brojne uređaje koji je trebalo da joj pomognu pri kucanju, telefonskim pozivima i slikanju. Nijedan nije mogao da joj pomogne, do ove godine. Zahvaljujući Guglovim naočarima Van Santova sada može da koristi navigaciju kako bi se sama kretala, može da razgovara telefonom i da fotografiše svet oko sebe. Iako Gugl ne može da reši problem invalidnosti, njegove naočare osobama nude slobodu koju nikada nisu imale. 3. Kondom od goveđe tetive Kondomi su pristupačan i siguran način da se spreči neželjena trudnoća i prenošenje bolesti. Međutim, glavni problem leži u činjenici da muškarci izbegavaju da ih nose zato što umanjuje užitak u seksu. Zato je fondacija Bila i Melinde Gejts ponudila milion dolara u donacijama naučnicima kako bi stvorili narednu generaciju kondoma, koji će nuditi pouzdanost, ali bez umanjivanja užitka. Dok su neki projekti istraživali ultratanku plastiku i polimere, jedan projekat je koristio tetive. Zato što bi savršeni kondom trebalo da imitira osećaj ljudske kože, ovo je bio logičan izbor. Bil Gejts se nada da će u jednom od ovih projekata uspeti da osmisle kondom koji će muškarci želeti da nose. 4. "Čiste" pećnice Nova vrsta peći, koja koristi samo "čista" goriva, sprečava dalje uništavanje šuma u Zambiji. Ona koristi ostatke biološkog otpada i mogla bi da u potpunosti eliminiše opasne pećnice koje koriste ugalj i da zaustavi seču drveća u ovoj zemlji, koja godišnje uništi 600.000 ari šuma. Otpad koji peć koristi uglavnom se sastoji iz piljevine i to bi moglo da zameni petrolej i kerozin u kuhinji. 5. Kolibe sa solarnom energijom Život u straćarama, gde živi više od 60 odsto urbane populacije u Africi, vrlo često je nehigijenski. Koliba pod nazivom Aj-šak (I-Shack) predstavlja alternativu ovim straćarama i opremljena je solarnim panelima koji stanovnicima obezbeđuju prekopotrebnu energiju, dok je krov dizajniran tako da sakuplja vodu od kiša. 6. Nevidljiva kaciga za bicikl koja takođe služi i kao vazdušni jastuk U pitanju je biciklistička kaciga koja se nosi oko vrata i koja može da se naduva poput vazdušnog jastuka u slučaju nesreće. Iako se ovo čini samo kao elegantnija verzija klasične kacige, kompanija Hovding, koja je proizvela ovu "nevidljivu" kacigu tvrdi da ona poseduje najbolju šok apsorpciju na svetu. 7. Kašika koja smanjuje drhtanje osoba sa Parkinsonovom bolešću Nova kašika laboratorije Lift je znatno lakša za korišćenje kada su u pitanju osobe sa Parkinsonovom bolešću. Kašika smanjuje efekat drhtanja za 70 odsto, a uskoro bi trebalo da joj se pridruže i viljuška i nož. Iako sposobnost da se sami hranimo ne izgleda toliko bitna, proizvođač kašike smatra da će njegov pribor za jelo vratiti dostojanstvo ljudima sa ovom bolešću. 8. Dronovi koji prate lovokradice Ilegalan lov nije novi problem, ali prirodni park u Keniji sada možda ima način da zaustavi dugogodišnju pretnju životinjama, posebno slonovima i nosorozima. Dok rendžeri u parku imaju ograničeno polje delovanja, dronovi sada nude znatno širi pogled iz vazduha na svakodnevna dešavanja u ovom prirodnom rezervatu. 
