> Izvor: B92
> Datum: subota 8.03.2014
> Rubrika: život_nauka
> Naslov: Održan protest za Teslu - vlasti "zamrzle odluku"
> Članak:

Građanska inicijativa "Ostavite Teslu na miru" koja je na svojoj Fejsbuk stranici okupila preko 35.000 ljudi održala je protest ispred Muzeja Nikole Tesla, danas tačno u podne. Oni se protive korišćenju lika Nikole Tesle u političke svrhe i donošenju odluke o premeštanju urne iz Muzeja, gde se od osnivanja ove institucije nalazi.

Protest je, pred oko 1000 okupljenih, započet obraćanjem Marka Marjanovića, jednog od pokretača inicijative "Ostavite Teslu na miru", koji je izneo zahtev da se "pod hitno raskine dogovor o premeštanju urne iz Muzeja Nikole Tesle." Dr Milovan Šuvakov sa Instituta za fiziku, okupljenima je zatim rekao: "Interesantno je to da je su se političari dotakli Nikole Tesle, čoveka koji je simbol nauke i tehnološkog razvoja, upravo onih tema kojima se sami ne bave."

Za to vreme naučna zajednica se u Srbiji suočava sa velikim problemima, problemima zbog kojih je, pre skoro godinu dana, nastao Pokret Spasimo nauku, problemima koji su naučne radnike prošle godine izveli na ulicu. Razloge za ovaj bunt pojašnjava dalje Marjanović: "Problem je nastao zbog toga što je odluka doneta, a da za to ne samo da nisu konstatovani naslednici i nadležni u Muzeju Nikola Tesla za saglasnost, već oni nisu ni obavešteni o tome šta je predmet sporazuma privremenih republičkih i gradskih organa i Srpske pravoslavne crkve."

Na pitanje zbog čega se protest organizuje u sred predizborne kampanje i da li je to na neki način politizacija Tesle, organizatori odgovaraju da nisu građani ti koji su ovu temu lansirali u sred političke borbe za poslanička mesta, već da su to uradili političari, a da su građani morali da reaguju da spreče upravo politizaciju Nikole Tesle. "Političari, izgleda, očekuju da za njih bude normalno da u kampanji na sve imaju pravo, ali im zato smeta reakcija javnosti koja je suprotna njihovim stavovima, pa traže odlaganje diskusije." - dodaje dr Šuvakov, i nastavlja: "Svaki put kada ne odreagujemo granica do koje su političari spemni da idu se pomera. Tako smo i došli gde jesmo. Došli smo u situaciju u kojoj nema političke odgovornosti. To je zapravo ono protiv čega se borimo."
Planirani koraci i zahtevi: Zahtevamo hitno raskidanje spornog sporazuma u najskorijem roku. Ako se to ne desi, pokušaćemo svim pravnim sredstvima da osporimo sporazum, počevši od zahteva da se sporazum objavi shodno Zakonu o dostupnosti informacija od javnog značaja, kako bismo konačno videli šta je tačno potpisano, do preispitivanja legitimiteta strana koje su potpisale sporazum. Bićemo spremni da u svakom momentu odmah organizujemo protest. Na društvenim mrežama nas ima dovoljno da se u kratkom roku možemo okupiti kad god i gde god to bude trebalo. Poruka ovog skupa je upućena političarima i jasna je: budite odgovorni, a Teslu ostavite na miru!
Planirani koraci i zahtevi:
Podsetimo da su pre nedelju dana predstavnici Vlade Srbije u tehničkom mandatu, privremenih organa Grada Beograda i Srpske pravoslavne crkve obelodanili ideju o premeštanju urne sa posmrtnim ostacima Nikole Tesle koja se nalazi od osnivanja u Muzeju Nikole Tesle. Ovome se, međutim, usprotivila stručna i široka javnost. Organizaciju protesta su, tako, podržale i mnoge javne ličnosti i institucije. Među pojedincima to su: Igor Rill (urednik National Geographic Srbija), Miloš Vasić (novinar), Rodoljub Šabić, Bojana Maljević (glumica), Branko Kovačević (dekan Elektrotehničkog fakulteta), Nikola Božić (Istraživačka stanica Petnica), Minja Bogavac (dramaturg), Dragan Ilić i Gorica Nešović (emisija Buđenje, Radio Beograd 1), Branislav Trifunović (glumac), Tatjana Tagirov (novinarka), Zoran Kesić, Muharem Bazdulj (pisac), Slaviša Lekić (novinar), Lino Veljak (profesor Filozofskog fakulteta u Zagrebu), Dragoljub Petrović (novinar), Srbijanka Turajlić.

A od institucija Protest su podržali: Nezavisno udruženje novinara Srbije, Festival nauke, Kontrapress, Share Fondacija, Društvo za promociju i popularizaciju nauke, Centar E8, Njuz.net, Pokret "Spasimo nauku". "Ovaj skup budi nadu. Na ovaj način pokazujemo da postoje građani u ovoj zemlji koji su spremni da kazu odlučno ne manipulaciji i neodgovornosti. Pokazujemo da postoje vrednosti koje ne smeju biti predmet dnevnopolitičke trgovine." - jedna je od poruka izrečenih na protestu koji se održava ispred Muzeja Nikola Tesla. Predsednik Privremenog organa Siniša Mali izjavio je danas da je gradska vlada "zamrzla odluku" o izmeštanju urne sa posmrtnim ostacima Nikole Tesle iz tog muzeja, na plato kod hrama Svetog Save.. .
