> Izvor: B92
> Datum: ponedeljak 31.03.2014
> Rubrika: život_nauka
> Naslov: Petnički 3000. seminar
> Članak:

Istraživačka stanica Petnica ove nedelje ulazi u završni deo ciklusa ovogodišnjih zimskih seminara. Jedan od ovih seminara nosi i oznaku 3000. pograma organizovanog u Petnici u prethodne 32 godine rada.

Istraživačka stanica Petnica je osnovana 1982. godine, kao posebna ustanova koja organizuje programe dodatne nastave za učenike osnovnih i srednjih škola u različitim naučnim oblastima. Programi su namenjeni učenicima koji su veoma zainteresovani za nauku i poseduju kvalitetno predznanje i sklonost za samostalni rad. Ove nedelje će u Petnici seminar primenjene fizike i elektronike poneti redni broj 3000. "Ovaj jubilej želimo da posvetimo svim sadašnjim i bivšim polaznicima naših programa. Obeležićemo ga radno, okupljanjem svih generacija naših polaznika, zajedničkom sednicom Upravnog odbora i Saveta Petnice, i razgovorom sa našim aktuelnim polaznicima o potrebi za stalnim ličnim usavršavanjem." - kaže direktor Istraživačke stanice Vigor Majić. Kroz ovih 3000 seminara, kurseva i obuka, u 32 godina postojanja i rada ove prestižne evropske institucije za rad sa talentima prošlo je preko 47000 polaznika. Među ovim programima nisu samo redovni programi za učenike osnovnih i srednji škola, nego i stručni seminari za studente, ali i obuke za nastavnike.

"Povodom obeležavanja 3000. programa planiramo da otvorimo stalnu postavku u novom Petničkom muzeju. U njemu želimo da predstavimo ono što je Istraživačka stanica nekada bila, šta je ona danas, ali i da predstavimo geografiju, arheologiju, floru i faunu ovog kraja. Pored toga posetioci će moći da se na atraktivan način upoznaju i sa time kako funkcionišu određeni prirodni fenomeni i zakoni." - dodaje Majić. Otvaranjem Petničkog muzeja sve stručne ekskurzije i posetioci Petnice, koji nisu učesnici programa, imaće prilike da se upoznaju sa radom ove institucije, da nauče mnogo toga o nauci, i da se upoznaju sa prirodom okoline. Obeležavanuju ovog specifičnog jubileja priključi će se pored nekadašnjih polaznika i akademici, profesori univerziteta, direktori instituta, doktori nauka, uspešni poslovni ljudi, kao i saradnici iz sličnih organizacija sa prostora cele bivše Jugoslavije.
