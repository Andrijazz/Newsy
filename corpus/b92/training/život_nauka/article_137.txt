> Izvor: B92
> Datum: sreda 21.08.2013
> Rubrika: život_nauka
> Naslov: Za "Petnicu" iz budžetske rezerve 28,2 miliona
> Članak:

Ministarstvo finansija i privrede predložilo je Vladi Srbije da na prvoj sednici vlade odobri zahtev Istraživačke stanice "Petnica" da se iz tekuće budžetske rezerve odobri 28,2 miliona dinara za program razvoja naučne i istraživačke infrastrukture, a uvažavajući značaj koji ova institucija ima za razvoj nauke u Srbiji.

Istovremeno, Ministarstvo finansija i privrede je predložilo da se iz tekuće budžetske rezerve odobri 25 miliona dinara za obnovu i sanaciju Narodnog pozorišta "Bora Stanković" u Vranju, čime je ispunjeno obećanje koje je ministar Dinkić dao prilikom rasprave o rebalansu budžeta u Skupštini Srbije. Podsetimo, početkom aprila iz IS "Petnica" je saopšteno da će usled nedostatka finansijskih sredstava možda biti ukinuti neki istraživački projekti i zatraženo sistemsko rešenje za finansiranje ove značajne ustanove. U junu je direktor te ustanove Vigor Majić saopštio da je Ministarstvo prosvete ukinulo je finansiranje Istraživačke stanice "Petnica",nakon čege je iz Vlade Srbije saopšteno da će bez obzira ko bude ministar prosvete i nauke, naći sistemsko rešenje za funkcionisanje Istraživačke stanice "Petnica".
