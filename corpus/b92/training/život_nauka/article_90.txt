> Izvor: B92
> Datum: petak 8.11.2013
> Rubrika: život_nauka
> Naslov: "Sistem iz '47, a školstvo iz XVII veka"
> Članak:

O Petnici, državi i Megatrendu, o vekovima zastarelom školskom sistemu i ljudima koji koče promene u Srbiji u emisiji "Kažiprst" na TV B92 u petak 8. novembra govorio je Vigor Majić, direktor Istraživačke stanice Petnica.

Iako je za pomoć Istraživačkoj stanici Petnica trebalo da bude uplaćeno 28,2 miliona iz budžetskih rezervi, novac još nije uplaćen, ali prema rečima direktora Vigora Majića, to bi trebalo da se desi svakog trenutka. "Očekujemo da se to već danas desi", kazao je Majić gostujući u "Kažiprstu" kod novinarke Tatjane Aleksić, dodajući kako je tokom prethodnih meseci čekanja mnogo aktivnosti Petnice žrtvovano i smanjeno. Međutim, kao glavnog krivca za to on ne navodi pojedince, već neefikasan državni administrativni aparat.
Megatrend? To je samo šala... "Koliko sam čuo oni će ostati bez struje. Ne bih hteo da ugrožavamo njihove studente tako što ćemo uzeti njihova sredstva", kazao je Majić povodom nedavnih medijskih napisa o tome da postoji mogućnost da 'e Petnici pomo'i Univerzitet Megatrend. "To je šala i mi ništa nismo konkretno čuli. Nemam nikakav strah i svako je u Srbiji slobodan da razgovara o bilo čemu."
Megatrend? To je samo šala...
"Koliko sam čuo oni će ostati bez struje. Ne bih hteo da ugrožavamo njihove studente tako što ćemo uzeti njihova sredstva", kazao je Majić povodom nedavnih medijskih napisa o tome da postoji mogućnost da 'e Petnici pomo'i Univerzitet Megatrend.
"To je šala i mi ništa nismo konkretno čuli. Nemam nikakav strah i svako je u Srbiji slobodan da razgovara o bilo čemu."
"Imam utisak da se radi o neefikasnosti u administraciji. Ne samo na jednom mestu, već na koja god vrata da pokucate vidite jednu usporenost i nesnalaženje. Ko bi posmatrao poslednje dane stekao bi utisak da u ministarstvu postoji užurbanost da se situacija realizuje, ali vi imate ceo aparat koji je naviknut da radi sporo i neefikasno. Morali smo čak da im odnesemo čitavu gomilu dokumenata samo da bismo dokazali da postojimo", objašnjava Majić. I pomenuta suma novca znatno je manja od one koju je Petnica dobijala prethodnih godina. Poređenja radi, navodi Majić, 2009. i 2010. godine od države je dobijano po 28 miliona dinara, dok je ove godine iz budžeta bilo predviđeno samo pet miliona. "To je potpuno šizofrena situacija", trvdi Majić navodeći da je država svesrdno podržala širenje kapaciteta i izgradnju novih objekata Petnice, ali da se konstantno smanjuju sredstva za njene aktivnosti. "Ako ste pristalica teorije zavere, možete doći do ideje da država želi da se objekti naprave, a Petnica uništi", izjavio je Majić uz napomenu da ni sam ne veruje u takve priče, već da glavni problem predstavlja neefikasnost sistema sačinjenog od ljudi koji nisu spremni za napredak i promene. "To su ljudi vaspitani i odrasli u duhu 1947, oni tvrde da ne sme da postoji neka nezavisna i samostalna organizacija koja radi na obučavanju mladih. Nama je i prethodni ministar prosvete govorio kako treba da postanemo organizacija od državne koristi, iako je on zaposlen na privatnom fakultetu."

Majić napominje kako su za napredak Srbije neophodne nezavisne ideje, ali da takve ideje u Srbiji mnogi pokušavaju da slome i kontrolišu. On dodaje i kako Petnica već decenijama preživljava, a da nije postala deo tog sistema. "Postali smo društvo kukavica i beskonačno se taj mentalitet raširio svuda. Vodili smo razgovore sa mnogim sponzorima i svi su kukali kako oni moraju da sponzorišu nešto što im stigne od vrha države. Taj servilni duh koji postoji je beskonačan. Svi kažu - to je veoma lepo i fino - ali videće šta kaže vlast", rekao je Majić, navodeći kao jedan od primera i Elektroprivredu Srbije, sa kojom se pregovori o saradnji vode već 26 godina. PROČITAJTE: Petnica rasadnik kadrova za ceo svet, sem za Srbiju Na pitanje šta bi za njega trebalo da bude sistemsko rešenje osnovnih problema u Petnici, on objašnjava: "Predložili smo pre nekoliko godina dugoročni program, prema kom bi država finansirala Petnicu kao i pre izgradnje novih objekata. Iako manja, važno je da to budu stabilna sredstva. To je zapravo četvrtina godišnjih sredstava Petnice. Kada imate minimalna sredstva za osnovne potrebe, onda svom energijom možete da jurite sponzore i partnere. Ali kad nemate ta sredstva, onda ste usredsređeni na minimum." Upitan da prokomentariše sistem obrazovanja na kom odrastaju generacije stanovnika Srbije, Majić je kategoričan u tome da srpsko obrazovanje već vekovima ne prati trendove i da se u našem školstvu nije pojavio nijedan ozbiljan metod rada koji se u svetu razvio u skorije vreme. "Imamo školu iz sedamnaestog veka i razmišljamo o promenama samo u okviru toga da umesto krede koristimo belu tablu sa flomasterima, ali da nastava bude na isti način. I to je tako u svim ustanovama koje se bave obrazovanjem, jer nismo imali priliku da vidimo kako fukcioniše svet oko nas." Kada je reč o skandalima koji potresaju prosvetu, uključujući i ovogodišnje skandalozno polaganje mature, Majić kaže: "Matura mora da se radi i ovaj novi način je bolji nego ranije, iako ni on nije savršen. To je jedini instrument kroz koji možemo videti kako škole rade, koliko deca nose znanja kada izađu iz škole i mislim da postoji mnogo načina da se ona sprovede bez rizika. Žao mi je što je taj skandal prošao nekažnjeno, što ključni krivci nisu odgovorni. A ključni krivci su deca koja su prepisivala. Ti učenici koji su prepisivali moraju biti teško kažnjeni, oni moraju izgubiti najmanje jednu godinu obrazovanja, jer jedino to može biti upozorenje ostaloj deci i roditeljima."

Posle petooktobarskih promena Majić je i sam bio u prilici da sistemski promeni stvari, kao deo tadašnjeg ministarstva prosvete. Ali prema njegovim rečima, pojedinci tu ne mogu mnogo da urade. "Imate ogroman aparat u kome četvrtina ljudi poseduje energiju, volju i pamet da pokreće stvari i tri četvrtine koje su nezainteresovane i samo čuvaju poziciju. To je verovatno tako svuda u državnoj upravi. Imam utisak da je taj nevidljivi sloj činovnika u upravi glavna kočnica reformama. Mi optužujemo ljude koje vidimo na televiziji, ali zaboravljamo da su oni možda i najveći mogući reformatori u odnosu na taj nevidiljivi aparat koji želi da zadrži promene, koji na svako pitanje odgovara sa 'ne može' i koji ništa kreativno nije stvorio." Kada je reč o ministrima koji vode sektore finansija i prosvete, Majić uočava pozitivne namere, ali navodi da je potrebno još vremena da se naprave vidljivi pomaci. "Da budem iskren i uz izvinjenje ministru finansija, od kada je postavljen mi ga nijednom nismo kontaktirali. Kada jedna nova osoba dođe u komplikovan mehanizam, treba prvo da se upozna sa načinima na koje sve to funkcioniše. Ja posredno znam da on želi da pomogne, a čuli smo i nezvanično da smo, bez njegove intervencije, ušli u budžet za narednu godinu." Slična situacija je i sa ministrom prosvete, primećuje on, pa zbog toga još ima razumevanja za njegovo delovanje. "Mislim da želi da reši gomilu problema koje je zatekao, nije se uspaničio i počeo je da rešava sve, korak po korak", tvrdi Majić dodajući da je potrebno i da se oko ministarstva okupe mlađe snage, koje razumeju šta se u svetu dešava i shodno tome da mu daju nove ideje.
