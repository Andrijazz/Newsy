> Izvor: B92
> Datum: ponedeljak 11.03.2013
> Rubrika: život_nauka
> Naslov: Ko zapravo misli, oseća i reaguje?
> Članak:

Ko zapravo oseća, misli i reaguje - mi ili naš mozak, da li nas pamćenje čini onim što jesmo i niz drugih dilema iz oblasti neuronauka biće tema Nedelje svesti o mozgu 2013, koja počinje danas i završava se u nedelju.

Međunarodni festival za popularizaciju nauke održaće se pod sloganom "Svi mozgovi na jednom mestu", na jednoj lokaciji u Novom Sadu i na 14 u Beogradu, sa programima koji su prilagođeni za posetioce svih izrasta, interesovanja i nivoa obrazovanja, najavili su organizatori. Manifestacija, koja je započeta u SAD 1996, dobila je međunarodni karakter od 1998. i danas se održava u više od 50 zemalja, na šest kontinenata. U Srbiji se organizuje već devet godina, a treći put u laboratorijama koje otvaraju vrata za sve zainteresovane posetioce ili van naučnih instituta, kroz niz predavanja, izložbi, interaktivnih radionica... Stručnjaci sa Klinike za neurologiju Kliničkog centra Srbije održaće 10 predavanja o najčešćim neurološkim bolestima, a jedno od njih u Dečjem kulturnom centru Beograda, gde će dr Igor Petrović objasniti koji su pomaci učinjeni u lečenju Parkinsonove bolesti, uz inserte iz filma "Buđenje". "U okviru višednevnih programa, u Galeriji Ozon biće održana izložba mikrografije, koja na jedinstven način povezuje umetnost i nauku. Posetioci će, na osnovu realnih fotografija, moći da shvate neke od osnovnih pojmova vezanih za strukturu i funkcionisanje nervnog sistema", najavio je Stefan Stamatović sa Instituta za fiziologiju i biohemiju Univerziteta u Beogradu. Elektrotehnički fakultet Univerziteta u Beogradu uključiće se i ove godine u Nedelju svesti o mozgu, u organizaciji Laboratorije za biomedicinsko inženjerstvo i tehnologije. "Posetioci će moći da se informišu o najnovijim dostignućima u primeni BCI (Brain Computer Interface) aplikacija, da učestvuju i posmatraju demonstracije studenata doktorskih studija, a takođe i da se takmiče i osvoje nagrade, koje su obezbedili sponzori", najavila je prof. dr Mirjana Popović sa ETF-a. Poznati psihijatar, dr Vladeta Jerotić, održaće 14. marta predavanje "Da li volite sebe?" u dvorani Kulturnog centra Beograda, a organizatori preporučuju da se ne propusti ni predstava "Virus ili kijavica" koju će 12. marta izvesti jedino domaće pozorište sačinjeno od psihijatrijskih pacijenata, "Prozor", uz napomenu da je ulaz na sva dešavanja besplatan.
