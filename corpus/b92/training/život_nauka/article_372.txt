> Izvor: B92
> Datum: petak 25.11.2011
> Rubrika: život_nauka
> Naslov: Naučni spektakl ponovo u Beogradu
> Članak:

Peti Festival nauke tradicionalno će biti održan prvog decembarskog vikenda na četiri lokacije u Beogradu."Nauka bez prestanka", " Naučno - fantastična bina", "Daje se na znanje", "EksperTinejdžeri", "SUTRA" i "Naučne igraonice" jesu programske celine koje će publici predstaviti više od 300 mladih naučnika iz 31 naučne institucije iz Srbije ali i Austrije, Švajcarske, Amerike, Francuske, Hrvatske, Švedske i Estonije sve to spakovano u tri dana - 2, 3. i 4. decembra.

U bivšoj RK Kluz biće predstavljene 32 interaktivne postavke i na tri dana ovaj prostor biće dom pećinskih predatora, u Matijinoj robotskoj radionici mnogi će pokušati da pobede robotsku glavu u popularnoj X-O igri dok će drugi saznati koliki potres zemljine kore svako od nas može da izazove. Kolike su šanse da u kazinu zaradimo bogatstvo, kako je izgledao jedan običan dan praistorijskog čoveka kao i kako da provalite provalu uz pomoć forenzičara saznaćete na Festivalu nauke za tačno 8 dana. Biće predstavljeni avioni nesalomivih krila i roboti koji pronalaze mine. Na licu mesta praviće se duge, iako neće biti kiše već grmljavine, dimnih i ledenih tornada. Da i zvuk može da dobije boju a peščani sat meri vreme naopako uveriće se posetioci petog Festivala nauke. Psiholozi će se igrati našim čulima dok će neronaučnici okrivati sve lažne osmehe. U Studentski kulturni centar stiže uzbudljiva gostujuća izložba iz Švajcarske, o mozgu i neobičnim iluzijama i mislima koje nam priređuje. Naučna igraonica sa replikama rimske borbene opreme, vraća nas u vreme uzbudljivih ratnih pohoda pre nove ere, dok iz Francuske stiže doza "nemogućih" eksperimenata koji će zbuniti radoznale.

U svečanoj sali SKC-a spremna su inspirativna predavanja domaćih i stranih naučnih "zvezda" koje će ove godine odgovarati na pitanja poput kako prisluškivati neprijatelja, zašto su slatkiši slatki, kako postati predsednik Amerike pomoću Fejsbuka, zašto postoji nešto a ne ništa a jedno predavanje će detaljno razotkriti i umetnost laganja! Novina ovogodišnjeg Festivala nauke su debate. Rasprave će se voditi na teme ima li smrti posle života, da li se u genima krije naša nacionalnost a najviše se očekuje od debate "Nauka vs. religija". Teatar Bojan Stupica simbolično nazvan "naučno-fantastična bina" ugostiće spektakularni laserski šou, pravu naučno-cirkusku predstavu baziranu na principima fizike koja stiže iz Austrije a prvi humanoidni robot koji Srbija ima - Nao, oduševiće sve one koji požele da ga lično upoznaju. U Galeriji Narodne banke Srbije, koja je već drugu godinu rezervisana za vezu nauke i umetnosti, sviraće se uz pomoć usisivača-gitare ili pisaće mašine - sintisajzera a muziku će komponovati motori, žice i ventilatori. Planetarijum na naduvavanje pričaće priče o noćnom nebu, sazvežđima i galaksijama a svega par metara dalje na raspolaganju će biti postavka o umetnosti vode.
