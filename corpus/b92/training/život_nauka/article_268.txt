> Izvor: B92
> Datum: ponedeljak 5.11.2012
> Rubrika: život_nauka
> Naslov: Kako do karte za 6. Festival nauke?
> Članak:

Prodaja karata za šesti međunarodni Festival nauke, koji se od 29. novembra do 2. decembra održava na četiri lokacije u Beogradu - bivšoj RK Kluz, SKC-u, Galeriji NBS i u Teatru Bojan Stupica, počinje danas.

Svi zainteresovani, festivalske karte po ceni od 400 dinara, mogu kupiti u Bilet centru, Ušće Shopping centru, Domu omladine i ostalim Eventim prodajnim mestima. Od ove godine karte za Festival nauke se mogu kupiti i u na teritoriji cele Srbije na prodajnim mestima Eventim-a Festivalska karta važi za jedan festivalski dan u RK Kluz, Studentskom kulturnom centru i Galeriji Narodne banke Srbije. Posetioci koji su zainteresovani isključivo za program u Studentskom kulturnom centru, mogu da kupe ulaznicu po ceni od 150 dinara. Tokom festivala prodavaće se pojedinačne karte po ceni od 150 RSD za fizičko-laserski šou u Teatru "Bojan Stupica", kao i za novinu ovogodišnjeg festivala: večernji muzičko-naučni program u SKC-u. Pomenuti sadržaji nisu uključeni u cenu dnevne karte. Deca do 5 godina strarosti uz pratnju roditelja ne plaćaju ulaznicu. Prva dva dana festivala, četvrtak i petak, preporučeni su za organizovane - školske i grupne posete. Festival nauke, najveći događaj za promociju nauke u jugoistočnoj Evropi, prošle godine posetilo je 21.000 ljudi.
