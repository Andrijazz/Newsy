> Izvor: B92
> Datum: utorak 30.07.2013
> Rubrika: život_nauka
> Naslov: Ko je žrtva - ministar ili naučnici?
> Članak:

Dok se isčekuju dogovori o rekonstrukciji Vlade Srbije i to da li će aktuelni ministar nauke ostati ili otići, srpski naučnici odgovaraju da su oni žrtve, a ne ministar.

Na izjavu ministra nauke kako je "žrtva neviđene kampanje" i kako su "svi naučnici dobili plate 15. jula", naučnici okupljeni u pokret Spasimo nauku, tvrde suprotno. Naime, ispostavlja se da naučni istraživači na Fizičkom i Rudarsko-geološkom fakultetu još uvek nisu dobili svoje plate, a izgleda da postoji još takvih slučajeva. "U ministarstvu kažu da su oni 'poslali nalog trezoru', ali ih to ne oslobađa odgovornosti što mesečne zarade još uvek nisu isplaćene svim naučnicima. Svi znamo kako sistem u Srbiji funkcioniše. Zbog toga je posao i ministra i državnog sekretara i pomoćnika ministra da izdejstvuju da trezor i izvrši uplatu." - kažu u ovom pokretu naučnika, jedinstvenom u ovom delu Evrope. Srpki naučnici podvlače jedinu istinu - svi naučnici još uvek nisu dobili svoje plate, iako je reč o predviđenim budžetskim sredstvima. "Kašnjenje isplate je posledica nemara i nebrige za opstanak nauke u Srbiji." - zaključuju u saopštenju srpski naučnici.
