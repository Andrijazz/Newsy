> Izvor: B92
> Datum: subota 30.06.2012
> Rubrika: život_nauka
> Naslov: Subota duža za jednu sekundu
> Članak:

Noć između subote i nedelje trajaće po svetskom časovniku jednu sekundu duže jer će naučnici koji mere vreme, neposredno pred ponoć dodati "prestupnu sekundu".

U noći između 30. juna i 1. jula, zvanično vreme biće produženo za jednu "prestupnu sekundu": posle 23:59:59 na satu će pisati neuobičajenih 23:59:60 - to će biti ta dodatna sekunda, a zatim će zvanični satovi sveta ponovo pokazati upobičajeno vreme: 00:00:00. Svi elektronski uređaji biće sinhronizovani sa novim malo promenjenim vremenom. Glavni razlog za dodavanje sekunde je vreme za koje Zemlja napravi jedan krug oko svoje ose. Zbog privlačne sile Meseca, Zemlja usporava okretanje, te se to vreme u poslednjih 100 godina povećalo za približno tri milisekunde. A za godinu dana se tako nakupe tri četvrtine jedne sekunde, kaže Daniel Gambis, šef službe za merenje vremena u Parizu. Tako se prestupna sekunda dodaje se s vremena na vreme, kako bi Sunce u podne uvek bilo na najvišoj tački, bar tokom leta. Poslednja prestupna sekunda, 25. po redu, dodata je januara 2009. Sledeća prestupna sekunda mogla bi biti dodata 2015. ili 2016. godine. Naučnici koji se bave merenjem vremena su ove godine polemisali o mogućem ukidanju dodavanja prestupnih sekundi, ali su se složili da to treba da još razmotre. Ponovo će o tome razgovarati 2015. godine.
