> Izvor: B92
> Datum: petak 7.02.2014
> Rubrika: život_nauka
> Naslov: Kako smo otkrili da se svemir širi?
> Članak:

Hablovo otkriće da se galaksije udaljavaju potpuno je promenilo poimanje svemira.

Naša galaksija nije jedina u svemiru. Ipak, nije prošao ni ceo vek otkad je čovečanstvo prvi put suočeno sa idejom da pojedini magličasti objekti na nebu nisu delovi Mlečnog puta, već ogromni, nezavisni zvezdani gradovi. Posmatrajući galaksije najboljim teleskopom tog vremena, američki astronom Edvin Habl je, na Opservatoriji "Maunt Vilson" u Kaliforniji, 1929. godine, došao do velikog otkrića.
U okviru izložbe "Šuma znanja" Centar za promociju nauke je predstavio trinaest naučnih ideja koje su promenile svet. Tekstove je pripremila grupa autora: S. Bubnjević, N. Grubač, M. Nikolić, D. Vejnović, A. Brajović, K. Vuković, T. Marković i B. Klobučar, a rezenzent je M. Ćirković. Istražite više o idejama koje su promenile svet.
U okviru izložbe "Šuma znanja" Centar za promociju nauke je predstavio trinaest naučnih ideja koje su promenile svet. Tekstove je pripremila grupa autora: S. Bubnjević, N. Grubač, M. Nikolić, D. Vejnović, A. Brajović, K. Vuković, T. Marković i B. Klobučar, a rezenzent je M. Ćirković. Istražite više o idejama koje su promenile svet.
Galaksije se od nas udaljavaju, što vidimo po crvenom pomaku u njihovom spektru. Zanimljivo je da sa većim rastojanjem one to čine sve brže i brže. Postoji samo jedno objašnjenje za ove podatke - svemir se širi. Naučnicima je postalo jasno da je svemir koji se širi nekada morao da bude manji nego što je danas. Ukoliko se vratimo dovoljno daleko u prošlost - dolazimo do zaključka da se čitav svemir nekada nalazio u jednoj tački iz koje je počelo prvobitno širenje. Ovaj događaj nazivamo Veliki prasak. Nova ideja vidljivog svemira koji se širi i koji je konačan u prostoru i vremenu, dovela je do razvoja kosmologije i rešila mnoge probleme koji su mučili čovečanstvo, uključujući i Olbersov paradoks tamnog noćnog neba. 
