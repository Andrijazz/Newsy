> Izvor: B92
> Datum: četvrtak 13.10.2011
> Rubrika: život_nauka
> Naslov: Ko je Mihajlo Pupin?
> Članak:

Svaka prilika je dobra da se setimo nasleđa Mihajla Idvorskog Pupina, velikog učitelja, dobrotvora, mecene, prijatelja umetnosti, pisca i zaštitnika najviših interesa svog naroda. Pupinov životni put, na svakom koraku je uputstvo kako treba živeti dostojno, plemenito, sadržajno, kako savladati prepreke i prevazići neuspehe. Ali od posebnog je značaja da se setimo njegovog naučnog stvaralaštva. Bez Pupinovog obimnog i raznovrsnog dela ne možemo zamisliti savremenu tehničku civilizaciju.

Od 35 veoma vrednih patetnata koje je verifikovao, svakako je, iako ne najznačajniji, najpoznatiji metod za povećanje dometa telefonske linije pomoću specijalnih kalemova u telekomunikacijama - ''pupinizacija''. Takođe je poznat njegov značajan doprinos Rentgenovom otkriću. Nepune dve nedelje posle njegove objave Pupin je počeo da eksperimentiše sa rentgenskim zracima objavivši i dva značajna rada. Najviše istraživanja posvetio je oscilacijama i filtrima što je osnova radiotehnike i telekomunikacija. Malo je poznato da je baš Pupin dobio patente za uspostavljanje više telegrafskih i telefonskih kanala po jednom fizičkom vodu i na taj način postavio osnove vremenskog i frekvencijskog multipleksa bez kojih se savremene telekomunikacije ne mogu zamisliti. Od tri komponente na kojima se baziraju informacione i komunikacione tehnologije i koje sadrže svi elektronski uređaji: ispavljač, oscilator i pojačavač Mihajlo Idvorski Pupin patentirao je prve dve.

Još jedna činjenica ne ističe se dovoljno, a veoma je značajna: za primenu ultrazvuka u otkrivanju podmornica Pupin je dobio najviše priznanje Američkog predsednika. Njegov važan doprinos nauci ogleda se u još nekim aktivnostima. Upravo je Pupin dao matematički model za analizu polifaznog sistema obrtnog magnetnog polja. Naučno je dokazao prednost Tesline trofazne mašine nad dvofaznom mašinom Dobrovoljskog i takođe postavio matematički model koji se koristi za proračun konstrukcije Teslinih mašina naizmenične struje. Ovo je veoma kratak osvrt na rad našeg naučnika. Njegov doprinos je nemerljiv i veoma jedinstven po sposobnosti ne samo da stvara nove puteve nauke, pronalazi najbolja praktična rešenja, već i da pomogne da nastanu novi naučni umovi. Bio je učitelj 4 nobelovca. Napisao je udžbenik iz termodinamike, uz još šest knjiga, i tridesetak raznovrsnih članaka pretežno posvećenih popularizaciji nauke. Napisao je na desetine izveštaja, govora i ekspozea za naučne skupove instituta i akademija. Objavio je 36 naučnih radova, većinu u najpoznatijim naučnim časopisima. I opet čak i u najkraćem osvrtu na Pupinov naučni rad, ovde ne možemo staviti tačku. Zbog ogromnog zalaganja da istakne vrednost istraživanja, da stalno podseća na smisao i cilj naučnog napretka, da na neverovatan način spaja dva pojma - odgovornost i entuzijazam - smatra se jednim od očeva idelaizma u nauci.
