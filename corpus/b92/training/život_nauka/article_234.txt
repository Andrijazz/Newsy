> Izvor: B92
> Datum: utorak 8.01.2013
> Rubrika: život_nauka
> Naslov: Mlečni put: 17 mlrd planeta veličine Zemlje
> Članak:

U našoj galaksiji Mlečni put postoji najmanje 17 milijardi planeta čija je veličina slična Zemljinoj, navodi se u procenama dve nezavisne grupe američkih astronoma

Procene su zasnovane na svežim podacima koji su stigli sa NASA-ine sonde "Kepler" koja je lansirana 2009. godine sa zadatkom da pronalazi planete oko drugih zvezda. To ne znači da su sve te planete potencijalno nastanjive, ali je tako veliki broj dobrodošla polazna tačka da se traga za svetovima koji su slični našem, ocenjuje agencija Asošiejted pres (AP). Naučnici tek treba da nađu Zemljinu sestru bliznankinju - dakle ne samo onu koja je sličnih dimenzija već i onu koja se nalazi u takozvanoj nastanjivoj zoni, gde nije ni previše hladno ni previše toplo, pa voda može postojati u tečnom agregatnom stanju. Tim sa Smitsonijanovog centra za astrofiziku pri Univerzitetu Harvard procenio je da najmanje jedna od šest zvezda u Mlečnom putu ima planetu zemaljskih dimenzija. Drugi tim, sa Berklija, Univerziteta Kalifornija i Univerziteta Havaji procenio je, primenjujući drugačiji metod, da 17 odsto zvezda u Mlečnom putu ima planete koje su sličnih dimenzija kao Zemlja. Takve planete su samo delić onoga što krije Mlečni put, jer prema nekim procenama u Galaksiji postoji nekoliko stotina milijardi planeta od kojih mnoge orbitiraju oko zvezda koje se veoma razlikuju od našeg Sunca. Rezultati su predstavljeni 7. januara u Američkom astronomskom društvu.
