> Izvor: B92
> Datum: utorak 26.07.2011
> Rubrika: život_nauka
> Naslov: Kraj šatl ere
> Članak:

NASA-in svemirski šatl Atlantis sleteo je u četvrtak poslednji put i time okončao tridesetogodišnji američki svemirski program.

Posada je prizemljila ovu letelicu u svemirskom centru Kenedi na Floridi rano ujutro, po mraku, u 5.57 po lokalnom vremenu (11.57 po našem), posle 200 krugova oko Zemlje i pređenih 8.505.161 kilometara. Cilj poslednje misije šatla bio je odnošenje rezervnih delova, eksperimenata i opreme na međunarodnu svemirsku stanicu. Ovo nije bio samo poslednji let za Atlantis već i za celu flotu šatlova. Sve preostale letelice - Atlantis (Atlantida), Diskaveri (Discovery - Otkriće) i Endevor (Endeavour - Pregnuće) - sada su i zvanično penzionisane. Čak se i šatl Enterprajz (Enterprise - Poduhvat) koji je prvi napravljen kao test vozilo, ali nikada nije leteo, smatra penzionisanim. Ostala dva šatla, Kolumbija (Columbia) i Čelendžer (Challenger - Izazivač) uništeni su u tragičnim nesrećama koje su odnele živote dve posade. Sva zajedno ova svemirska vozila su prevalila oko 835 miliona kilometara u svemiru, što bi bilo više nego dovoljno da se stigne do Jupitera.

Sada američka svemirska agencija treba da se fokusira na istraživanje svemira bez ovog programa. Prošle godine Obamina administracija je poručila Nasi da obustavi izgradnju sledeće generacije svemirskih letelica i angažuje komercijalne kompanije koje će napraviti svemirske taksije. Nasinim inženjerima je rečeno da se koncentišu na razvijanje sledeće generacije motora za te komercijalne svemirske letelice kao i na dopunjavanje gorivom u svemiru i naprednu robotiku. Administracija želi da se Nasa koncentriše na letove do asteroida, Marsa i dalje u svemir. U međuvremenu se nastavlja era Sojuza (). Ove znatno jednostavnije letelice do daljeg će biti jedino prevozno sredstvo kosmonauta do međunarodne svemirske stanice, a Amerikanci će za svako slobodno mesto do 2016. plaćati 63 miliona dolara. Na pitanje zašto Sojuz još uvek leti, Roskosmos ima prost odgovor - pouzdanost i niski troškovi, a na tvrdnje zapadnih medija da su to stare letelice, poručuje da to nije tačno, jer se njihov dizajn stalno modernizuje. 
