> Izvor: B92
> Datum: utorak 27.09.2011
> Rubrika: život_nauka
> Naslov: Kako se rangiraju naši naučnici?
> Članak:

I pored činjenice da je od konkursa prošlo više od osam meseci, Ministarstvo za prosvetu i nauku ne objavljuje rang liste po kojima je određivana plata istraživačima.

Krajem prošle godine svi naučni radnici u Srbiji bili su kategorizovani u sklopu konkursa za novi ciklus naučnih projekata 2011-2015. Kategorizacija je vršena rangiranjem naučnika u tri liste po različitim kvantitativnim merilima uspeha u njihovom prethodnom radu. Na osnovu pozicije na tim listama određena je kategorija, koja je na koncu uticala na ukupnu ocenu projekta. Naučnicima čiji su projekti prošli na konkursu od dodeljene kategorije direktno zavisi plata. I pored toga što su svi naučni radnici još početkom godine obavešteni u koju su kategoriju razvrstani, sama procedura i konačne rang liste nisu još objavljene, kažu u Društvu za promociju i popularizaciju nauke. Da podsetimo da je naučna zajednica Srbije ove godine pretrpela niz udaraca. Pored stapanja nadležnog Ministarstva sa Ministarstvom prosvete prilikom rekonstrukcije Vlade, zbog nedostatka novca u budžetu naučni projekti dobili su samo trećinu direktniih materijalnih troškova. Preostale dve trećine ovih troškova će biti nadoknađene kupovinom opreme i potrošnog materijala iz kredita Evropske investicione banke. Do ovih nabavki još nije došlo bez obzira što se bliži kraj godine, kada naučni radnici moraju da putem izveštaja opravdaju šta su uradili na projektima. Više o ovom problemu srpske nauke na sajtu DPPN.
