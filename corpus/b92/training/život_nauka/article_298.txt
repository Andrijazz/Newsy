> Izvor: B92
> Datum: sreda 25.07.2012
> Rubrika: život_nauka
> Naslov: Nezapamćeno topljenje leda na Grenlandu
> Članak:

Skoro svi delovi ogromnog ledenog prekrivača Grenlanda su ovog meseca odjednom počeli da se tope, saopštila je NASA. Čak je i u najhladnijem delu tog ostrva zabeleženo topljenje leda.

Kako prenosi BBC, "otopljene" oblasti su sa 40 procenata ledene površine sada obuhvatile 97 procenata površine Grenlanda i to za svega četiri dana, od 8. jula. Iako se oko polovine ledene površine Grenlanda topi tokom leta, brzina i količina ovogodišnjeg topljenja iznenadila je naučnike koji su ovaj fenomen nazvali neobičnim. NASA je saopštila da je gotovo celokupan ledeni pokrivač Grenlanda u nekom obliku pogođen topljenjem. "Kada vidite topljenje na mestima na kojima ga ranije nije bilo, bar ne duže vreme, morate da se zapitate šta se dešava", rekao je naučnik Valid Addalati. "To je veliki signal koji ćemo narednih godina razmatrati". On je rekao da zbog toga što se topljenje na Grenlandu već dogodilo, naučnici još ne mogu da utvrde da li je reč o prirodnom ali retkom događaju ili je ono rezultat globalnog otopljavanja koje je izazvao čovek. Naučnici sada tvrde da se većina leda na Grenlandu ponovo stegla. Do sada, najveće topljenje leda koje je primećeno preko satelita u poslednje tri decenije obuhvatilo je oko 55 procenata površine Grenlanda. Led se na Samitu poslednji put topio 1889. godine. Vesti o topljenju ledene površine Grenlanda pojavile su se nekoliko dana pošto se ogromni ledeni breg, dvostruko veći od Menhetna, odlomio sa glečera na Grenlandu. "Ovaj događaj u kombinaciji sa drugim prirodnim ali neobičnim fenomenima poput odvajanja ledenog brega sa glečera Peterman, deo su kompleksne priče", rekao je naučnik NASA Tom Vagner. Inače, ovo je drugi put da je Grenland u centru pažnje svetskih naučnika u poslednjih desetak dana, nakon što se ledeni breg dvostruko veći od Menhetna odlomio od jednog od najvećih glečera.
