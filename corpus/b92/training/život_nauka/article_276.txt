> Izvor: B92
> Datum: sreda 10.10.2012
> Rubrika: život_nauka
> Naslov: Nobel za hemiju za proučavanje proteina
> Članak:

Amerikanci Robert Lefkovic (Robert Lefkowitz) i Brajan Kobilka (Brian Kobilka) dobitnici su ovogodišnje Nobelove nagrade za hemiju za proučavanje proteina koji omogućavaju ćelijama tela da odgovore na signale spolja, saopštila je Švedska kraljevska akademija nauka.

Dvojica naučnika su prestižno priznanje, vredno osam miliona švedskih kruna (1,2 miliona dolara), dobili za rad "G protein spregnutih receptora". Gotovo polovina svih lekova deluju upravo na te receptore, tako da se očekuje da će saznanja do kojih su Lefkovic i Kobilka došli, pomoći drugim naučnicima da pronađu još bolje lekove.

Proglašavanje imena ovogodišnjih laureata počelo je u ponedeljak (8. oktobra) dodelom nagrade za medicinu za rad na matičnim ćelijama, pionirima u toj oblasti Britancu Džonu Gurdonu i Japancu Šiniju Jamanaki, a nastavljeno je juče dodelom priznanja za fiziku Francuzu Seržu Arošu i Amerikancu Dejvidu Vajnlendu za rad o kvantnoj optici. Nobelova nagrada za književnost biće dodeljena 11. oktobra, dobitnik Nobelove nagrade za mir biće poznat 12. oktobra, a za ekonomiju 15. oktobra. Prestižne nagrade, čiji je osnivač švedski industrijalc Alfred Nobel, prvi put su dodeljene 1901. godine. Sve nagrade biće uručene 10. decembra, na godišnjicu smrti Alfreda Nobela. Nobel za istraživanje kvantnih čestica Nobel istraživačima matičnih ćelija
