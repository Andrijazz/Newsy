> Izvor: B92
> Datum: ponedeljak 14.11.2011
> Rubrika: život_nauka
> Naslov: Nauka iz sveta u Srbiji
> Članak:

Najveći regionalni Festival nauke tradicionalno će se održati 2, 3. i 4. decembra na četiri beogradske lokacije: bivša Robna kuća "Kluz", Studentski kulturni centar, galerija Narodne banke Srbije i potpuno novi prostor - scena teatra Bojan Stupica.Tim povodom razgovaramo sa Nemanjom Đorđevićem, koordinatorom za naučne sadržaje Festivala nauke.

Korak napred, u odnosu na prošlogodišnji Festival nauke, napravljen je bogatim i raznovrsnim internacionalnim programom koji ove godine broji naučnike i umetnike iz Švajcarske, Francuske, Austrije, Švedske, Estonije i Hrvatske. "Na "Fantastično-naučnoj bini" u teatru Bojan Stupica posetioci će moći da vide "Švedski laser šou", tim eksperata za zvuk i svetlost s Univerziteta Lund. Ova predstava izaziva ovacije publike gde god da se pojavi. Armada naučnih instrumenata i opreme na sceni izgledaju kao prizor iz "Ratova zvezda". Bučan i impresivan ogled s mašinom koja lansira teniske loptice, ogledi iz atomske fizike koji se pretvaraju u neviđen svetlosni šou, lomljenje vinske čaše zvučnim talasima samo su deo njihove putujuće laboratorije.", kaže Nemanja Đorđević, u pauzi raspoređivanja postavki po ogromnom prostoru Kluza i drugih zgrada.

"Cirkuzanti i naučnici proširili su svoje vidike i razvili ideju savremenog teatra i modernog plesa praćenih principima fizike.", kaže gospodin Đorđević najavljujući senzacionalni projekat "Naučni cirkus" austrijske trupe "Zirkus Meer". "Spektakularnu scensku senzaciju činiće čovek-ljuljaška, kula od karata na čijem vrhu balansiraju plesači, most bez šrafova koga pokreću akrobate, prepolovljeni točak koji pri kretanju ne menja tačku gravitacije, kao i gigantska čigra teška 300 kilograma koju samo plesači umeju da održe u pokretu!", dodaje Nemanja. Pored naučni teatar iz Estonije koji će za nas isprobati sve moguće i nemoguće stvari koje su nam, od malena, zabranjivane, iz inostranstva nam dolazi i inženjer elektronike Flo Kaufman jedan je od najoriginalnijih izvođača eksperimentalne muzike u Švajcarskoj, koji će na njegovoj postavci usisivač i pisaću mašinu koristiti kao muzičke instrumente. "U programu Festivala nauke koji se bavi vezom između nauke i umetnosti, audio-vizuelni umetnik, iz Švajcarske, Zimoun donosi u Beograd minimalističku postavku koristeći jednostavne predmete kao što su motori, žice i ventilatori uz pomoć kojih gradi zadivljujuće zvučne celine. Svakodnevni industrijski objekti pomažu mu u istraživanju ritma, prostora i zvuka." keže Nemanja Đorđević, objašnjavajući deo postavke koji pvezuje nauku i umetnost.

"Biće prilike i da se svi podsetimo ekeprimenata iz detinjstva. Ana Bedalov iz Hrvatske predstaviće divovske balone od sapunice, toliko velike da u njih može da stane čovek. Ona će otkriti sve tajne ovih gigantskih mehurova, ali dati i besplatan recept za njihovo pravljenje u kućnim uslovima.", kaže Nemanja Đorđević, koordinator za naučne sadržaje Festivala nauke. Na samom kraju on dodaje: "Peti po redu Festival nauke nudi vam barem isto toliko razloga da se njime fascinirate. Neprestane izložbe i eksperimente, predavanja i intervjue, scenske šou-programe, dečje radionice, zonu za talente - plus deo festivala koji spaja nauku, tehnologiju i umetnost! Dodjite da uživate, naučite i lepo se provedete".
