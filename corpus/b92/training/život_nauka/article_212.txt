> Izvor: B92
> Datum: četvrtak 14.03.2013
> Rubrika: život_nauka
> Naslov: CERN: Izgleda da ono jeste božja čestica
> Članak:

Naučnici iz CERNA su saopštili da je sve izvesnije da je čestica otkrivena prošlog jula u Velikom hadronskom sudaraču (LHC) zaista "božja" - Higsov bozon.

Stručnjaci su analizirali dva i po puta više podataka nego prošle godine i rezultati su pokazali veliku verovatnoću da otkrivena čestica jeste poslednji deo slagalice u standardnom modelu fizike čestica. Ipak, ostaje otvoreno pitanje da li je ovo Higsov bozon koji je u fizici elementarnih čestica opisan standardnim modelom, ili je to možda najlakši od nekoliko bozona koji su predviđeni nekim teorijama izvan standardnog modela. Potrebno je još vremena dok ne dobijemo odgovor na ovo pitanje. PROČITAJTE JOŠ: Sve što niste znali o "božjoj čestici" Način na koji nova čestica reaguje sa drugim česticama, kao i njena kvantna svojstva daće odgovor na pitanje da li je to Higsov bozon ili nije. Na primer, postulirano je da Higsov bozon nema spin i da ima pozitivnu parnost (parnost opisuje kako izgleda odraz čestice "u ogledalu"). CMS i ATLAS su ispitali brojne opcije za spin i parnost ove čestice, i sve ukazuje na to da ona ima spin nula i pozitivnu parnost. Ovaj rezultat, kombinovan sa izmerenim interakcijama nove čestice sa drugim česticama, jak je pokazatelj da se radi o Higsovom bozonu. PROČITAJTE JOŠ: Otkrivena čestica, mogla bi da bude "božja" "Preliminarni rezultati sa svim podacima prikupljenim 2012. godine su veličanstveni i meni je jasno da ovde zaista imamo posla sa Higsovim bozonom, iako je pred nama još mnogo posla kako bismo tačno saznali kakav tip Higsovog bozona je u pitanju", rekao je portparol CMS tima u Cernu Džon Inkandela. Portparol tima ATLAS Dejv Čarlston dodao je da su rezultati "predivni" i rezultat ogromnog napora velikog broja posvećenih ljudi.
