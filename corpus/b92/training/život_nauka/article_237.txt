> Izvor: B92
> Datum: subota 5.01.2013
> Rubrika: život_nauka
> Naslov: CERN: Hadronski sudarač ide na odmor
> Članak:

Najveći i najmoćniji atomski sudarač na svetu, Veliki hadronski kolajder Evropske organizacije za nuklearna istraživanja (CERN), odlazi u martu u dvogodišnju hibernaciju, saopšteno je iz ovog centra na švajcarko-francuskoj granici.

Cilj ove mere je postizanje maksimalnih nivoa energije, kako bi se došlo do novih otkrića poput nedavnog otkrića Higsovog bozona ili "božje čestice". Portparol CERN-a Džejms Giliz kazao je da će ponovno aktiviranje 10 milijardi dolara vrednog sudarača, početkom 2015, omogućiti posmatranje "retkih pojava" i rešavanje novih misterija. On je u izjavi za AP naveo da će Veliki hadronski kolajder biti operativan još dva meseca, a da će potom biti zatvoren sve do kraja 2014. godine kako bi inženjeri mogli da povećaju njegovu snagu do maksimalnog nivoa i time omoguće simulaciju trenutaka nakon Velikog praska koji se dogodio pre oko 14 milijardi godina. Za to vreme fizičari CERN-a se neće odmarati. Pred njima je obiman posao provere podataka dobijenih prošlog jula nakon otkrića nove subatomske čestice, tj. Higsovog bozona, sa kojim se otvaraju nova polja razumevanja univerzuma. Naredna dva meseca protoni će nastaviti da se sudaraju u Velikom hadronskom kolajderu, koji će nakon toga biti podvrgnut višenedeljnim testiranjima pre nego što bude zatvoren.
