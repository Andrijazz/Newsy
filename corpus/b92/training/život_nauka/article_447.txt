> Izvor: B92
> Datum: petak 15.04.2011
> Rubrika: život_nauka
> Naslov: Ima li nauka u Srbiji budućnost?
> Članak:

Ima li izgleda da u Srbiji dođe do napretka? O tom pitanju, kao i o trenutnom stanju nauke u Srbiji u četvrtak se razgovaralo na tribini "Budućnost nauke u Srbiji" koju je organizovao Kulturni centar Beograda u saradnji sa nedeljnikom "Vreme".

Ovom tribinom Kulturni centar, kao ustanova koja je u Beogradu prepoznatljiva po književnim, muzičkim i drugim kulturnim događajima, otvara prostor i za nauku. Povod za ovu tribinu bilo je nedavno ukidanje samostalnog Ministarstva nauke i tehnologije i pripajanje tog resora Ministarstvu prosvete. Događaj je protekao u svetlu akcije "Reci NE ukidanju Ministarstva nauke" koju je potpisalo više od 5000 istraživača u Srbiji. "Mi se nismo oslanjali samo na budžet, nego smo se okrenuli drugim, evropskim izvorima finansiranja", rekla je Katarina Petrović, savetnica za nauku i tehnologiju potpredsednika Vlade Božidara Đelića, koja je do nedavno učestvovala u aktivnostima ukinutog Ministarstva. Ukazujući i na izvesne propuste i teškoće, ona je podsetila na napredak koji je u poslednje dve i po godine u ovom sektoru ipak ostvaren. Ministarstvo je, naime, predložilo Strategiju naučnog i tehološkog razvoja koja je bila preduslov da se od Evropske investicione banke dobije kredit za jačanje naučne infrastrukture u vrednosti od 200 miliona evra. "Zanimalo nas je da li i drugi naučnici dele naše mišljenje o štetnosti ukidanja izdvojenog ministarstva", rekao je dr Milovan Šuvakov, predsednik Društva za promociju i popularizaciju nauke i viši naučni saradnik Instituta za fiziku u Beogradu, objašnjavajući kako je pokrenuta peticija. On je podsetio da je objavljivanje spiska resora rekonstruisane Vlade početkom marta izazvalo veliko iznaneđenje, ali da je i toliki broj potpisnika peticije bio neočekivan za "Reci NE tim". Štampanu kopiju potpisa, organizatori peticije su 27. marta predali predsedniku Republike, Vlade i parlamenta. Pored toga, razgovaralo se i o odnosu instituta sa univerzitetom, kao i o vrednovanju naučnog rada, o razlikama između društvenih i prirodnih nauka, o primenama i novim tehnologijama, ali je centralna tema svakako bio - odliv mozgova. Sagovornici su se složili da je taj kompleksan problem presudan za pitanje budućnosti nauke, ali i tehnološkog napretka privrede. Predsednica Nacionalnog saveta za nauku, dr Vera Dondur je posebno ukazala kako je za razvoj nauke važan ostanak mladih istraživača u Srbiji. Ona je podsetila da je prethodno Ministarstvo omogućilo zapošljavanje više od 1700 mladih istraživača. "Želim da verujem da je spajanje resora bila dobra odluka", ironično je rekao Vlada Janković iz Upravnog odbora Centra za promociju nauke. Publici su se obratili i gosti tribine, Nikola Božić iz Istraživačke stanice Petnica, kao i Darko Đukić iz Jedinice za implementaciju projekata koja se stara o evropskim kreditima i investicijama u naučnu infrastrukturu. On je rekao da su evropski partneri bili iznenađeni i zabrinuti posle vesti o ukidanju Ministarstva, ali da to neće uticati na raspodelu sredstava za naučnu opremu. Kako bi se pritisak na vlasti da promene odluku o ukidanju resora nastavio, "Reci NE tim" je osmislio akciju slanja plišanih životinja sa znakom "NE" u sve one ustanove u svetu gde je stigla srpska nauka. Sa druge strane, kako su najavili u Kulturnom centru Beograda, tokom ove godine će, u saradnji sa nedeljnikom VREME, biti organizovano još događaja koji će biti posvećeni nauci.
