> Izvor: B92
> Datum: utorak 3.12.2013
> Rubrika: život_nauka
> Naslov: Zbog čega se razlikuju muški i ženski mozak?
> Članak:

Muški i ženski mozak su premreženi na potpuno različite načine, što objašnjava različite pristupe rešavanju određenih zadataka i dobijene rezultate, pokazala su nedavna skeniranja ljudskih mozgova.

Američki istraživači sa Univerziteta Pensilvanija su skenirali mozgove skoro 1.000 muškaraca, žena, dečaka i devojčica i naišli na upečatljive razlike u njihovom izgledu i fukcionisanju. U naknadno napravljenim "moždanim mapama" otkrivene su velike razlike u muškom i ženskom mozgu, a glavna razlika je u tome što je muški mozak povezan spreda pa unazad ka periferiji, dok je ženski mozak "premrežen" tako da stvara veze između dve hemisfere - leve i desne. Ove razlike mogu da objasne zbog čega muškarci uglavnom imaju bolje rezultate u učenju i rešavanju jednog zadatka, poput vožnje bicikla ili različitih vrsta navigacije, dok su žene uspešnije u usvajanju i rešavanju nekoliko zadataka odjednom, saopštili su naučnici u žurnalu PNAS (Proceedings of the National Academy of Sciences). Isti dobrovoljci koji su se prijavili rešavali su nekoliko kognitivnih testova, a rezultati su potvrdili ove tvrdnje naučnika. Žene su pokazale bolje rezultate u pažljivosti, pamćenju reči, ukupnoj memoriji i društvenim saznanjima, dok su muškarci bili bolji u prostornom snalaženju i senzorsko-motoričkim sposobnostima. "Vrlo je interesantno, na osnovu ovog skeniranja, uočiti koliko su zaista mozgovi žena i muškaraca komplementarni", rekao je Ruben Gnur, jedan od učesnika u ovom istraživanju. "Detaljne mape mozga nam neće pomoći samo da bolje razumemo razlike o tome kako muškarci i žene razmišljaju, već će nam dati i bolji uvid u korene neuroloških poremećaja, koji su u većini slučajeva uslovljeni polom", dodao je on. 
