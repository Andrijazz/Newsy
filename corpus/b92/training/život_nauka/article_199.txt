> Izvor: B92
> Datum: ponedeljak 22.04.2013
> Rubrika: život_nauka
> Naslov: Šezdest godina od otkrića DNK
> Članak:

U četvrtak 25. aprila navršiće se tačno 60 godina od kada su Frensis Krik i Džejms Votson prvi put u jednoj studiji opisali strukturu dezoksiribonukleinske kiseline - DNK

Godine 1953. Krik i Votson su opisali molekul u obliku dvostrukog heliksa, koji sadrži genetsku baštitnu života, tj. uputstva za razvoj i pravilno funkcionisanje svih živih organizama. Svojim člankom, objavljenim na jednoj stranici u britanskom naučnom časopisu Nature, dva mlada naučnika (Krik je imao 36, a Votson svega 25 godina) izvršiće revoluciju u svetu biologije i genetike. U to vreme se već znalo za postojanje DNK kao i za njegovu ulogu u nasleđivanju. Prethodnim istraživanjima bila je utvrđena i njegova hemijska priroda: skup nukleotida međusobno povezanih u dugim nizovima. Premda su naslućivali delove od kojih se DNK sastoji, istraživači nisu znali šta ih povezuje i kako su spojeni - imali su sastavne delove, ali ne i uputstvo za montažu.

Krik i Votson su prvi uspeli da predlože korektan trodimenzionalni model DNK, tj. "strukturu dvostrukog heliksa uvijenog oko iste ose". Dvojica istraživača su svoje otkriće zasnivali na eksperimentima Morisa Vilkinsa i Rosalinde Franklin koji su izučavali rendgenske difrakcione obrasce DNK niti. Zajedno sa Vilkinsom (Rozalinda Frenklin je u međuvremenu umrla), Krik i Votson će 1962. godine podeliti Nobelovu nagradu za medicinu. Frensis Kris je preminuo u julu 2004. godine, nekoliko meseci pre Vilkinsa. Džejms Votson je nedavno proslavio 85. rođendan.
