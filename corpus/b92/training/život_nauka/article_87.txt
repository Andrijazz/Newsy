> Izvor: B92
> Datum: petak 15.11.2013
> Rubrika: život_nauka
> Naslov: Uništavanje prašume Amazona veće za 30%
> Članak:

Uništavanje prašume Amazona je u proteklih godinu dana uvećano za skoro trećinu, pokazuju podaci koje je objavila vlada Brazila, koja je tako potvrdila strahovanja naučnika da je drastično nazadovao proces očuvanja najstarije kišne šume na planeti.

Uništavanje Amazona je posle velikih napora, pritiska javnosti i sve brojnijih intervencija službi bezbednosti više država usporeno i iz godine u godinu je beležen pad ilegalnog krčenja šume, ali su satelitski podaci pokazali da se od jula 2012. do jula 2013. godine desilo baš suprotno. U tom periodu je uništeno ukupno 5.850 kvadratnih kilometara prašume, što je uvećanje od 28 odsto u odnosu na isti period u 2011. i 2012. godini. PROČITAJTE JOŠ: Šta čovek radi svojoj planeti (FOTO) Iako se najveći deo krivice uglavnom svaljuje na ilegalne drvoseče, naučnici i borci za zaštitu životne sredine ističu da je uništavanje prašume u prethodnih 12 meseci uvećano pre svega zbog širenja poljoprivrednih poseda i zemljišta koje je određeno za velike infrastrukturne projekte. "Nema diskusije kada su pred vama brojevi. Ovo nije neko dizanje panike, već je realno izmerena inverzija trenda koji je bio pozitivan", kaže Marsio Astrini, koordinator kampanje za Amazon brazilskog ogranka "Grinpisa". Prašuma se meri obično početkom avgusta, kada je "suva sezona" i kada je nebo iznad Amazona obično čisto, a brazilska vlada nadgleda prašume svake godine u opsežnom projektu očuvanja prašume, koja zauzima površinu istu kao zapadna Evropa. PROČITAJTE JOŠ: Amazon "čuva" 16.000 vrsta drveća Međutim, uprkos naporima države, mnogi okrivljuju baš vlast za nove poražavajuće podatke, jer su novi zakoni koji regulišu ovu oblast omogućili zemljoposednicima da šire svoju zemlju jer, kako tvrde aktivisti, nije precizno definisano koji delovi šume se moraju očuvati. Osim toga, ukazuje se na to da drvoseče koriste mesta gde se grade putevi ili brane, kako bi bez velikog rizika krčili šumu. "Te kritike nisu osnovane, nove vladine mere nemaju veze sa uvećanjem krčenja šume, a vredi istaći da je, dugoročno gledano, kada se uzmu u obzir podaci u prethodnoj deceniji, trend i dalje pozitivan. Naš glavni cilj je da potpuno eliminišemo ilegalno krčenje Amazona", rekla je Izabela Tešeira, ministarka za okolinu Brazila. PROČITAJTE JOŠ: "Svet izneverio planetu" - naftaši krče i Jasuni
