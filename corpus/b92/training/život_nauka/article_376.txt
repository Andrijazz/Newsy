> Izvor: B92
> Datum: utorak 15.11.2011
> Rubrika: život_nauka
> Naslov: NASA spremna za lansiranje Marsovog vozila
> Članak:

Američka svemirska agencija NASA će uskoro biti potpuno spremna za lansiranje svog novog terenskog vozila na Mars koje je zakazano za kraj meseca.

Agencija je prošle nedelje objavila da je lansiranje njenog najnaprednijeg mobilnog robota do sada, Marsovske naučne laboratorije (Mars Science Laboratory), zakazano za 25. novembar. Vozilo nazvano Curiosity (Radoznalost) poleteće sa kosmodroma Kejp Kanaveral nošeno raketom Atlas V. Predviđeno je da Curiosity do Marsa stigne u avgustu 2012. Njegova misija će biti istraživanje postojanja života na Marsu u prošlosti radi pripreme za buduće slanje misije sa ljudskom posadom. "Pripremamo se za lansiranje u prvom pokušaju", rekao je Pit Tesindžer, vođa projekta u Laboratoriji za istraživanje mlaznog pogona agencije NASA. "Ukoliko vremenski uslovi ili drugi faktori spreče lansiranje, imaćemo još prilika do 18. decembra." Curiosity bi trebalo da sleti blizu podnožja planine visoke 5 kilometara i unutar kratera. Vozilo će tražiti tragove bilo kakvog mikrobiološkog života na Crvenoj planeti. Radoznalost je veličine terenskog vozila (dimenzije su mu 3,05 x 2,74 x 2,14 metara, a težina 907 kilograma), i duplo je duži a pet puta teži od svojih prethodnika, vozila Duh (Spirit) i Prilika (Opportunity). Novo Marsovo vozilo će sa sobom poneti komplet od deset naučnih instrumenata. Vozilo ima robotsku ruku dugačku dva metra koja će omogućiti snimanje iz drugačijih uglova i visine, a laseri će mu omogućiti da ispituje objekte iz daljine. Ugrađeni su i hemijski instrumenti, senzori za ispitivanje okruženja i instrumenti koji prate radijaciju, ali tu su i instrumenti za analiziranje sastava tla i kamenja prikupljenih uz pomoć bušilice i hvataljke. Početkom godine, NASA je bila primorana da otkaže planove o dodavanju 3D kamere na ovo super vozilo zato što agencija nije imala dovoljno vremena da je testira pre lansiranja. Nekoliko dana pre lansiranja a vozilo će se instalirati minijaturni radioizotopni termoelektrični generator, opremljen termalnim konverterima koji toplotu generisanu raspadanjem plutonijum dioksida pretvaraju u električnu energiju. Taj proces obezbeđuje vozilu neprekidno napajanje strujom snage 110 vati, što će mu omogućiti da prevali veće razdaljine nego prethodnici, koristi snažnije analitičke instrumente i konstantno dopunjava baterije. Osim toga, Nasini naučnici smatraju da će interni sistem za napajanje energijom biti pouzdaniji u prašnjavom marsovskom okruženju nego što su to bile solarne ćelije na prethodnim vozilima, koje su često bile neupotrebljive za vreme Marsovih zima. Očekuje se da će i vozilu i njegovim naučnim instrumentima zahvaljujući reaktoru biti toplo jednu marsovsku godinu odnosno 668 marsovskih dana (pošto su ti dani, zvani sol, četrdesetak minuta duži od zemaljskih; prevedeno na zemaljske mere to je 686 dana.) Vredi pomeniti i da se ovakvi izvori napajanja koriste još od vremena prvih letova na Mesec u okviru misija Apolo. Na priloženom videu možete pogledati animaciju koja pokazuje kako će izgledati let vozila Curiosity do Marsa, i njegovo sletanje na površinu Crvene planete.

Raniije poslata Marsova vozila, Spirit i Opportunity, do sada su najuspešniji robotski projekti agencije NASA. Iako je Spirit proglašen "mrtvim" početkom godine, oba su funkcionisala na površini Marsa duže od šest godina - znatno više od tri meseca koliko je prvobitno planirano. Opportunity i dalje radi. Prošle godine je ažuriran softverom za veštačku inteligenciju koji će mu omogućiti da sam donosi odluke o tome koje stene ili geološke formacije treba da prikupi i ispita. 
