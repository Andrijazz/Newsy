> Izvor: B92
> Datum: ponedeljak 10.02.2014
> Rubrika: život_nauka
> Naslov: Počela 33. sezona programa u Petnici
> Članak:

Istraživačka stanica Petnica je ovog vikenda započela 33. sezonu obrazovnih programa za talentovane srednjoškolce koji su zainteresovani za prirodne, društvene i tehničke nauke.

Tokom sezone zimskih seminara kroz jednu od 17 naučnih disciplina u Petnici će proći oko 1500 srednjoškolaca iz svih krajeva Srbije, ali i iz Hrvatske, Bosne i Hercegovine, Makedonije i Crne Gore. Učenici 500 različitih škola će tako imati priliku da svoje prve korake u nauci ostvare u laboratorijama, i kabinetima ove prestižne evropske institucije u oblasti neformalnog naučnog obrazovanja. "Ovogodišnji ciklus je tradicionalno počeo radionicom za studente-saradnike, svojevrsne vršnjačke edukatore koji će pomagati u realizaciji programa za srednjoškolce. U pitanju su nekadašnji polaznici petničkih programa, koji su sada kao uspešni studenti angažovani kao veza između predavača i mentora, kako bi kao vršnjački edukatori pomogli u savladavanju veština i znanja sadašnjim polaznicima." - kaže Nemanja Đorđević, koordinator radionice.

Sezona obrazovnih programa u 2014. godini podrazumeva 4 ciklusa seminara - zimske, prolećne, letnje i jesenje. Tokom cele godine planirana je realizacija oko 150 različitih seminara, kampova, radionica, škola... Letnji programi su najvažniji u naučno-obrazovnom procesu u Petnici. Tada srednjoškolci imaju priliku da realizuju svoje male naučne projekte, mentorisane od strane naučnika - postdiplomaca i doktora nauka sa instituta i fakulteta. Boraveći u najmodernijim laboratorijama i radeći na pravoj naučnoj opremi, oni imaju priliku da dožive relnu nauku već kao tinejdžeri. Učenje kroz istraživanje i otkrivanje je osnovni obrazovni model ove institucije. Za ovo godinu Istraživačka stanica Petnica planira i nekoliko eksperimentalnih programa iz oblasti finansija, ekonomije, ali i klimatskih promena. U toku je priprema ovih programa u saradnji sa poznatim stručnjacima, ali i bivšim petničarima koji sada uspešno rade širom sveta. Pored toga i motivisane nastavnike ove godine očekuje ponuda seminara za dodatno usavršavanje. Istraživačka stanice Petnica od 1982. godine organizuje obrazovne programe za motivisane i zainteresovane učenike i studente u oblasti astronomije, fizike, elektronike, računarstva, matematike, biologije, ekologije, hemije, geologije, medicine, lingvistike, istorije, psihologije, antropologije, sociologije, arheologije i dizajna.
