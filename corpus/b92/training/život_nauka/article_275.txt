> Izvor: B92
> Datum: petak 12.10.2012
> Rubrika: život_nauka
> Naslov: NASA snimila "zvezde koje umiru"
> Članak:

Satelitska rendgenska opservatorija "Čandra" napravila je neverovatne snimke umirućih zvezda, koje se nalaze na oko 5.000 svetlosnih godina udaljene od Sunca.

Ovi snimci zvezda, nazvanih "planetarne nebule", bacaju potpuno novo svetlo na haotične poslednje dane zvezda sličnih Suncu. Planetarne nebule su ime dobile u 18. veku zbog svoje sličnosti sa gasnim gigantima. Nebule su spoljašnji gasni omotači zvezda koje su iscrpile zalihe vodonika i helijuma.

Istraživački tim NASA, na čijem čelu se nalazi Džoel Kastner sa Instituta za tehnologiju Ročester, tokom sedam dana je posmatrao preko 20 planetarnih nebula koje se nalaze relativno blizu Suncu. Rezultat je najveća i najkompletnija zbirka rendgenskih snimaka ovih objekata. "Pomoću opreme u ovoj neverovatnoj opservatoriji NASA možemo da otkrijemo plazmu u središtu odbačene školjke i da ispitamo energiju zvezdanih vetrova koje ih kreiraju", rekao je Kastner. Sve ispitane planetarne nebule nalaze se oko 5.000 svetlosnih godina udaljene od Sunca.
