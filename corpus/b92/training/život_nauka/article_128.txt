> Izvor: B92
> Datum: četvrtak 12.09.2013
> Rubrika: život_nauka
> Naslov: NASA: Vojadžer napustio Sunčev sistem
> Članak:

Sonda "Vojadžer 1" prešla je novu granicu i postala prva svemirska letelica koja je napustila naš solarni sistem, saopštila je danas američka Agencija za svemirska istraživanja (NASA).

Sonda NASA otputovala je dalje od Zemlje nego ijedan drugi objekat napravljen ljudskom rukom. Ona je sada započela prvo istraživanje naše galaksije, ali dela gde Sunce više nema nikakav uticaj. Vojadžer je lansiran 5. septembra 1977. godine i nosi zlatnu ploču s pozdravom vanzemaljcima na 55 jezika (među kojima je i srpsko-hrvatski). -- Pročitajte i Da li ET sluša rokenrol? -- "Vojadžer 1" i njegov blizanac "Vojadžer 2" lansirani su 1977. godine, s ciljem proučavanja "spoljnih" planeta. "Vojadžer 1" sada je oko 120 puta udaljeniji od Sunca u odnosu na Zemlju, dok je "Vojadžer 2" na putu da napusti Sunčev sistem u drugom pravcu. Letelice se kreću na bazi sporog raspada radioaktivnog plutonijuma. "Vojadžer 1" će ostati bez energije za svoje instrumente 2020. godine. Do 2025, ostaće bez energije u potpunosti. Prema NASI, Vojadžer je napustio Sunčev sistem pre više od godinu dana. S obzirom da sistem nema jasno označene granice, sve donedavno stručnjaci NASA nisu imali dokaze da podrže ono što je istraživački tim tvrdio prošlog meseca - da je sonda konačno izašla van uticaja Sunca. Niko u stvari ne zna šta je tačno granica Sunčevog sistema i naučnici ne mogu da budu sigurni šta se nalazi na 18 milijardi kilometara od Zemlje. Heliosfera je donekle dobro poznata jer njom dominira magnetno polje Sunca i čestice koje naša zvezda šalje. Zona tranzicije, nazvana heliopauza, nije dovoljno poznata. Prema dosadašnjim shvatanjima, zna se da je "Vojadžer" izašao iz Sunčevog sistema i heliopauze onda kad prestane da detektuje solarne čestice i počne da viđa galaktičke čestice. Dok su neki naučnici i dalje ostali neubeđeni da je Vojadžer napustio Sunčev sistem, NASA danas slavi. "Ovo je prekretnica i početak novog putovanja", rekao je predstavnik NASA Ed Stoun.
