> Izvor: B92
> Datum: sreda 16.10.2013
> Rubrika: život_nauka
> Naslov: Naš udžbenik hemije najbolji u Evropi
> Članak:

Đaci koji ne vole da uče hemiju imaju na raspolaganju udžbenik koji je na nedavnom sajmu u Frankfurtu proglašen za najbolji evropski udžbenik, jer, kako je obrazložio žiri, gradivo iznosi na interesantan i zabavan način, približava im materiju i hemiju čini manje apstraktnom i odbojnom.

Reč je o udžbeniku hemije za sedmi razred, koji je izdala kuća "Klet". Udžbenički komplet, čije su autorke Ivana Vuković i Anika Vlajić, profesorke Matematičke gimnazije, urednica prof. dr Dragica Trivić, dizajner Dalibor Novak, dobio je priznanje u kategoriji udžbenika "12+", rečeno je na konferenciji za novinare. Profesorka Trivić ukazala je da je namera čitavog tima bila da napravi knjige za hemiju koje će deci obezbediti pismenost, kako opštu tako i naučnu. PISA istraživanje pokazuje da je trećina naših đaka funkcionalno nepismena u domenu prirodnih nauka, podsetila je Trivićeva, profesorka Hemijskog fakulteta, i navela da je tim želeo deci da pomogne u razvijanju istraživačkog odnosa prema okruženju, ispravnim odlukama o zdravim stilovima života... "Želeli smo da im ukažemo na vezu hemije i svakodnevnog života, hemije i drugih nauka i da se, dok uče ovu nauku, raduju a ne da hemiju doživljavaju kao teret", rekla je ona. Na udžbeniku se radilo skoro tri godine i đaci ga već koriste u školama, a autorka Ivana Vuković ističe da je raduje priznanje iz Frankfurta, ali joj je, kako kaže, važnije da li će dobiti priznanje od dece. "Hteli smo da promenimo ono što prati hemiju, nepoznavanje i bauk", rekla Vukovićeva. Nagradu je dobio komplet, udžbenik i zbirka zadataka s laboratorijskim vežbama, a u obrazloženju se navodi da celokupan dizajn, grafičko oblikovanje stranice i struktura, korišćenje ilustrativnog materijala predstavlja potpuno nov koncept. "Svako poglavlje počinje motivacionim uvodom u vidu stripa, sa junacima u stvarnim životnim situacijama, kako bi se uveli ključni pojmovi, na način koji je razumljiv i poznat učenicima. Postoji mnogo primera, vežbi, eksperimenata i drugih aktivnosti koje pomažu u sticanju novih znanja i veština. Svako poglavlje završava se pitanjima za samoevaluaciju, pod nazivom Razmisli i odgovori", navodi se u obrazloženju žirija. Takođe, u zbirci postoji dosta praktičnih laboratorijskih vežbi. Dat je skup pravila o tome kako se pravilno ponaša u laboratoriji, kratko uputstvo za prvu pomoć, lista piktograma sa objašnjenjima za različite tipove hemikalija i slike materijala, koji će se koristiti u laboratoriji. Ovo se, kako je navedeno, ne viđa često u udžbenicima hemije i predstavlja dobar dodatak. Odluku je doneo žiri sastavljen od predstavnika Frankfurtskog sajma knjiga, Međunarodne asocijacije za istraživanje udžbenika i obrazovnih medija i Evropskog udruženja izdavača udžbenika.
