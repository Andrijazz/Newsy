> Izvor: B92
> Datum: ponedeljak 7.10.2013
> Rubrika: život_nauka
> Naslov: Osvoji nagradu kao promoter nauke
> Članak:

Mesečni magazin Popular Science Srbija je pokrenuo konkurs za promotere nauke i to za studente i srednjoškolce odvojeno u tri kategorije - najbolji tekst, najbolji kratki video i najbolja fotografija.

Promocija nauke je u današnje vreme veoma važna, između ostalog i zbog toga što se mnogo toga lepog i zanimljivog dešava na naučnim horizontima. Nauku s toga promovišu oni koji se njome bave - naučnici. Međutim nisu samo oni ti koji dobro mogu da predstave najuzbudljivije detalje biologije, astronomije, fizike, istorije, hemije, geologije, arheologije,...

To mogu biti i novinari, učitelji, ali i oni koji nauku naprosto vole. To možeš biti i ti. Ukoliko si srednjoškolac ili student probaj da razmisliš šta je to u nauci tebi posebno zanimljivo, i na koji način bi tebi bilo najlakše to da objasniš - tekstom, filmom ili fotografijom. Kratak tekst do 2000 reči, ili fotografija ili kratak video do 10 minuta okačen na YouTube, mogu biti dobra prilika da pokažeš na koji način nauku treba promovisati. I da osvojiš neku vrednu nagradu. Oni koji na konkursu ne osvoje prvo već drugo mesto po izboru žirija takođe će biti nagrađeni - dobiće šestomesečnu pretplatu na magazin Popular Science. Dakle, šest pretplata za vicešampione.
ZA STUDENTE Najbolji video - laptop Najbolja fotografija - fotoaparat Najbolji tekst - swatch sat ZA UČENIKE Najbolji video - tablet Najboja fotografija - fotoaparat Najbolji tekst - švajcarski nož i kompas
ZA STUDENTE
ZA UČENIKE
Popular Science Srbija te poziva da izabereš neki naučni fenomen i da ga na jedan od ova tri načina (ili na sva tri) predstaviš ostalima. Najbolji radovi će biti nagrađeni, i to odvojeno u kategorijama - srednjoškolci i studenti. Konkurs je otvoren do 10. decembra 2013. Godine, a pobednici će biti predstavljeni u novogodišnjem broju Popular Science Srbija. Žiri na ovom konkursu će činiti: dr Milan Ćirković (Astronomska opservatorija Beograd), Rajko Adamović (Popular Science Srbija), Slobodan Bubnjević (Centar za promociju nauke) i Nikola Božić (Istraživačka stanica Petnica). Najbolji radovi će biti predstavljeni kako u štampano tako i u elektronskom izdanju časopisa. Uz takmičarski rad treba dostaviti i kupon iz ovog ili nekog narednog broja Popular Science Srbija. Bez kupona rad neće biti razmatran.
