> Izvor: B92
> Datum: subota 15.03.2014
> Rubrika: život_nauka
> Naslov: Da li su naučnici pronašli "eho" Velikog praska?
> Članak:

Astronomi uskoro trebalo da i zvanično saopšte da li je ono što su pronašli "primordijani gravitacioni talas", eho Velikog praska kojim je nastao svemir pre 14 milijardi godina.

Ako naučnici potvrde da je reč o "poruci s početka vremena", to će biti revolucionarno otkriće koje će promeniti fiziku kakvu poznajemo i dati prvi uvid naučnicima u to kako je svemir nastao. Gravitacioni talasi, poslednje netestirano predviđanje Alberta Ajnštajna iz Opšte teorije relativnosti, su "nabori" u tkanju svemira koji nose energiju kroz svemir - sličniji morskim talasima nego plovidbi broda. Šuška se da je signal pronašao specijalizovani teleskop Bicep koji se nalazi na Južnom polu. On skenira nebo na mikrotalasnim frekvencijama gde prikuplja fosilnu energiju preostalu od Velikog praska, Tim naučnika je rekao da će objaviti "veliko otkriće" na polju astrofizike u ponedeljak 17. marta na prezentaciji u Harvard Smitsonijan centru za astrofiziku. Prema teoriji, primordijalni gravitacioni talasi reći će nam više o prvom trenutku u istoriji svemira. Stručnjaci kažu da bi dokaz njihovog postojanja gotovo sigurno vodio dobijanju Nobelove nagrade. Međutim, zvaničnici Harvard Smitsonijan centra za astrofiziku odbili su da iznose spekulacije o saopštenju.
