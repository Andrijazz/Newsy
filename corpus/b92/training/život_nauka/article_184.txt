> Izvor: B92
> Datum: utorak 21.05.2013
> Rubrika: život_nauka
> Naslov: Kjuriositi izbušio novu rupu na Marsu
> Članak:

Robotsko vozilo američke agencije za istraživanje svemira NASA, Kjuriositi (Curiosity) probušilo je na Marsu drugu rupu u stenama i uzelo uzorke u okviru ispitivanja da li je na Marsu moguć život, saopštila je NASA.

Uzorci praha uzeti su iz unutrašnjosti stene oko 2,75 metara udaljene od stene čiji su uzorci, uzeti februara, pokazali da je u prošlosti tamo bio moguć mikrobiološki život. Među povoljnim uslovima su ključni elementi za život, poput energetskog nivoa koji mogu iskoristiti mikrobi i vode koja nije prekisela ili preslana, navodi NASA. Nova rupa izbušena 19. maja, ima 1,6 centimeara prečnika, a duboka je 6,6 centimetara. NASA očekuje da novi uzorci koji će analizirati laboratorija Kjuriositija, potvrde procene da je u tom delu Marsa bilo neophodnih hemijskih i energetskih uslova za živi svet. Kjuriositi na Marsu 280 dana istražuje krater Gejl u ekvatorijalnom pojasu te planete. Veći deo vremena istražuje malu udolinu nazvanu Jelounajf bej koja je 500 metara od mesta gde je to vozilo sletelo na Mars avgusta prošle godine. To robotsko vozilo veličine automobila, kojim upravlja kompjuterski program, polako se kreće ka podnožju planine nazvane Eolis Mons, gde bi trebalo da stigne za nekoliko meseci.
