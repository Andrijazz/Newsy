> Izvor: B92
> Datum: nedelja 8.05.2011
> Rubrika: život_nauka
> Naslov: Šta nas čeka 2020. godine
> Članak:

Futuristi su najavili da nas čeka veoma obećavajuća budućnost, sa letećim automobilima, gradovima koji se napajaju sunčevom svetlošću, biogorivom i mnogim drugim stvarima, a sve to do 2020. godine.

Ta godina je, kako kaže saradnik na Institutu za budućnost Majk Liphol, gruba vremenska odrednica, a kako se tehnologija razvija u kontinuitetu, on ne veruje da će obećani projekti ugledati svetlost onda kada je to planirano. - Mi pomažemo ljudima da misle sistematično o svojoj budućnosti. Mi im ne dajemo odgovore, mi im dajemo predviđanja - izjavio je Majk Liphol, a vi pogledajte koja su to (ne)moguća predviđanja za narednu deceniju.

1. Baza za robote na mesecu Uprkos razornom zemljotresu i cunamiju koji je nedavno pogodio Japan, kao i tekućoj nuklearnoj krizi, Japanci su nastavili da rade na projektu građenja baze za robote na Mesecu, koju će graditi roboti i koju će koristiti roboti. 2. Brzi voz od Pekinga do Londona Kinezi imaju veoma ambiciozan plan da povežu Istok i Zapad prugom kojom će ići brzi voz, i to od Pekinga do Londona, a iako zvuči jednostavno, biće teško dobiti dozvole za izgradnju pruge od svih sedamnaest zemalja kroz koje će voz prolaziti. 3. Samoupravljajući automobili Scena iz filma "Razbijač" u kojoj Silvester Stalone ulazi u taksi, kaže gde želi da ide, a automobil ga sam vozi na željeno mesto, možda i nije tako daleko, budući da na njima mnogi rade. Ipak, korak pre toga je osmišljanje auto-vozova kojima ne treba mašinovođa, pa tek onda automobila koji mogu sami da misle. Takođe, Liphol sumnja da složena infrastruktura za povezivanje automobila na putevima može da se osmisli do tada. 4. Leteći automobili Iako je američka agencija za razvoj naprednih vojnih tehnologija DARPA patentirala leteći automobil, njega će koristiti samo vojska i neće biti masovno proizveden. Baš kao sa samoupravljajućim automobilima - ne može se tako brzo osmisliti infrastruktura, u ovom slučaju za vazdušnu komunikaciju.

5. Kontrolisanje uređaja umom Kako je mozak još uvek neistražena teritorija, i naučnici i tvorci naučne fantastike već godinama pričaju o kontrolisanju umova. Ipak, iako je moguće da se čip ugradi u mozak, čovek ne koristi sve mogućnosti mozga i ne razume sve nervne aktivnosti, pa je kontrolisanje drugih uređaja mislima i dalje vrlo neizvodljivo. 6. Kompjuter sa ljudskom inteligencijom Kompanija "Cisco", koja je svetski lider u umrežavanju, pre nekoliko godina objavila je da radi na kompjuteru koji će imati procesnu moć ljudskog mozga, tačnije, ljudsku inteligenciju, i da će koštati 1.000 dolara. Liphol smatra da je to realno, ali da kompjuter neće biti "inteligentan" u pravom smislu reči, već samo "sposoban". 7. Prevodioci u mobilnim telefonima Kako se proces globalizacije ubrzava, sve više ljudi radi na osmišljavanju programa za univerzalno prevođenje, a svedoci smo da Google translate baš i ne prevodi najbolje. To je zato što je svaki jezik veoma kompleksan. Plan je da se ovakav program ubaci u mobilni telefon, a Majk smatra je to izvodljivo do 2020. godine, s tim da će biti izvesnih grešaka, kao i da će manjinski jezici morati da pričekaju još neko vreme. 8. Sintetički mozak koji radi kao pravi Već smo utvrdili da je izvodljivo napraviti kompjuter s ljudskom inteligencijom, a naučnici iz Švajcarske tvrde da mogu da ga naprave da funkcioniše kao pravi, te su već stvorili mašinu sa 10.000 neurona. Ipak, ljudski mozak sadrži milijarde i milijarde neurona, a s obzirom na to da ne znamo kako mozak radi, malo je verovatno napraviti sintetički um koji će raditi kao ljudski. 
