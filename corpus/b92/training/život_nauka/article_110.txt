> Izvor: B92
> Datum: utorak 8.10.2013
> Rubrika: život_nauka
> Naslov: Fuzija uskoro postaje realnost?
> Članak:

Nuklearna fuzija, isti proces koji napaja Sunce, mogao bi da nam obezbedi neograničenu i jeftinu energiju - ali su svi dosadašnji eksperimenti koristili više energije nego što su bili u stanju da stvore.

Međutim, istraživači su uspeli da promene taj odnos i učine fuziju mogućom. Istraživači sa "National Ignition Facility" u Kaliforniji, već neko vreme sprovode eksperimente sa fuzijom. Koristeći 192 zraka najmoćnijeg lasera na svetu, oni su zagrejali i kompresovali malu kuglicu vodonika sve dok nisu počele reakcije nuklearne fuzije. Do sada je obično trebalo potrošiti znatno više energije u rad samog lasera nego što su naučnici uspevali da stvore fuzijom. Kako piše BBC, ovaj put, tokom eksperimenta sprovedenog u septembru "energija koju je stvorila fuzija bila je znatno veća od energije koju je vodonik apsorbovao". Ukoilko je ova informacija tačna, ovo je prvi put da je neki eksperiment sa fuzijom uspeo - u pitanju je veliki korak u našoj potrazi za novim izvorima energije. U pitanju ipak nije Sveti gral. Ono što istraživači zaista žele da postignu jeste paljenje - u pitanju je tačka u kojoj nuklearna reakcija generiše podjednaku energiju koju prima od lasera. To nije isto kao i poslednji eksperiment, pošto postoji sumnja da nije sva energija iz lasera stigla do goriva. Ipak, u pitanju je veliki napredak koji bi mogao da znači da bi fuzija uskoro mogla da postane realnost.
