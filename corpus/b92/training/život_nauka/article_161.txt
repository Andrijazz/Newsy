> Izvor: B92
> Datum: ponedeljak 8.07.2013
> Rubrika: život_nauka
> Naslov: Naučnici dobili prvu bitku
> Članak:

Postignut dogovor Sindikata nauke sa Ministarstvom prosvete, nauke i tehnološkog razvoja i dobijene garancije da će najvažniji zahtevi biti ispunjeni.

Dogovoreno je: Da je strateški cilj države povećanje ulaganja u nauku na 1% bruto nacionalnog dohotka do 2015. godine. Da će se prestati sa neopravdanim kašnenjem isplata zarada i materijalnih troškova. Da će preraspodelom budžeta biće povećana (DMT2) osnovna sredstva za rad za tekuću godinu, bez kredita, maksimalno koliko dozvoljava budžet države, a što će prethodno biti definisano sa Sindikatom nauke. Da će u naredne dve nedelje početi rad na izradi kolektivnog ugovora, kojim će se regulisati radno-pravni status zaposlenih u naučnoistraživačkim organizacijama, sastankom Sindikata nauke sa predstavnicima Ministarstva prosvete, nauke i tehnološkog razvoja, Ministarstva za rad i socijalna pitanja i Ministarstva finansija i privrede. Da će se u poslednjem kvartalu 2013. godine započeti razgovorori o izmenama i dopunama Zakona o naučnoistraživačkoj delatnosti, u skladu sa tim našim zahtevom. "Istovremeno, zbog dosadašnjeg iskustva, najavljujemo da će protest "Spasimo nauku!" biti nastavljen i na ulicama i u institucijama, ukoliko postignuti dogovor Ministarstvo ne bude konkretno sprovodilo u praksi. Da bi se uverili u sprovođenje obaveza i mera za koje se Ministarstvo napismeno obavezalo, redovno ćemo obaveštavati javnost o svemu što se događa preko naše stranice www.facebook.com/SpasimoNauku." - kaže u ime organizatora protesta naučnika dr Milovan Šuvakov, sa Instituta za fiziku. Saopštenje Ministarstva prosvete, nauke i tehnološkog razvoja povodom ovog dogovora možete pročitati ovde.
