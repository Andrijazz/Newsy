> Izvor: B92
> Datum: sreda 1.06.2011
> Rubrika: život_nauka
> Naslov: Održana konferencija o upravljanju vebom
> Članak:

U Beogradu je 30. i 31. maja održana četvrta konferencija "Evropski dijalog o upravljanju Internetom" - EuroDIG 2011. Konferenciju EuroDIG 2011 otvorili su predsednik Vlade Republike Srbije, Mirko Cvetković, i državna sekretarka za Digitalnu agendu, Jasna Matić.

Premijer Cvetković je istakao da je Internet od suštinske važnosti za razvoj privrede i ukazao na to da je razvoj novih servisa, poput e-uprave, e-bankinga i širokopojasnog Interneta, od izuzetne važnosti za mala i srednja preduzeća. Državna sekretarka za Digitalnu agendu, Jasna Matić, kao domaćin skupa, istakla je kao veoma značajno što je organizacija ovakvog događaja poverena Beogradu i Srbiji, jer doprinosi našem uključivanju u evropske tokove i prepoznavanju Srbije kao zemlje koja razmišlja o budućnosti, shvata značaj informacionih i komunikacionih tehnologija i aktivno radi na stvaranju uslova za njihov brži razvoj. Ovogodišnja konferencija o upravljanju Internetom donela je nekoliko zanimljivih iskoraka u diskusiji o društvenim aspektima i upravljanju Internetom. Jedna od važnih tema odnosila se na kritične resurse Interneta u Evropi, posebno u kontekstu ubrzanog razvoja Interneta, ali i bezbednosti infrastrukture, budući da povećano korišćenje Interneta i intenzitet mrežnog saobraćaja ugrožavaju kvalitet usluga. Postoje i ozbiljne pretnje po bezbednost infrastrukture, zbog čega je neophodno osmisliti procedure za brz i bezbedan oporavak u slučaju napada. Takođe, neophodno je definisati kritične segmente infrastrukture i potencijalne pretnje, kako bi se što kvalitetnije neutralisale. Diskusija o granici između prava na slobodu govora i govora mržnje na Internetu, odnosila se na mišljenja oko toga gde se završava demokratsko pravo da se Internet koristi za saopštavanje ličnih stavova i gde počinje vređanje i ugrožavanje tuđih prava. Pokazalo se da među evropskim zemljama postoje razlike po ovom pitanju, ali da su mnogo manje nego na globalnom nivou.

Definisanje prava privatnosti na Internetu provlačilo se skoro kroz svaku diskusiju, a nametnula su se i pitanja kao što su: kako zaštiti korisnike od zloupotrebe njihovih podataka i kako olakšati razumevanje teških pravničkih obrazloženja, kao što su ona kada korisnik želi da otvori novi nalog na društvenim mrežama ili besplatnim uslugama elektronske pošte na vebu. U okviru osam tematskih sesija diskutovalo i o standardima za definisanje privatnosti, većoj uključenosti pojedinaca u procesima razvoja Interneta, etici i korporativnoj odgovornosti, novim poslovnim modelima na Internetu, pismenosti i kriminalu na Internetu i zastupljenosti ostalih jezika, osim engleskog, na globalnoj mreži. Prema mišljenju Vladimira Radunovića, koordinatora obrazovnih programa pri Diplo fondaciji, jednog od organizatora konferencije, na skupu je otvoren veliki broj tema, iako za dva dana nije bilo moguće pokriti sva pitanja u vezi sa upravljanjem Internetom. "Internet više nije tehnološki fenomen, već društveni. Nisu samo inženjeri oni koji treba da se bave novim tehnologijama. Pravnim, ekonomskim i regulatornim pitanjima treba, pre svega, da se bave oni koji donose odluke, poslovni svet i korisnici Interneta, sve to u jednom otvorenom dijalogu kao što je EuroDIG. Nadam se da će i na lokalnom nivou biti pokrenuta pitanja o kojima se ovde razgovaralo i da će Srbija aktivno učestvovati u svetskim diskusijama na teme vezane za upravljanjeInternetom.", naglasio je Radunović. Jedan od organizatora konferencije Nikola Božić iz Istraživačke stanice Petnica je naglasio važnost podizanja elektronske pismenosti, kao i povećanje korišćenja novih tehnologija u osavremenjavanju nastave. "Prevazilaženje jaza između tzv. digitalne generacije, koja život ne poznaje bez Interneta, i generacija kojima je Internet inovacija u životu je veoma važno. Diskusija o e-obrazovanju, e-pismenosti i zaštite dece na Internetu je bila veoma plodonosna i korisna", rekao je gospodin Božić.

Domaćin konferencije bila je Uprava za digitalnu agendu Republike Srbije, a organizatori su Savet Evrope, Švajcarska federalna kancelarija za telekomunikacije (OFCOM), Diplo fondacija, Evropska radiodifuzna unija (EBU), uz podršku Registra nacionalnog internet domena Srbije (RNIDS), Republičke agencije za elektronske komunikacije (RATEL), EUneta, Istraživačke stanice Petnica i drugih. Skupu je prisustvovalo preko 500 učesnika, od kojih skoro 300 iz inostranstva: predstavnici Evropske komisije i Parlamenta, Saveta Evrope i nadležnih ministarstava evropskih država, regulatornih agencija, Evropske asocijacije pružalaca internet usluga, telekomunikacionih operatora (Telenor, Telefonica), predstavnici internet kompanija (Google, Microsoft), proizvođači opreme (Cisco, Ericsson), predstavnici registara internet domena, medijskih udruženja, predstavnika privatnog sektora, akademskih institucija, nevladinih organizacija i mreža, kao i internet zajednica (ISOC, ICANN). Sponzori konferencije bili su: Telenor, Huawei, Microsoft, Google, Switch, VeriSign, EUnet, ICANN, Ericsson, Affilias, RNIDS, USAID i IREX. Više informacija o konferenciji EuroDig 2011 programu možete da vidite na adresi www.eurodig.rs.
