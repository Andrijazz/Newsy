> Izvor: B92
> Datum: sreda 31.07.2013
> Rubrika: život_nauka
> Naslov: O nastanku kosmosa u Petnici
> Članak:

Prva međunarodna škola posvećena kosmologiji i najnovijim istraživanjima razvoja svemira biće održana u Istraživačkoj stanici Petnica od 4. do 11. avgusta 2013. godine.

Petnička škola kosmologije nastala je od ideje bivših polaznika Programa astronomije Istraživačke stanice, ove prestižne evropske obrazovne institucije za mlade talente. Mladi doktori nauka, i studenti završnih godina doktorskih studija u Trstu, Cirihu, Nici, Londonu,... su odlučili da svoje mentore i predavače dovedu u Petnicu i organizuju ovu međunarodnu školu. Ideja je da studenti redovnih i master studija upoznaju one koji se u Evropi bave modernim istraživanjima u kosmologiji i astronomiji uopšte, i nauče nešto novo u ovoj astronomskoj disciplini. "Želeli smo da kao bivši Petničari sada u novoj Petnici pomognemo uvođenje novih programskih sadržaja. Objasnili smo našim mentorima i profesorima šta je Petnica, i svi su želeli da dođu, čak i bez honorara. Sa druge strane znamo koliko je nama bilo važno da slušamo kvalitetne naučnike dok smo bili u Petnici. Ovo je na neki način naš doprinos razvoju novih generacija mladih koji vole nauku" - kaže Marko Simonović, budući doktor nauka, iz UNESCO Međunarodnog centra za teorijsku fiziku u Trstu, nekadašnji polaznika seminara u Petnici, a sada jedan od organizatora Škole.

Škola će okupiti učesnike iz Srbije, Maroka, Švajcarske, Italije, Egipta, Hrvatske, Irana, Albanije i Slovačke. Pored učenja i usavršavanja, i upoznavanja potencijalnih mentora za svoja buduća istraživanja, ovo će sa učesnike biti i prilika za međusobno upoznavanje, i razmenu ideja za zajednička istraživanja. "Jedan od ciljeva Petnice je da podrži i sve kreativne ideje svojih sadašnji i bivših polaznika. Još kada te ideje za cilj imaju stvaranje novih programa u Petnici, podizanje kvaliteta obrazovnog procesa, i omogućavanje interakcije bivših, sada već naučno ostvarenih naučnika, i njihovih mentora i profesora, sa sadšnjim polaznicicma, i studentima saradnicima, onda je to pun pogodak. Drago nam je što sa ovim programom Petnica dovodi dobre predavače i teme u našu zemlju. Uvek ćemo to podržavati." - kaže jedan od rukovodilaca u Istraživačkoj stanici Petnica. Petničku školu kosmologije zajednički organizuju Istraživačka stanica Petnica, Astronomska opservatorija Beograd i Međunarodni centar za teorisjku fiziku u Trstu. Školu su finansijski podržali Grupa za kosmologiju sa Švajcarskog instituta za tehnologiju u Cirihu (ETH), UNESCO Međunarodni centar za teorijsku fiziku i Međunarodna škola za napredne studije u Trstu (SISSA). Neke od zanimljivih tema koje će tokom Škole biti pokrivene su i opšta relativnost, teorija inflacije svemira, fizika čestica i rani univerzum, Higsov bozon, tamna materija, nastanak i evolucija galaksija, filozofija kosmologije...
