> Izvor: B92
> Datum: sreda 9.10.2013
> Rubrika: život_nauka
> Naslov: "Vreme je da krenemo u mračan univerzum"
> Članak:

Direktor CERN-a Rolf-Diter Hojer pozvao je naučnike da, sada kada "imaju u džepu" Higsov bozon, nastave sa otkrivanjem "mračnog univerzuma" - "skrivenih stvari koje čine 95 procenata kosmosa, a koje su još misterija za istraživače na Zemlji".
Nobel za fiziku za otkriće "božje čestice" Ovako je CERN proslavio Nobelovu nagradu Higsov bozon može da reši misteriju tamne materije?
Nobel za fiziku za otkriće "božje čestice" Ovako je CERN proslavio Nobelovu nagradu Higsov bozon može da reši misteriju tamne materije?
Hojer se obratio medijima nakon dodele Nobelove nagrade za fiziku Britancu Piteru Higsu i Belgijancu Fransou Englertu za predvidjanje postojanja Higsovog bozona, kojim se objašnjava kako fundamentalna materija dobija masu i stvara zvezde i planete, prenose svetske agencije. On je rekao da sada imaju kompletiran Standardni model, pozivajući se na portret poznatog univerzuma sačinjen osamdesetih godina. "Krajnje je vreme da krenemo u mračan univerzum", dodao je Hojer. Radeći nezavisno šezdesetih godina prošlog veka, Higs i Englert došli su do teorije kako se osnovni gradivni elementi univerzuma spajaju, dobijaju masu i formiraju sve što nas okružuje. Teorija je potvrdjena otrićem subatomske čestice koja je nazvana po Higsu - Higsov bozon ili popularno "Božja čestica". U jednom od najvažnijih otkrića u fizici poslednjih decenija, naučnici Evropske organizacije za nuklearna istraživanja (CERN) obelodanili su prošle godine da su konačno pronašli Higsov bozon koristeći Veliki hadronski sudarač (LHC), 27 kilometara dug tunel ispod švajcarsko-francuske granice. Profesor Higs (84) je u izjavi, koju je preneo Univerzitet u Edinburgu, izrazio nadu da će Nobelova nagrada koju je dobio pomoći ljudima da prepoznaju "vrednosti istraživanja plavog neba". Englert (80) je rekao da nagrada ukazuje na značaj naučne slobode i potrebe da se naučnicima dozvoli da vrše fundamentalna istraživanja koja nemaju momentalne praktične koristi. "Ne radite misleći na Nobelovu nagradu. Ipak, imali smo osećaj da radimo nešto što je važno, što će kasnije koristiti drugim istraživačima", rekao je Englert, profesor u penziji Univerziteta u Briselu. Higsov bozon i njegovo polje sile su medju poslednjim ključnim elementima modela koji objašnjava kako funkcioniše kosmos. Njihovo postojanje je potvrdjeno, nakon tri decenije, kada je prošle godine uočena podatomska čestica u CERN-ovom podzemnom Velikom hadronskom sudaraču, najvećem i najsnažnijem akceleratoru čestica na svetu. LHC, koji se trenutno unapredjuje, nastaviće sa radom sledeće godine sa udvostručenom snagom. "To će otvoriti teritoriju koja obećava u domenu nove fizike", rekao je Hojerov zamenik Serđo Bertoluči. Nova fizika je termin koji koriste naučnici za domen van Standardnog modela, a koji je još na nivou naučne-fantstike. Istraživanja naučnika i teorije o univezrumu i njegovoj prirodi, kao i teorije o tome šta je prethodilo i mogućnostima za postojanje paralelnih svetova, našli su se u fokusu interesovanja javnosti. Usavršavanje teleskopa omogućilo je naučnicima detektovanje postojanja neke "čudne supstance u galaksiji koja je je održava". Ta supstanca je nazvana tamnom materijom, jer se ne može videti, iako je njen efekat očigledan. Nedavna merenja Evropske svemirske agencije uz pomoć satelitski nošenog Plankovog teleskopa otkrila su da "tamna materija" čini 27 procenata univerzuma. Još veću zagonetku predstavlja "tamna energija" koja čini 68,3 procenata, dok vidljiva materija u svemiru (galaksija, zvezde, planete) iznosi svega pet procenta.
