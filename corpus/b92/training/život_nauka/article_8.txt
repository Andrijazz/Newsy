> Izvor: B92
> Datum: subota 26.04.2014
> Rubrika: život_nauka
> Naslov: Naučnik poreklom iz Srbije u timu koji menja svet
> Članak:

Međunarodni tim stručnjaka predvođen naučnicima Kings koledža u Londonu među kojima je i istraživač poreklom iz Srbije dr Duško Ilić, razvio je prvi epidermis - tanki sloj ćelija koje čine spoljni deo kože - u laboratoriji.

Epidermis je stvoren zahvaljujući pluripotentnim matičnim ćelijama koje su u stanju da se razviju u bilo koje druge ćelije organizma. Naučnici veruju da će ovim otkrićem ponuditi jeftinu alternativu za testiranje lekova i kozmetike, čime bi se ukinula potreba za testiranjem na životinjama. Prema rečima dr Teodore Mauro, "moći će da se ispituje niz raznih oboljenja i mutacija gena koji čine ćelije kože". Do sada su se inženjeri mučili da razviju složen epidermis sa zaštitnom barijerom. Studija objavljena u žurnalu "Stem Cell Reports" opisuje da su matične ćelije bile "naterane" da proizvode neograničene količine keratinocita (ćelija kože) koje su zatim izložene vlažnom okruženju i napravile slojeve funkcionalne barijere identične onoj na koži. Biopsijom je otkriveno da se keratinociti stvoreni ovim putem ne razlikuju u strukturnim i funkcionalnim svostvima od onih u običnoj ljudskoj koži. Dr Duško Ilić, koji je bio na čelu istraživačkog tima Kings koledža u Londonu kaže: ""Naš novi metod može biti korišten za proizvodnju većih količina ekvivalenata ljudskom epidermisu i to u laboratoriji. Oni se mogu koristiti i u istraživanju niza oboljenja kože i njene osetljivosti, kao i za komercijalno testiranje lekova i kozmetike". Inače, pre nekoliko nedelja, drugi tim iz Kings koledža otkrio je specifične ćelije koštane srži koje mogu da se transformišu u ćelije kože.
