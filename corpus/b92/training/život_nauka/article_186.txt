> Izvor: B92
> Datum: nedelja 19.05.2013
> Rubrika: život_nauka
> Naslov: Da li je strah od kloniranja opravdan?
> Članak:

Naučnici u SAD prvi put su uspeli da kloniraju ljudske ćelije. Vest donosi nadu za lečenje mnogih bolesti, ali i strah od kloniranja. Katolički biskupi iz Njujorka već su upozorili na "proizvodnju ljudskih bića".

Pokušaji da se klonira ljudski embrion do sada su bili neuspešni, ali naučnici u Portlandu sada su uspeli da sruše i tu barijeru. Tim biologa uzeo je materijal iz ćelije kože deteta koje je patilo od genetskog oboljenja, i spojio ga sa doniranom jajnim ćelijom. Tako su napravili ljudski embrion koji je genetski identičan sa obolelim detetom, i zatim iz embriona izvadili matične ćelije. Vođa tima, doktor Šuhrat Mitalipov, smatra da nova metoda neće dovesti do stvaranja ljudskih klonova. Istovremeno, stvaranje matičnih ćelija pomoći će u lečenju teških bolesti, kaže on za britanski Telegraf: "Ove matične ćelije su veoma mlade, neprogramirane ćelije, i imaju kapacitet da postanu bilo koji drugi tip ćelije. Naš zadatak je da u labarotorijskim uslovima stvorimo one ćelije koje su pacijentu potrebne, na primer neurone, ćelije jetre ili krvna zrnca, i da ih zatim presadimo u pacijenta." Očekivano, ali opasno I dok se preko Atlantika dostignuće Mitalipovog tima slavi kao naučna senzacija, za nemačke naučnike ova vest je očekivana. Gotovo isti postupak korišćen je još pre 16 godina, za kloniranje ovce Doli. "Naučnici su već i u prošlosti uspeli da istim postupkom proizvedu matične ćelije kod sisara", kaže Oliver Bristle, istraživač matičnih ćelija sa Univerziteta u Bonu. "Novo je to što ta procedura zaista funkcioniše i kod ljudi", dodaje on. Ovca Doli uspešno "stvorena" još pre 16 godina u Edinburgu Bristle je skeptičan prema rezultatima kolega iz Amerike. Naglašava da postoje i alternative korišćenju embrionalnih ćelija. Osim toga, njihovu tehniku prate brojne teškoće: "Da bi se započelo sa postupkom, neophodno je da se doniraju jajne ćelije. Tu postoji posebna problematika, postoji rizik od iskorišćavanja donatorki, ali opasnost po zdravlje." U Nemačkoj je kloniranje zabranjeno. Ali strahovi od uzgajanja ljudi i veštačkih beba ostaju. Jer, postoji mogućnost da kloniranje u pojedinim delovima sveta postane stvarnost, upozorava stručnjak iz instituta "Maks Plank" Hans Šeler: "Sada je zaista neophodno da se svi dogovorimo, na svetskom nivou, tako da nikom ne padne na pamet da pokuša da embrion vrati u matericu žena." Ipak, čak i tim biologa iz Portlanda smatra da je malo verovatno da bi njihov embrion zaista mogao da se razvije u ljudsko biće. 
