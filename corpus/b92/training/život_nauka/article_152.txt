> Izvor: B92
> Datum: nedelja 28.07.2013
> Rubrika: život_nauka
> Naslov: Talenti uspešni uprkos stanju u nauci
> Članak:

Dok mladi fizičari, hemičari, informatičari i matematičari beleže neverovatne rezultate na međunarodnim olimpijadama, nauka u Srbiji je na ivici opstanka. I niko tome ne posvećuje dovoljno pažnje i ne pridaje pravi značaj - ni uspesima koji se postižu, ni katastrofalnom polažaju u kome se nauka nalazi.

"Ako se takav trend u našem društvu nastavi, nauka će se ugasiti, a Srbija će doživeti novi odliv mozgova, zbog čega će svaki njen napredak biti onemogućen." - ka\u u pokretu Spasimo nauku. Naučnici u Srbiji apeluju na sve da ih podrže u borbi za opstanak nauke u Srbiji i ujedno podsećamo da još uvek nisu isplaćene plate svim naučnim radnicima u Srbiji, uprkos nedavnom protestu 3000 naučnika na beogradskim ulicama i potonjem postignutom dogovoru sa ministrom prosvete, nauke i tehnološkog razvoja Žarkom Obradovićem i obećanjima državnog sekretara Radivoja Mitrovića. Potpuno suprotno sumornoj slici u profesionalnoj nauci u našoj zemlji, jesu rezultati koje postižu mladi talenti koji planiraju da se naukom tek bave u svom životu. INFORMATIČARI iz Srbije se osvojili dve srebrne i dve bronzane medalje na 25. Međunarodnoj olimpijadi u Australiji. Srebrne medalje su osvojili Ivan Stošić i Marko Stanković (Gimnazija "Svetozar Marković", Niš), a bronzane Marko Bakobić (Prva kragujevačka gimnazija) i Dimitrije Erdeljan (Gimnazija "J. J. Zmaj", Novi Sad).

Mladi MATEMATIČARI iz Srbije su osvojili zlatnu, srebrnu i dve bronzane medalje na 54. Međunarodnoj olimpijadi iz matematike u Kolumbiji. Pored četiri medalje, osvojili su i dve pohvale. Zlato je pripalo Žarku Ranđeloviću, učeniku Gimnazije "Svetozar Marković" iz Niša, srebro Maksimu Stokiću, učeniku Matematičke gimnazije, bronza Simonu Stojkoviću učeniku Matematičke gimnazije i Ivanu Damnjanoviću učeniku Gimnazije "Bora Stanković" iz Niša. HEMIČARI iz Srbije su osvojili dve srebrne i jednu bronzanu medalju na 45. Međunarodnoj olimpijadi iz hemije u Moskvi. Srebrne medalje su osvojili Isidora Banjac (XIII beogradska gimnazija) i Marko Nešić (Srednja škola Krupanj), a bronzu David Koprivica (Valjevska gimnazija). Budući FIZIČARI iz Srbije su osvojili jednu srebrnu i četiri bronzane medalje na 44. Međunarodnoj olimpijadi iz fizike u Kopenhagenu. Srebrnu medalju je osvojio Milan Krstajić, a bronzane - Ivan Tanasijević, Uroš Ristivojević, Luka Bojović i Ilija Burić. Svi su učenici Matematičke gimnazije iz Beograda. "Da li će ovi mladi ljudi svoj profesionalni vrhunac u nauci ostvariti u Srbiji za deceniju ili dve, zavisi od odluka koje donesemo u današnjici." - kaže dr Milovan Šuvakov iz pokreta Spasimo nauku. Za to vreme Žarko Obradović kaže da pitanje njegove odgovornosti nije sporno, ali da će o njoj biti reči kad se utvrde sve činjenice u vezi sa krađom testova za malu mature.
