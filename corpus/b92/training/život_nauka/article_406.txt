> Izvor: B92
> Datum: ponedeljak 22.08.2011
> Rubrika: život_nauka
> Naslov: Skretanje asteroida sa putanje
> Članak:

Da li se asteroid na putanji ka Zemlji može skrenuti s te putanje? Filmovi Armagedon i Duboki udar pozabavili su se tom temom na svoj način, ali evropljani i kinezi, nezavisno, hoće istinski da ispitaju tu mogućnost. I Evrospka svemirska agencija (ESA) i kineski naučnici se, nezavisni jedni od drugih, spremaju da lansiraju misije za skretanje asteroida koji treba da priđe blizu našoj planeti. Kao meta je izabran asteroid prečnika oko 500 metara nazvan 99942 Apofis (Apophis), koji s verovatnoćom od 1:250.000 može da pogodi Zemlju 2036. godine.

ESA misija nazvana Don Kihot, će te 2015. godine, koristiti dve svemirske letelice. Ona koja će izvesti udar nazvana je Hidalgo. Teška je 500 kilograma i sudariće se s asteroidom brzinom od oko deset kilometara u sekundi. Za to vreme će orbiter Sančo snimati sudar i pokušati da utvrdi da li je asteroid imalo promenio putanju, tako što će veoma precizno izmeriti njegov položaj pre i posle sudara. Posle udara Sančo će na asteroid poslati i mali autonomni uređaj koji će se slobodnim padom spustiti u blizini kratera stvorenog udarom kako bi utvrdio hemijske, termičke i mehaničke karakteristike površine. Ceo događaj neće biti tako impresivan kao filmska verzija s nuklearnom eksplozijom, grupom Aerosmit ili usporenim kretanjem, ali je dobra prilika da naučnici eksperimentalno isprobaju takav scenario. Kineska verzija je nešto drugačija. Trajektorija Apofisa je takva da će 2029. proći veoma blizu Zemlje, kroz region prečnika 600 metara nazvan "ključaonica". da bi nakon toga ponovo prošao još bliže Zemlji 2036. godine. Šengping Gong i njegov tim naučnika sa Univerziteta Ćinghua u Pekingu najavio je njihove planove da preusmere asteroid tako da ni ne uđe u "ključaonicu". Kineski plan je da malu letelicu od svega deset kilograma pošalju prvo u orbitu oko Zemlje kako bi se dovoljno ubrzala pre nego što bi krenula putanjom sudara s Apofisom. Naučnici očekuju da će brzina sudara biti 90 kilometara u sekundi (324.000 kilometra na sat). Nisu objavili kad će lansirati svoju letelicu ali su naveli da joj je potrebno svega godinu dana zaletanja da bi ispunila zadatak.
