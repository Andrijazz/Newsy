> Izvor: B92
> Datum: četvrtak 10.01.2013
> Rubrika: život_nauka
> Naslov: Vol Strit Džornal: Tesla je najveći
> Članak:

Život i delo Nikole Tesle proslavljeni su na dvodnevnoj energetskoj konferenciji održanoj od 5. do 7. januara u hotelu "Njujorker" u Njujorku, a "Vol Strit Džornal" tim povodom donosi tekst pod naslovom "Najveći štreber koji je ikada živeo" (Greatest geek who ever lived). Opisujući događaj kojim je obeleženo 70 godina od Tesline smrti kao i dvodnevni skup, "Vol Strit Džornal" u jučerašnjem broju ističe da su se prisutni složili da Teslina dostignuća nisu dovoljno priznata. Ilustrujući veličinu Teslinog dela, list navodi da je već sam njegov lik mogao da osvetli jednu prostoriju i da danas čuvene ličnosti kao na primer glumac Nikolas Kejdž dolaze da prespavaju ili borave u apartmanu Hotela "Njujorker" u kome je Tesla proveo poslednjih deset godina života. Zvezda večeri bio je komičar, karikaturista i roker, frontmen benda koji nosi Teslino ime, Metju Inmen, koji je prošle jeseni pokrenuo kampanju tokom koje je sakupljeno oko 1.370.000 dolara za spasavanje nekadašnje Tesline laboratorije Vardenklif, na Long Ajlendu. Inmen je nazvao Teslu "najvećim štreberom koji je ikada živeo". Otvarajući gala prijem izvršni direktor Naučne fondacije "Nikola Tesla" u SAD Marina Švabić je kazala da je "Tesla onaj koji nam je omogućio da noćas jasno vidimo jedni druge. Da li uopšte možemo da zamislimo život bez Tesle", podseća "Vol Strit Džornal". Teslin lik je 1983. godine stavljen u SAD na poštansku marku, a njegovi poštovaoci smatraju da on zaslužuje mnogo više od toga. Gala prijemu su prisustvovali predsednik Generalne skupštine Ujedinjenih nacija, Vuk Jeremić, predsednik i osnivač Fondacije Nikola Lončar, počasni predsednik David Vujić, kao i izvršni direktor Fondacije Marina Švabić. Ovogodišnji dobitnik nagrade "Tesla spirit awards" su, između ostalih, stalna misija Srbije u UNESCO za upis imena Nikola Tesla u registar Pamćenja sveta, kao i Muzej Nikole Tesle u Beogradu. Ključno pitanje konferencije je bilo "Zašto je Tesla važan" a tokom tri dana učesnici konferencije su istraživali to pitanje iz različitih uglova.
