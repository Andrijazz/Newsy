> Izvor: B92
> Datum: četvrtak 16.01.2014
> Rubrika: život_nauka
> Naslov: Kina ima "fabriku za masovno kloniranje"
> Članak:

Masovno kloniranje nije više rezervisano za naučno-fantastične filmove - 18 godina nakon što je klonirana čuvena ovca Doli, svet je zahvaljujući kineskoj kompaniji BGI dobio postrojenje koje bukvalno "proizvede" 500 svinja godišnje, bez mnogo pomoći majke prirode.

Iako Kinezi koriste tehnologiju koja nije među najmodernijima, nigde drugde u svetu se kloniranju ne pristupa na način koji neodoljivo podseća na masovnu proizvodnju. Stručnjaci u centrali kompanije BGI u Šenzenu svakog dana implantiraju embrione u dve krmače, uz oko 80 odsto uspešnosti, što je proces za koji i sami naučnici koji rade u kompaniji kažu da predstavlja "prvu fabriku za kloniranje". "Proizvedene" svinje se ne koriste za ishranu, već za medicinska testiranja, pa je tako jedna "serija" genetski modifikovana da bude podložnija Alchajmerovoj bolesti. "U jednom oboru je smešteno 90 svinja, stoje u dva reda, izgledaju sasvim normalno, ali svaka od njih nosi klonirane embrione. Mnoge od njih su i sami klonovi. Na ovom mestu se proizvede 500 svinja godišnje. Kina koristi nauku na industrijskom nivou", piše BBC. Iako način kloniranja nije nešto na čemu bi BGI-u zavideli svetski genetski centri, oprema jeste. Kompanija samo u Šenzenu ima 156 mašina za genetsko sekvenciranje, što je pet puta više od najveće evropske centrale za genetsko sekvenciranje. Posao očigledno ide veoma dobro, pa su Kinezi kupili i američku firmu koja proizvodi mašine. A ambicije su ogromne. Britanci su nedavno pokrenuli projekat u kom je predviđeno sekvenciranje gena 10.000 ljudi, dok BGI želi genome milion ljudi, milion životinja i milion biljaka u svojoj bazi. "Ako ima dobar ukus - sekvencirajte ga. Ako ima primenu u industriji - sekvencirajte ga. Ako je slatko - panda, polarni medved, pingvin, i to bi trebalo da sekvencirate", kaže prvi čovek BGI Vang Džun. Doduše, nije sve tako blistavo, u skladu sa većim delom industrije u zemlji, uslovi ni u ovoj "fabrici" nisu idealni, piše BBC. "Soba u kojoj se implantiraju embrioni nije preterano čista, muve lete oko krmače. Bez obzira na prisustvo stranih novinara, operacija se izvodi potpuno rutinski", navodi BBC.
