> Izvor: B92
> Datum: nedelja 16.12.2012
> Rubrika: život_nauka
> Naslov: Smak sveta: Naukom protiv besmisla!
> Članak:

Istraživačka stanica Petnica, Studentski kulturni centar Beograd i Kreativni centar organizuju tribinu “Dočekajte smak sveta sa naučnicima” u petak 21.12. 2012. godine (na dan tzv. smaka sveta), u 19 h, u Velikoj Sali Studentskog kulturni centra.

Opšta manija da se o tzv. smaku sveta priča i piše svuda kao da će se stvarno dogoditi, bez imalo pokušaja da se o svemu razumno diskutuje, dovela je ceo svet i našu zemlju do ivice razuma. Zbog toga baš na dan “predviđenog smaka sveta” diskutujemo o astronomiji, kalendarima, istoriji naučnih zabluda, naučnoj pismenosti i, naravno, istoriji svih "smakova sveta". Istraživačka stanica Petnica, Studentski kulturni centar Beograd i Kreativni centar organizuju tribinu “Dočekajte smak sveta sa naučnicima” u petak 21.12. 2012. godine (na dan tzv. smaka sveta), u 19 h, u Velikoj Sali Studentskog kulturni centra. Na tribini će govoriti: prof. dr Milan Ćirković (astronom), prof. dr Oliver Tošković (psiholog), dr Aleksandar Bogojević (fizičar), mr Srdjan Verbić (stručnjak za obrazovanje), i Nikola Božić (autor knjige “Astronomija”).

U razgovoru za najavu ovog događaja profesor Ćirković između ostalog kaže: “Umesto tupave medijske galame o smaku sveta, predlažemo da se ozbiljnije porazmisli o događajima za koje, nasuprot opštem mestu, doslovno važi da nakon njih život ne teče dalje, i njihovim implikacijama. U pitanju su globalne katastrofe.” Nema još uvek ozbiljnog naučnog osvrta na globalne katastrofičke rizike, iz veoma jednostavnog razloga: do najnovijeg vremena ova tema se nije tretirala kao deo nauke, već nešto na šta isključiv monopol imaju religija i religijski način mišljenja. Ova situacija je i mogla da bude prihvatljiva do oko 1945. dodine, tj. dok nije bilo značajnih globalnih rizika na koje je čovek mogao bitnije uticati. “Krajnje je vreme da se problemu globalnih katastrofičkih rizika da praktična, aktivistička nota i u našoj sredini, kao što je to već neko vreme slučaj u svetu. Standardni izgovori koji su se, nažalost, dugo razvijali u našoj sredini, naročito u medijskom i javnom diskursu, kao pokriće za nacionalizam, ksenofobiju i ciničnu zagledanost u vlastiti pupak, ovde prestaju da funkcionišu.” - dodaje dr Ćirković.

Tribina će biti dobar povod za promociju knjige „Astronomija“ u ediciji „Saznaj i probaj“ Kreativnog centra. Iako je namenjena pre svega deci školskog uzrasta, Astronomija je, kako piše dr Milan Ćirković iz Astronomske opservatorije, recenzent knjige, primenljiva i za odrasle. "Bilo bi veoma dragoceno kada bi u domaćoj javnosti, koju karakteriše ekstremna naučna nepismenost, bilo više ovakvih rukopisa kojima bi se brojne rupe u popularnonaučnoj literaturi za decu i omladinu bar donekle popunile. Mada, s obzirom na iskustvo koje smo imali u avgustu 1999. godine, tokom potpunog pomračenja Sunca, jasno je da bi delovi ove knjige, poput onih u kojima se na vrlo jasan način objašnjavaju pojave poput pomračenja Sunca, dobro došli i mnogim našim odraslim sugrađanima." Ako ste i pored cele medijske kampanje ostali razumni dođite u Studentski kulturni centar da zajedno diskutujemo zanimljive naučne teme, i pokažemo kako smo jači od onih nerazumnih. Petak, 21.12. neće biti običan dan – biće to dan kada ćemo se lepo družiti sa naučnicima.
