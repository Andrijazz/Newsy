> Izvor: B92
> Datum: sreda 9.10.2013
> Rubrika: život_nauka
> Naslov: “Astronomija” najbolja knjiga
> Članak:

Knjiga "Astronomija" autora Nikole Božića, urednika Nauke na B92.net, najbolja je knjiga za decu na polju popularne nauke, odlučio je žiri prestižne nagrade "Neven".

Nagrada "Neven" se dodeljuje od 1955. godine od strane organizacije Prijatelji dece Srbije, I mnoge generacije mladih su odrasle upravo na naslovima nagrađenim ovom nagradom. Neki od dosadašnjih dobitnika su i Branko Ćopić, Mika Antić, Milovan Danojlić, Ljubivoje Ršumović, Dobrica Erić, Svetlana Velmar-Janković. Od 1988. godine nagrada se dodlejuje pored beletristike i za najbolju knjigu popularne nauke. Knjiga "Astronomija" je izdanje Kreativnog centra, objavljeno u ediciji Saznaj i probaj. To je knjiga koja upoznaje mlade s osnovnim principima astronomske nauke i otkriva im mnoštvo zanimljivosti koje su u vezi s njom. Čitalac iz nje saznaje šta je astronomija, kakva sve sazvežđa postoje, kako se kreću planetre i sateliti, kako nastaje pomračenje Sunca i Meseca, od čega se sastoji rep komete, šta su supernove, kako nastaju crne rupe. Radeći vežbe predložene u knjizi dete može samo da otkrije i nauči nešto više o različitim oblastima astronomije. U ovoj knjizi kombinuju se istorijski podaci, naučna dostignuća i praktični rad, što omogućava deci da lakše prave izbore i donose odluke o svojim budućim aktivnostima.
Nagradu "Neven" su za knjige popularne nauke između ostalih dobili i naši poznati naučnici i radnici u obrazovanju Vladimir Ajdačić, Vera Bojović, Milivoje Jugin, Raša Popov, Ana Pešikan, Milutin Tadić...
Nagradu "Neven" su za knjige popularne nauke između ostalih dobili i naši poznati naučnici i radnici u obrazovanju Vladimir Ajdačić, Vera Bojović, Milivoje Jugin, Raša Popov, Ana Pešikan, Milutin Tadić...
Dr Milan Ćirković u svojoj recenziji između ostalog kaže: "Knjiga predstavlja uvod u astronomske nauke, i preglednog je i ilustrativnog karaktera, sadrži mnoštvo prigodnih ilustracija i primera koji omogućuju da se na nekonvencionalan način sagledaju neki od ključnih aspekata savremenog naučnog pogleda na naše kosmičko okruženje. Autor, koji je već dugi niz godina uključen u pedagoški rad u oblasti astronomskih nauka, očigledno je uspeo u osnovnoj nameri da ovaj materijal približi ciljnoj grupi čitalaca." Autor knjige Nikola Božić je, radeći dugo godina u Istraživačkoj stanici Petnica, ali i pišući popularne tektosve i držeći predavanja, već etabliran promoter nauke i naučni edukator, a ova knjiga samo potvrđuje kvalitet njegovog pregnuća da nauku predstavi svima. "Nagrada  je, za mene, veoma značajna, sa jedne strane jer sam odrastao na knjigama koje su u mom detinjstvu dobijale ovu prestižnu nagradu, a sa druge strane jer i oni koji brinu o najmlađima u mojoj knjizi prepoznaju vrednosti na kojima čitaoci treba da odrastaju i uče." - kaže autor knjige "Astronomija" Nikola Božić. Zanimljiv je i način na koji dr Ćirković završava svoje viđenje knjige "Astronomija" koje se u nekoliko poklapa i sa obrazloženjem žirija "Neven" nagrade: "Bilo bi veoma dragoceno kada bi u domaćoj javnosti, koju karakteriše ekstremna naučna nepismenost, bilo više ovakvih rukopisa kojima bi se brojne rupe u popularnonaučnoj literaturi za decu i omladinu bar donekle popunile. Mada, s obzirom na iskustvo koje smo imali u avgustu 1999. godine, tokom potpunog pomračenja Sunca, jasno je da bi delovi ove knjige, poput onih u kojima se na vrlo jasan način objašnjavaju pojave poput pomračenja Sunca, vrlo dobro došli i mnogim našim odraslim sugradjanima."
