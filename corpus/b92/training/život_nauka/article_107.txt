> Izvor: B92
> Datum: četvrtak 10.10.2013
> Rubrika: život_nauka
> Naslov: Nova "usamljena planeta" lebdi svemirom
> Članak:

Astronomi su objavili da su van Sunčevog sistema pronašli usamljenu planetu koja ne kruži ni oko jedne zvezde.

Velika gasna egzoplaneta, nazvana PSO J318.5-22, udaljena je svega 80 svetlosnih godina od Zemlje i ima masu šest puta veću od Jupitera. Nastala pre 12 miliona godina, planeta se smatra "novorođenčetom" među parnjacima. "Nikada dosad nismo videli nebesko telo koje slobodno lebdi u svemiru, a da ovako izgleda. Ima sve karakteristike mladih planeta pronađenih oko drugih zvezda, ali lebdi potpuno sama", kazao je vođa istraživačkog tima Majkl Liu iz Astronomskog instituta Havajskog univerziteta u Manoi. "Često sam se pitao da li takva usamljena tela postoje, a sada znamo do postoje", dodao je on. Istraživači, čiji je rad objavljen u časopisu Astrophysical Journal Letters, identifikovali su planetu koristeći teleskop Pan-STARRS 1 koji se nalazi na vulkanu Haleakala na havajskom ostrvu Maui.
