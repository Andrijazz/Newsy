> Izvor: B92
> Datum: nedelja 30.03.2014
> Rubrika: život_nauka
> Naslov: Otkrivene mnoge tajne "crne smrti"
> Članak:

Dugo se mislilo da je "crna smrt", kuga koja je ubila ogroman broj stanovnika Evrope tokom 14. veka, bila prenošena buvama sa pacova.

Međutim, 25 nedavno otkrivenih skeleta iz Londona, za koje se smatra da su žrtve kuge, daju sasvim novi pogled na ovu opaku epidemiju. DNK ostaci poređeni su sa uzorcima prikupljenim sa tela žrtava ove bolesti na Madagaskaru 2012. i naučnici su otkrili da su gotovo identični, što znači da se kuga iz 14. veka možda prenosila i vazduhom. Oni veruju da je takva bolest mogla da se prenosi tom brzinom samo ako se širila i kapljično, kašljem i kijanjem, do pluća već oslabljenih i neuhranjenih žrtava.

Dr Tim Bruks sa Odeljenja za javno zdravlje Engleske u Porton Daunu, gde je sprovođeno istraživanje, rekao je za Guardian: "Objašnjenje po kom se kuga prenosila buvama sa pacova, jednostavno nije dovoljno dobro. Nije moguće da se na taj način prenosila tom brzinom". Skeleti 13 muškaraca, tri žene i dvoje dece, kao i sedam neidentifikovanih ostataka pronađeno je u Feringdonu tokom radova na železnici. Stručnjaci kažu da je otkriće veoma važno i da možda postoji još tela u masovnim grobnicama u ovom području i van granica grada.

Don Voker iz Londonskog muzeja uspeo je da na osnovu kostiju utvrdi kako je živeo jedan od muškaraca čiji su ostaci pronađeni. U London se doselio iz nekog drugog dela Engleske, imao brojne probleme sa zubima u detinjstvu, bio je fizički radnik i umro u ranom odraslom dobu od bubonske kuge koja je harala Evropom u 14. veku. Datiranje uz pomoć ugljenika i analiza ostataka grnčarije iz tog doba pomogla je u određivanju perioda kada su ovi ostaci pokopani. Proučavanje izotopa kiseonika i stroncijuma u kostima otkrilo je detalje o njihovoj ishrani i zdravlju.

Osim toga, utvrđeno je da su skeleti sahranjivani u slojevima i to u različitim periodima: originalnoj epidemiji "crne smrti" između 1348. i 1350. i kasnijim epidemijama 1361. i početkom 15. veka. "To znači da je ovo mesto služilo za sahranjivanje žrtava kuge više puta", kaže Džej Karver, vodeći arheolog.

"Crna smrt" ubila je barem 75 miliona ljudi, uključujući i gotovo polovinu stanovništva Velike Britanije, ali je u sahranjivanju primetan izuzetan društveni red, barem u prvim fazama epidemije. Kako je kuga harala kontinentalnom Evorpom, gradski očevi davali su zemlju za hitno sahranjivanje. Tela su umotavana u tkanine i redana u uredne redove i prkrivana slojem gline. Kasnije slagani skeleti imali su uočljive povrede kostiju, jer je stanovništvo tog vremena uglavnom radilo teške fizičke posledice i to u vreme potpunog haosa i bezvlašća.
