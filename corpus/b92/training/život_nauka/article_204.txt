> Izvor: B92
> Datum: utorak 9.04.2013
> Rubrika: život_nauka
> Naslov: Država nema para za nauku?
> Članak:

Oxford University Press, jedan od najvećih svetskih izdavača naučnih knjiga, stručne literature, zbornika radova i naučnih časopisa, obustavlja pristup časopisima za mrežu naučnih institucija u Srbiji, zbog neplaćanja pretplate.

Najveći broj izdavača je i nakon isteka godišje pretplate, na osnovu dugogodišnjih korektnih odnosa produžio elektronski pristup svojim časopisima za dodatna tri meseca. Međutim država još uvek nije platila ove pretplate, pa će mnogi izdavači postepeno ukidati pristupe. Od početka aprila to je učinio i Oxford University Press. "Pored značajnih napora koje smo uložili u pregovorima, kako sa izdavačima, tako i sa Ministarstvom prosvete, nauke i tehnološkog razvoja, ugovor za ovogodišnju realizaciju KoBSON programa nije potpisan.", kažu u Konzorcijum biblioteka Srbije za objedinjenu nabavku (KoBSON), preko kojeg idu nabavke elektronskih izdanja naučnih časopisa i literature. Važno je znati da se naukom u 21. veku ne može baviti bez praćenja časopisa u kojima se objavljuju najnovija naučna dostignuća. Pored naučne opreme, i dobrih naučnika, veoma je važno imati uvid u rezultate drugih. Srbija je u nekoliko strateških dokumenata prethodnih deset godina definisala značaj razvoja nauke i bavljenje njom za razvoj celokupnog društva. Da li se sada odustalo od toga ostaje da vidimo.
