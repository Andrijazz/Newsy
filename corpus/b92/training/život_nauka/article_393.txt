> Izvor: B92
> Datum: subota 1.10.2011
> Rubrika: život_nauka
> Naslov: Astronomske bronze za Srbiju
> Članak:

Na XVI Međunarodnoj astronomskoj olimpiujadi u Alma Ati u Kazahstanu srpski tim osvojio tri bronzane medalje. Na olimpijadi je učestvovalo 5 takmičara i to Dušan Šobot (bronza), Aleksandar Miladinović (bronza), Ivan Tanasijević (bronza), Luka Bojović i Vladimir Sladojević.

Na ovoj olimpijadi, održanoj u najvećem gradu Kazahstana, učestvovalo je 19 zemalja. Olimpijada je održana od 22. do 30. septembra 2011. u Alma Ati, najvećem gradu i nekadašnjoj prestonici Kazahstana. Takmičenje se sastojalo iz tri celine. Na teorijskom delu se rešavaju teorijski problemi iz astronomije i astrofizike. Na posmatračkom se proverava znanje korišćenja teleskopa, snalaženja na noćnom nebu i poznavanja nebeskih tela. Na praktičnom delu se rešavaju problemi sa obradom rezultata posmatranja i merenja. Sve ovo na kraju daje krajnji zbir bodova. Dušan Šobot jedan od nosilaca medalje kaže da jezadovoljan postignutim rezultatima. "Mogao sam i bolje, ali su mnogi faktori uticali na krajnji rezultat", kaže Šobot. "Organizacija bila ok, sa nekim propustima, ali i nekim ljudima koji su se stvarno potrudili da sve bude lepo. Kazahstan je bio dobar domaćin", kaže još jedan od dobitnika medalje Aleksandar Miladinović.

O samom takmičenju kažu da su se dobro spremili, ali je i konkurencija bila spremna. "Zadaci su bili zanimljivi. Posmatrački deo smo znali da uradimo, ali je bilo važno da to što znamo uradimo u 20 minuta i da se sami snađemo sa teleskopima koje ranije nismo koristili. Ipak uspeli smo da pokažemo šta sve znamo", kaže Ivan Tanasijević, još jedan bronzani astronom iz Srbije. Pored takmičenja učesnici su imali priliku da upoznaju Alma Ati, njegovu okolinu, ali i da posete Astrofizički institut i Univerzitet. Kazahstan ovih nedelja proslavlja i XX godina nezavisnosti, pa je ova olimpijada bila i deo svečanog obeležavanja ovog jubileja. "Kazahstan je zanimljiva zemlja. Bilo je lepo da se upoznamo sa mladim astronomima iz svih ovih zemalja, koje su učestvovale. Pored astronomskog nadigravanja, imali smo priliku da saznamo dosta jedni o drugima", kaže još jedan od članova naše reprezentacije Vladimir Sladojević. O upoznavanju domaćina i drugih timova govori i Luka Bojović, mladi astronom, jedan od članova srpske reprezentacije na Međunarodnoj astronomskoj olimpijadi: " Imali smo veče predstavljanja svojih zemalja, a i svo slobodno vreme smo iskoristili da se međusobno upoznamo. Naša ekipa je bila najbolja u neformalnim sportskim susretima". U Kazahstanu je dodeljeno ukupno 13 zlatnih medalja, 16 srebrnih i 30 bronzanih. Dodeljeno je i 7 specijalnih nagrada. Ukupno je bilo 103 takmičara iz 19 zemalja. Tim su predvodili Ivan Milić sa Astronomske opservatorije Beograd i Nikola Božić iz Istraživačke stanice Petnica. Svih pet učenika su iz Matematičke gimnazije, a na njihovim pripremama je radio tim Društva astronoma Srbije i Nacionalnog astronomskog olimpijskog komiteta. Put naše reprezentacije su omnogućili Ministarstvo rada i socijalne politike i PD RB "Kolubara" iz Lazarevca.
