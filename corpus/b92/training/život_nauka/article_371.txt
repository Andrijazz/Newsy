> Izvor: B92
> Datum: utorak 29.11.2011
> Rubrika: život_nauka
> Naslov: Uneskova podrška Petnici
> Članak:

UNESKO, organizacija Ujedinjenih nacija za nauku, kulturu i obrazovanje, biće pokrovitelj obeležavanja tridesetogodišnjice postojanja i rada Istraživačke stanice Petnica u toku čitave 2012. godine "zbog očiglednog doprinosa razvoju nauke i obrazovanja".

U dopisu koji potpisuje Irina Bokova, generalna direktorka UNESKO-a, povodom prihvatanja ovog pokroviteljstva se još kaže: "Doprinos IS Petnica fundamentalnim naukama, tehnologiji i društvenim naukama je očigledan, a aktivnosti planirane u godini jubileja relevantne i od velikog interesa za UNESKO u kontekstu obrazovanja nastavnika, naučnog obrazovanja zainteresovanih srednjoškolaca, naučnog povezivanja i umrežavanja, kao i podsticanje veza između nauke i društva...". Istraživačka stanica Petnica osnovana je 1982. godine na inicijativu grupe mladih istraživača, nastavnika i studenata nezadovoljnih postojećom kvalitetom naučne nastave u školama i načinom obrazovanja mladih naučnih kadrova. To je bila uistinu prva nezavisna obrazovna organizacija u tadašnjoj Jugoslaviji. Uprkos teškim društvenim i ekonomskim prilikama, a zahvaljujući podršci brojnih preduzeća, državnih i lokalnih institucija, IS Petnica je ubrzo postala cenjeni centar inovativnog naučnog obrazovanja i profesionalno utemeljene brige o mladim talentima, poznata i ugledna u zemlji i u svetu. I u vreme tragičnog raspada prethodne Jugoslavije, ekonomskog kolapsa, hiperinflacije, sankcija i izolacije zemlje, IS Petnica je sačuvala i razvijala svoje programe i održala važne kontakte i saradnju sa srodnim institucijama iz prethodne Jugoslavije i celog sveta, na najbolji način potvrđujući ugled, kvalitet i postojanost rada. Tokom tri decenije razvoja i rada IS Petnica je uspešno organizovala oko 3000 raznovrsnih kurseva, kampova i seminara na kojima je učestvovalo više od 45,000 učesnika i oko 7,000 predavača i stručnih saradnika. Šireći mrežu koja danas pokriva više stotina srednjih škola i veliki broj naučnih instituta i fakulteta, te aktivno pomažući formiranje novih generacija mladih odgovornih stručnjaka u nizu važnih i perspektivnih oblasti, Istraživačka stanica Petnica predstavlja jednu od malobrojnih spontano nastalih i programski konzistentnih obrazovnih organizacija u svetu koje, čvrsto okrenute budućnosti, novim znanjima, tehnologijama i vrednostima, na dostojan način odgovaraju na izazove XXI veka.

O ovoj sjajnoj vesti ne samo za IS Petnica, već i za celokupnu obrazovnu i naučnu javnost u Srbiji direktor stanice Vigor Majić kaže: "Iskreno, nismo očekivali da će UNESKO prepoznati vrednosti Petnice u toj meri, jer 30 godina uistinu i nije neki jubilej po merilima sveta gde postoje izvanredne obrazovne institucije koje rade nekoliko vekova, a i znajući da se ova velika međunarodna organizacija prihvata celogodišnjeg institucionalnog pokroviteljstva u vrlo ograničenom broju slučajeva. Ova odluka je velika podrška radu Istraživačke stanice. Rezultati rada, ideje i metodi koje smo razvijali u Petnici prepoznati su od strane najkompetentnije organizacije koja ima uvid u iskustva čitavog sveta." Ipak, ovo nije prvi put da UNESKO podržava Petnicu. Još na samom početku rada Istraživačke stanice u Petnici podržana je ta ideja ali samo kao jedan svež i vredan koncept, bez garancija da će i uspeti i opstati. "UNESKO je u međuvremenu nekoliko puta podržavao neke konkretne akcije i programe Stanice i time dobio priliku da se blisko upozna šta se to ovde stvarno radi" - kaže Vigor Majić. Pokroviteljstvo organizacije UNESKO je, van svake sumnje, i podrška čitavoj našoj obrazovnoj i naučnoj zajednici koja je podržavala i pomagala opstanak, rad i razvoj Istraživačke stanice. "Mi planiramo da Tridesetogodišnjicu obeležimo na najbolji mogući način - ne nikakvim svečanim akademijama i glamurom, već završetkom i početkom rada novih kapaciteta koji se upravo dosta intenzivno grade u Petnici zahvaljujući sredstvima Evropske investicione banke i programu koji je prethodnih godina pokrenulo Ministarstvo nauke i podržala Vlada Srbije. Nadamo se da će izvođači radova biti efikasni i kvalitetni i da državni organi neće praviti smetnje da se započeti vredan posao uspešno i na vreme dovrši. To neće biti ni malo lako i jednostavno, još ne znamo kako ćemo sve to finansirati, ali smo na izazove navikli i verujemo da ćemo i ovu borbu uspešno dobiti." - kaže na kraju razgovora direktor Istraživačke stanice Petnica Vigor Majić.
