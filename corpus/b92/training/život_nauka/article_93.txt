> Izvor: B92
> Datum: utorak 5.11.2013
> Rubrika: život_nauka
> Naslov: Petnica među pobednicima na takmičenju za studente biologije
> Članak:

Istraživačka stanica Petnica, na osnovu saradnje sa Univerzitetom Dekart iz Pariza, učestvovala u njihovom timu koji je juče, 4. novembra, pobedio na svetskom takmičenju u sintetičkoj biologiji "iGEM".

Saradnica Istraživačke stanice Petnica, Iva Atanasković, bila je članica tima Univerziteta Dekart u Parizu, koji je, među 204 tima, pobedio na ovom prestižnom svetskom takmičenju za studente biologije. "iGEM" je takmičenje iz sintetičke biologije, tokom kojeg timovi studenata širom sveta, tokom godine, samostalno osmišljavaju i realizuju originalne projekte i dizarniraju internet stranicu kojom će na razumljiv i kreativan način predstaviti široj javnosti svoj istraživački rad. Nakon evropske predselekcije, svetsko takmičenje je održano na prestižnom američkom fakultetu MIT u Bostonu prvih dana novembra 2013. godine.
iGEM takmičenje, sa tradicijom još od 2003. godine okuplja timove sa najprestižnijih svetskih univerziteta koje povezuje želja za kreativnim rešavanjem problema koje su sami identifikovali kao posebno važne. Izuzetan značaj iGEM takmičenja je i u tome što studenti koji učestvuju u timovima, već tokom osnovnih studija stiču dragoceno iskustvo u laboratorijskom radu, radu u zadatom vremenskom okviru, kao i optimalnoj raspodeli resursa koji su im na raspolaganju
iGEM takmičenje, sa tradicijom još od 2003. godine okuplja timove sa najprestižnijih svetskih univerziteta koje povezuje želja za kreativnim rešavanjem problema koje su sami identifikovali kao posebno važne. Izuzetan značaj iGEM takmičenja je i u tome što studenti koji učestvuju u timovima, već tokom osnovnih studija stiču dragoceno iskustvo u laboratorijskom radu, radu u zadatom vremenskom okviru, kao i optimalnoj raspodeli resursa koji su im na raspolaganju
"Istraživačka stanica Petnica već dve godine sarađuje sa Dekartovim univerzitetom u Parizu, i njihovi studenti dolaze jednom godišnje u Petnicu da rade na planiranju i realizaciji samostalnih studentskih istraživanja iz biologije i ekologije. Dobra saradnja je dovela i do predloga da neko od petničkih studenata-saradnika postane deo njihovog tima na ovom važnom takmičenju, a da kasnije ta osoba stečeno iskustvo primeni u organizaciji Petničkog tima koji je u nastajanju.", kaže Tomica Mišljenović, rukovodilac Odeljenja za biologiju Istraživačke stanice Petnica. Ove godine francuski tim, u kojem je i mlada studentkinja Biološkog fakulteta u Beogradu Iva Atanasković učestvovala, suočio se sa veoma izazovnim problemom - problemom lečenja tuberkuloze. Iako ova bolest deluje kao nešto odavno izlečeno, ona dovodi do smrti čak 1.3 miliona ljudi svake godine.

"Izazivače tuberkuloze, mikobakterije, veoma je teško suzbiti, pa smo mi u ovom projektu iskoristili  i ne patogenu bakteriju iz naših creva, ešerihiju koli, kao glavnu liniju odbrane protiv ove bolesti. Naime tuberkuloza se širi vazduhom i mikobakterije dospevaju u pluća. Mi smo omogućili da E. coli može da uđe i ubije mikobakteriju na licu mesta. Potom ona može da prepozna gene zadužene za rezistentnost na antibiotike i da nam na taj način pomogne u suzbijanju antibiotski rezistentnih mikobakterija. Deo našeg istraživanja može se primeniti za brže i jeftinije testiranje novih antibiotika.", objašnjava svoje istraživanje Iva Atanasković, student-saradnik u Petnici. Saradnja Istraživačke stanice Petnica i Univerziteta Dekart u Parizu biće nastavljena i sledeće godine, sa idejom da Srbija ima svoj samostalni tim na ovom prestižnom svetskom takmičenju kroz već razvijenu saradnju Petnice i relevantnih akademskih institucija.

Nakon pisanja B92.net o ovom uspehu javio se i ministar prosvete i nauke sa čestitkama. "Uveren sam u to da će ovo priznanje da Vas motiviše da nastavite dalji uspešan naučno-istraživački rad. Pobeda tima čiji ste član je motivacija mladim ljudima i podstrek da nijedan trud uložen u znanje nikada nije uzaludan. Voleo bih da Vaš rad jednoga dana bude primenjen u korist čitavog čovečanstva", navodi se u čestitki ministra prosvete.
