> Izvor: B92
> Datum: ponedeljak 3.03.2014
> Rubrika: život_nauka
> Naslov: Naslednici Tesle traže da oni odlučuju
> Članak:

"S obzirom na to da se ja, kao potomak Nikole Tesle, ceo život lično zalažem i borim za održanje lika i dodelu počasti i priznanja ovom velikom čoveku, prinuđen sam da insistiram da me konsultujete o odluci o premeštanju njegovih posmrtnih ostataka... Ukoliko se planira bilo kakvo premeštanje njegovih posmrtnih ostataka, moja dužnost je da učestvujem u donošenju odluke i budem prisutan takvom događaju."

Iz Teslinog memorijalnog društva (The Tesla Memorial Society) iz Nujorka stigao je dopis Teslinog pravnog zastupnika. U pismu Vilijem Terbo (Trbojević) insistira na njegovom uključivanju u proces donošenja bilo kakvih odluka o posmrtnim ostacima njegovog pradede-ujaka, kao legalnog naslednika. B92 prenosi ovo pismo u celosti. "Želeo bih da još jednom ukažem na moje ovlašćenje i odgovornost koju imam u odnosu na polaganje posmrtnog pepela mog pradede-ujaka Nikole Tesle. Putem medija sam saznao da je donet predlog da se posmrtni pepeo Nikole Tesle prenese iz Muzeja Nikole Tesle u Hram Svetog Save u Beogradu. S obzirom na to da se ja, kao potomak Nikole Tesle, ceo život lično zalažem i borim za održanje lika i dodelu počasti i priznanja ovom velikom čoveku, prinuđen sam da insistiram da me konsultujete o odluci o premeštanju njegovih posmrtnih ostataka. Uvek sam podržavao želje moje tetke dr Milice Trbojević, nećakinje Nikole Tesle, koja je bila blizak prijatelj dr Save Kosanovića (i njegovog naslednika) i koja je, zajedno sa njim, bila i suosnivač Muzeja Nikole Tesle, da posmrtni pepeo Nikole Tesle bude položen u ovom Muzeju. Prema tome, premeštanje njegovih posmrtnih ostataka predstavlja jedan veoma važan poduhvat i svakako mora da podrazumeva moje učešće.

Obraćam vam se kao najbliži živi rođak Nikole Tesle, a ne kao Predsednik Izvršnog odbora i Izvršni sekretar Teslinog Memorijalnog društva (The Tesla Memorial Society, Inc.). Moje ovlašćenje počiva na dva odvojena, ali veoma bliska temelja. Kao prvo, moj stariji rođak Jovan Trbojević iz Čikaga i ja smo jedini živi potomci tj. praunuci-nećaci/nećakinje Nikole Tesle. Mi smo unuci Angeline Tesla-Trbojević, starije sestre Nikole Tesle. Ovo je jedinstvena krvna veza koju sa Teslom nema niko drugi. Kao drugo, u vreme smrti Nikole Tesle 1943. godine, moj otac Nikola J. Trbojević je bio nominalni direktni naslednik Teslinog imanja, kao nećak i jedini američki državljanin koji je imao pravo, odnosno bio ovlašćen da deluje u ime Nikole Tesle, ali i kao američki državljanin koji je umro bez testamenta. Međutim, ratno vreme, bolest i poteškoće u organizovanju putovanja doprinele su tome da ove dužnosti i obaveze budu prebačene na dr Savu N. Kosanovića, drugog Teslinog nećaka, kao i da se isti prihvati privremenih obaveza za vreme rata u Njujorku. Na osnovu toga, odnosno na osnovu potpisanog sporazuma o prenosu dužnosti, Teslina imovina je prebačena u Beograd, gde je i otvoren Muzej Nikole Tesle. Ovlašćen sam da pratim porodičnu liniju nasleđivanja (u skladu sa tim kako koji član porodice umre): dr Sava Kosanović, pa dr Mica Trbojević (oboje umrli bez naslednika), pa Nikola Trbojević, pa ja. Proveo sam više od 30 godina u predstavljanju porodice prilikom primanja počasti i priznanja u čast Nikole Tesle, kao i u promovisanju sećanja i ideala mog poznatog pretka. Ukoliko se planira bilo kakvo premeštanje njegovih posmrtnih ostataka, a u cilju očuvanja legitimiteta, moja dužnost je da učestvujem u donošenju odluke i budem prisutan takvom događaju." William H. Terbo (Trbojević) *** Originalno pismo možete pročitati na linku.
