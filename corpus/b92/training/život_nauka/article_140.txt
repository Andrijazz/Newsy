> Izvor: B92
> Datum: sreda 14.08.2013
> Rubrika: život_nauka
> Naslov: Srpkinja putuje na Mars!
> Članak:

Pre nekoliko godina osnovana je neprofitna organizacija Mars One koja je sebi u zadatak stavila da do 2023. na Marsu osnuje stalnu koloniju ljudi. Jedna od kandidatkinja za ovo putovanje bez povratka je i Dajana Posavčić iz Šida. Studira astronomiju i astrofiziku u Novom Sadu i vrlo dobro zna za kakav se to put prijavila.

Pre nekoliko godina osnovana je neprofitna organizacija Mars One koja je sebi u zadatak stavila da do 2023. na Marsu osnuje stalnu koloniju ljudi. Da se razumemo, to je jednosmeran put. Oni koji odu neće se nikad vratiti. Ostaće na Marsu do kraja života, tamo će umreti i tamo će biti sahranjeni. Akcija prikupljanja prijava za ovo putovanje počela je aprila ove godine, a pre neki dan mediji širom sveta su objavili da je broj onih koji su popunili detaljan formular za putovanje na Mars premašio 100 hiljada. I ciframa: ima više od 100 000 onih koji žele da napuste plavu tačkicu i ostatak života provedu na crvenoj. Jedna od kandidatkinja za ovo putovanje bez povratka je i Dajana Posavčić iz Šida. Dajana je, kao što ćete zaključiti u nastavku ovog članka, pametna, ali i lepa devojka (što ne ide uvek zajedno). Studira astronomiju i astrofiziku u Novom Sadu i vrlo dobro zna za kakav se to put prijavila. Na moje provo pitanje Dajana nije dala izričit odgovor što me je uverilo da još puno razmišlja o svojoj nameri. Za rubriku Nauka B92.net ekskluzivni intervju je uradio urednik Astronomskog magazina.

AM: Jeste li sigurni da želite da ostatak života provedete na Marsu? Dajana: Ne znam pravi odgovor na ovo pitanje, jer, s jedne strane jesam, a sa druge ne, jer čovek ni u šta ne može biti potpuno siguran. To su već neke filozofije, u motivacionom pismu koje sam poslala stoji mnogo toga, kao i u nizu obrazaca koje sam popunila, e sad, sve zavisi od onih koji to budu čitali. U svakom slučaju, jedan takav korak, mali-veliki, za čoveka i čovečanstvo, vredan je svega. Kako ste saznali za mogućnost putovanja na Mars? O programu Mars One sam prvi put čula pre više od pola godine, od svoje prijateljice i koleginice sa fakulteta. Slušajući tek nekoliko prvih rečenica o tome, znatiželja me je zagolicala, i morala sam da znam više. Posetila sam zvanični sajt ove organizacije, detaljnije se upoznala sa samim programom i od tada sam redovno pratila novosti vezane za misiju. Šta je uticalo da popunite molbu za putovanje na Mars? Na popunjavanje prijave sam se odlučila istog trenutka kada sam čula za misiju. Stvari zbog kojih sam to uradila bile su moja znatiželja i naravno ogromna ljubav prema astronomiji. Tu je i ono uvek prisutno pitanje u našim glavama, "što da ne?", kao i sama pomisao da bih zapravo mogla biti među članovima posade koji će biti prvi ljudi na Crvenoj planeti. Moja opsesija za odlaskom u Svemir neće biti ugašena sve dok ne sklopim oči zauvek. Znam da ću to osećati svakog dana do kraja svog života, jer sam osećala od malena, a to je vrsta ljubavi i strasti, plamen koji se ne gasi, nego samo raste. Koji podaci se traže od kandidata za put? Pored standardnih, dakle lični podaci (ime, prezime, adresa, kontakt telefon i ostalo), organizacija od kandidata zahteva da naprave video u trajanju od 50 do 70 sekundi, u kojem će odgovoriti na tri pitanja (zašto bi želeli da odu na Mars; kako bi opisali svoj smisao za humor; šta ih čini savršenim kandidatima za ovu misiju), zatim da napišu motivaciono pismo, kao i da popune niz obrazaca u kojima opisuju razne situacije - suočavanje sa strahom, stresom, drugim kulturama i slično.

Zašto želite da krenete na put bez povratka? Sam život je put bez povratka, zar ne? Daću odgovor jednim citatom. "Za dvadeset godina, bićete više razočarani stvarima koje nista učinili nego onima koje jeste. Zato isplovite iz sigurne luke. Istražujte. Sanjajte. Otkrijte." Mark Tven Kako zamišljate život u koloniji na Marsu? Znate li da taj život podrazumeva veoma ograničen životni prostor, mali broj saputnika koje uz to ne poznajete, jednoličnu ishranu i nikakvu zabavu koju imate na Zemlji? Upoznata sam sa svim uslovima, čitala sam o putu, o hrani, o higijeni u putu, i u naseobini na Marsu, i za sada mogu reći da su uslovi slični onima koji su postavljeni astronautima na ISS-u. Planirano je da budući astronauti budu obučeni za više poslova, među kojima je i uzgajanje žitarica i biljaka koje će se koristiti u ishrani. Za prvih četvoro ljudi biće obezbeđen životni prostor od 200 kvadratnih metara, odnosno 50 po osobi. Što se tiče saputnika, verujem da organizacija bira različite karaktere ljudi, koji opet moraju posedovati nešto zajedničko, a to su tolerancija, upornost, istrajnost, i težnja ka perfekciji, kao i spremnost na sve rizike i sopstvenu žrtvu. Nije bitno sa kog dela planete je čovek i kojim jezikom priča, bitno je ono što nosi u sebi. Mislite li da na Marsu možete da zasnujete porodicu? Jedini odgovor koji mogu da dam na ovo pitanje je da sve zavisi od razvoja medicine, samim tim i raznih istraživanja koja će se vršiti na Zemlji, a i na Marsu. Sa jedne strane, čini se nemogućom reprodukcija na drugoj planeti, ali sa druge, opustimo se malo i odlutajmo ponovo u naučnu fantastiku koja može postati stvarnost, ukoliko ljudi jednoga dana stvarno budu naselili i druge planete. I čovek na Mesecu je nekada davno bio samo naučna fantastika, zar ne? Koliko ste upoznati sa Mars One misijom? Koliko sa planiranim uslovima za život na Marsu? Pretpostavljam da je za sada sve što sam o misiji pročitala samo teorija. Na zvaničnom sajtu organizacije stoje sve potrebne informacije vezane za misiju, sa kojima sam dobro upoznata. Uslovi su naravno surovi. Međutim, u narednih 10 godina, može se desiti, i verujem da hoće, da se razne stvari promene, počevši od samog datuma polaska, pa sve do planiranog reality show-a, da ni ne spominjem ostale stvari tehničke prirode, kao što su izrada letelica, obuka astronauta i slično. Videli smo i osetili u prethodnih nekoliko decenija i godina, koliko se tehnologija razvila, a kako je taj razvitak progresivan, ne možemo ni zamisliti šta može biti stvoreno u narednoj deceniji. Šta mislite, šta bi Vam na Marsu nedostajalo? Možda more, šume, poljane, društvo, kolači...? Ovo je najteže pitanje, mnogo toga bi mi nedostajalo, pored porodice, kućnog ljubimca i prijatelja, tu su zelenilo, cvrkut ptica, oktobarski vetar, pogled na Mesec, šum mora, miris ljubičica u proleće, pa i kolača... Mada, možda će "Marsovci" imati mogućnost pravljenja kolača, nikad se ne zna! Imate li prijatelje? Šta oni kažu na Vašu ideju da odete i ne vratite se? Imam, naravno. Mislim da su svi bili veoma šokirani kada su čuli i videli šta sam uradila, ali takođe znam da moji prijatelji znaju sve moje ljubavi, strasti i želje, i da zbog toga imam njihovu ogromnu podršku, što je u današnjem svetu veoma retko, a i veoma cenjeno. Nedostajala bih im, kao i oni meni, ali ovo je jedna misija u kojoj čovek mora biti spreman na potpuna odricanja, ako želi da bude deo ovako velike avanture. Ako odete na Mars, hoćete li nam pisati? Ako odem, naravno da hoću. Pisaću i ako ostanem (veliki sam obožavalac Astronomskog magazina).
