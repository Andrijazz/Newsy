> Izvor: B92
> Datum: petak 15.07.2011
> Rubrika: život_nauka
> Naslov: Intervju sa @VookJeremicem
> Članak:

Srpski tviteraš zbog kojeg je Ministarstvo spoljnih poslova (MSP) urgiralo kod Tvitera da mu ukinu satirični nalog @VookJeremic preko kojeg se podsmevao ministru diplomatije Vuku Jeremiću kaže za "24 sata" da je bio šokiran kad je u medijima pročitao da ga "jure kao kriminalca i to na intervenciju ministra".

TVITER - To ni (svrgnuti egipatski predsednik Hosni) Mubarak nije radio. Inače, pričao sam sa svog fejk (lažnog) naloga sa fejk (libijskim diktatorom Moamerom) Gadafijem. Čak ni Gadafiju nije palo na pamet da tuži svoj parodični nalog - kaže dojučerašnji @VookJeremic za "24 sata". Ovaj srpski tviteraš ne želi još da otkrije svoj identitet. - Radije bih se pominjao kao tviteraš, barem dok me ne pronađu. A onda ću ja njih tužiti redom i neko će platiti za takvu zloupotrebu države. Upravo tražim konsultacije i dobrog advokata - kaže lažni Vuk Jeremić. Posle intervencije Ministarstva spoljnih poslova i pritiska od strane Tvitera, @VookJeremic je odustao od originalnog nadimka i počeo da koristi nadimak @notVookJeremic. - Samo sam dodao "not", zato što je ovo "vook" očigledno za nekoga pravo ime. Ukrao sam identitet nekom "vooku", možeš misliti. Izgleda da su (zaposlene u Tviteru) smarali nedelju dana iz MSP-a, pa je jedina stvar koju su mi poslali kao zahtev to "not", da se razlikuje još više od "vook" - kaže @notVookJeremic. Ali, samo dan pošto je nalog @VookJeremic na Tviteru nestao, neki tviteraš je otvorio nalog istog naziva.

- Očigledno je dodavanjem "not" otvorena mogućnost nekom drugom da otvori nalog sa prethodnim nazivom "vook". Nisam ja, to je neko nov. U stvari, razmnožavamo se. Pokušaš da ubiješ jednog, javi se deset novih - kaže @notVookJeremic. Podsećanja radi, "Kurir" je u sredu objavio da je SBPOK pokrenuo istragu o lažnim profilima srpskih ministara i Vlade na Tviteru. "Uputili smo dopis administratorima Tvitera u kojem tražimo da se ovi lažni profili uklone, a podaci s njih zamrznu kako bi se sačuvalo sve što je pisano na njima. Objasnili smo da su preko tih profila zloupotrebljeni identiteti državnih funkcionera", citirao je "Kurir" svog sagovornika iz MUP Srbije. - Možete zamisliti kako je kada vidiš u novinama ko te juri i s kakvim sve podmetanjima "krivičnih dela" - kaže @notVookJeremic za "24 sata". Pravila za otvaranje satiričnih naloga  Komunikacija s drugim korisnicima - Ne bi trebalo da postoji kako ih ne biste doveli u zabludu. Tanka linija između vređanja i satire PROFIL - Slobodan Marković iz Centra za razvoj interneta kaže da će lažnih profila biti uvek, ali... "Tanka je linija između vređanja i satire. Ipak, mediji bi trebalo da posvete mnogo više prostora ovom problemu i vide u kom smeru država želi da vodi ovu priču, da li samo da skloni lažne profile ili možda postoji neki drugi motiv", kaže Marković. Slično viđenje ima i Istok Pavlović, jedan od najpoznatijih tviteraša. "To bi uradili u bilo kojoj državi sveta, da neko otvori lažni nalog nekog ministra. Niko ne voli da bude lažno predstavljen", kaže Pavlović. Kaži Đuri da blokira Tviter... SLUŽBA - U kabinetu ministra Jeremića tvrde da nisu angažovali policiju niti Službu za borbu protiv organizovanog kriminala, već da su pre nekoliko meseci pisali Tviteru. "Žalili smo se, konkretno, na određene tvitove u kojima se pogrdnim imenima nazivaju strane diplomate sa kojima se ministar Jeremić sretao i na vulgarne postove", kažu u kabinetu ministra spoljnih poslova. Kako saznajemo, SBPOK je zaista dobio nalog da istraži lažne naloge na Tviteru, ali je nepoznanica ko je naručio praćenje tviteraša... 
