> Izvor: B92
> Datum: četvrtak 13.06.2013
> Rubrika: život_nauka
> Naslov: Ćelija izbliza (FOTO)
> Članak:

Iako nam kompjuterske simulacije pružaju mogućnost da pogledamo mikrosvet izbliza, ponekad je važno pred sobom imati stvarni (uvećani) model nečega kako bi razumeli šta i kako nešto radi. Tako je i sa ćelijom. Pred vama je model ćelije sa opisom organela.

Nedavno je u Istraživačku stanicu Petnica pristigao i model životinjske ćelije za potrebe obrazovnog rada sa mladima zaljubljenim u prirodne nauke. Model je veličine jedan metar, i napravljen je od stakla i drugih izdržljivih materijala. Na njemu se odlično vide veličine, oblici, i položaji pojedinih organela. Na slici su brojevima označene pojedine organela, a u nastavku možete videti i njihovu ulogu u funkcionisanju ćelije. 1. Mikrovili - mikroskopske izbočine na površini ćelije, koji doprinose povećanju apsorbcione površine ćelije. Učestvuju u apsorbciji, sekreciji, medjućelijskoj adheziji i transdukciji mehaničkih signala. 2. Sekretorne vezikule - sadrže supstance koje se egzocitozom ekskretuju izvan ćelije. 3. Ćelijska membrana - daje oblik i veličinu ćeliji i omogućava komunikaciju sa spoljašnjom sredinom 4. Centriole - cilindrične ćelijske strukture, sastavljene od mikrotubula. Učestvuju u ćelijskoj deobi obrazujući deobno vreteno.

5. Mikrotubuli - proteinske strukture koje učestvuju u formiranju citoskeleta. Omogućavaju transport kroz ćeliju gradeći platformu za kretanje sekretornih vezikula, organela i različitih supstanci. 6. Jedro (nukleus) - ćelijska organela eukariotskih ćelija, u kojem je smešten genetički materijal. 7. DNK - genetički materijal smešten u jedru eukariotske ćelije 8. Jedarce (nukleolus) - ćelijska organela eukariotskih ćelija, smeštena u jedru. Na njemu se odvija transkripcija ribozomalne RNK. 9. Pore na jedrovoj membrani 10. Jedrova membrana 11. Ribozomi - ćelijska organela na kojoj se vrsi sinteza proteina. 12. Hrapav endoplazmatični retikulum - Sistem membrana koji na svojoj spoljašnjos stani ima ribozome. Osnovna uloga ove organele je sinteza različitih molekula i njihov transport kroz ćeliju. 13. Glatki endoplazmatični retikulum - Na svojoj spoljašnjoj strani nema ribozome. Pred osnovne uloge u sintezi i detoksikaciji različitih materija, u mišićnim ćelijama služi i kao depo kalcijuma. 14. Lizozom - ćelijska organela koja sadrzi hidrolitičke enzime i učestvuje u razlaganju različitih supstanci. 15. Mitohondrija - ćelijska organela na kojoj se vrši sinteza ATP-a u procesu ćelijskog disanja. 16. Transportne vezikule - transportuju molekule kroz ćeliju. 17. Goldžijev aparat - deo unutrašnjeg membranskog kompleksa na kojima se vrši završna obrada određenih proteina, njihovo sortiranje i formiranje sekretornih vezikula. 18. Dezmozomi - ćelijska struktura koja ima funkciju u medjućelijskoj adheziji.
