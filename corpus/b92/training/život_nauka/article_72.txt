> Izvor: B92
> Datum: nedelja 8.12.2013
> Rubrika: život_nauka
> Naslov: Na Festivalu nauke ukupno 31.000 ljudi
> Članak:

Četiri festivalska dana, pet lokacija, sedam superheroja nauke i 31.000 superheroja posetilaca, obeležili su sedmo izdanje Festivala nauke, koje je održano od 5. do 8. decembra u Beogradu.

Neobične interaktivne postavke, spektakularni naučni šou programi, razigrane radionice kreirane za najmlađe i ozbiljne naučne debate o aktuelnim problemima, privukle su posetioce iz cele Srbije, ali i zemalja regiona. Festival je ove godine, kako je saopšteno, ugostio 15.000 školaraca koji su stigli u posetama koje je organizovano više od 300 škola. Tokom četiri dana festivala najviše đaka stiglo je iz Čačka, dok su najveći put prevalili gosti iz Zubinog Potoka, Kosovske Mitrovice, Skoplja, Mrkonjić Grada...Njih je na festivalskim lokacijama dočekalo 550 učesnika iz 52 naučno-obrazovne institucije. Da je Festival nauke postao pravo mesto za zabavu i učenje, dokaz je i rođendan jednog posetioca koji je svoj praznik proslavio baš na Festivalu nauke. U bivšoj Robnoj kući "Kluz", sada poznatoj kao Zepter Expo, brojni posetioci otkrili su sve tajne naše planete uz pomoć NIS-a i postavke "Od Zemlje Zemlji".

Najhrabriji su se usudili da "Zatalasaju geografiju", mnogi su posmatrali kako nastaje cunami na "Plavoj planeti", dok je veliko interesovanje izazvala i "Savršena simulacija" pomoću koje su svi zainteresovani na kratko postali zvezde filmova. Uz njih su zablistali i naučnici-školarci, festivalski Eskeprtinejdžeri, koji su u posebnoj zoni demonstrirali svoja znanja i sposobnosti. Studentski kulturni centar i ovog festivala bio je mesto zanimljivih šou programa i zabavnih naučnika koji su stigli iz cele Evrope. Najveće interesovanje izazvali su gosti sa Lund univerziteta koji su svojom biološkom predstavom "Šou sa velikim VAU" oduševili publiku svih uzrasta. Psihološke igrice i čuveni eksperimenti bili su pravi mamac da posetioci shvate da "Po ruci se poznaju junaci". Galeriju SKC-a oživele su naučne radionice i brojni eksperimenti, među kojima su se izdvojili francuski trikovi naučne trupe "Les Atomes Crochus". Galerija Narodne banke Srbija privukla je sve željne putovanja u svemir, koji su odlučili da postanu "Zvezdani detektivi" i da se upuste u avanturu "Pravac svemir".

Novi festivalski prostor, zgrada bivšeg Eurosalona, postala je pravo naučno igralište za najmlađe posetioce. Njihovu pažnju na prečac je zaokupio "Miš beli - heroj smeli", a mnogi su bili zainteresovani za naučnu diskoteku postavke "Čarolije ili laboratorija?". Više od 3.000 ljudi obišlo je i petu festivalsku lokaciju, Naučni centar Muzeja nauke i tehnike, čiji je tvorac koncepta upravo Festival nauke. Festival nauke je najveći događaj u regionu kojim se promovišu nauka i obrazovanje. Generalni sponzor Festivala nauke je kompanija NIS koja se oslanja na naučno-tehničke aktivnosti, primenu novih tehnologija i inovacija u svim oblastima poslovanja u cilju ostvarivanja rasta i razvoja kompanije. Prijatelj manifestacije je MT:S, a sponzori su Erste banka, kompanije Koka Kola, McDonalds, Imlek, Bambi i Grafix. Festival su podržali Centar za promociju nauke, Sekretarijat za obrazovanje i dečiju zaštitu, opština Savski venac, Ministarstvo prosvete, nauke i tehnološkog razvoja kao i strane ambasade i kulturni centri, navedeno je u saopštenju.
