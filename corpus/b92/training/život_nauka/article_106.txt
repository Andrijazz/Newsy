> Izvor: B92
> Datum: nedelja 13.10.2013
> Rubrika: život_nauka
> Naslov: Radio talasi bolje štite biljke od pesticida?
> Članak:

Grupa naučnika sa irskog univerziteta Limerik uspela je da poveća otpornost biljaka radio-talasima, koji su dali bolje rezultate od pesticida.

Istraživanje je trajalo punih 15 godina, a učestvovali su naučnici stručni za poljoprivredu, biolozi i hemičari, koji su dokazali da voda tretirana radio-talasima ima pozitivne efekte na vreme klijanja poljoprivrednih kultura, kao i na njihov rast, prenosi Dojče vele. Oni su uspeli da dokažu da tretman vode radio-talasima stvara fizičke efekte u strukturi vode. Ustanovljeno je da voda na koju su uticali radio-talasi bolje vezuje atmosferski azot u formi nitrata, i obogaćuje tlo mineralima koji su neophodni za rast biljaka. Naučnici tvrde da bi zalivanje biljaka takvom vodom ubuduće zamenilo intenzivnu upotrebu pesticida. To bi, takođe, značilo da postoji ekološka alternativa za genetski modifikovane organizme. Naučnik Ostin Darag je sa grupom kolega električni napon od 24 volta najpre pretvorio u radio-talase frekvencije do 27 MHz, a njih je u vodu preneo specijalnom antenom. Tako je došlo do promena strukture vode: povećala se njena rastvorljivost i sposobnost vezivanja drugih materija, a posledica svega je da voda brže i bolje prodire u biljku i tako efektnije snabdeva koren i listove neophodnim hranljivim materijama. To dovodi do boljeg razvoja korenskog sistema biljke, što doprinosi njenoj otpornosti i smanjuje potrošnju vode. Ova metoda je dobila naziv "Vi-akva" ili vitalizovana voda i ima još dobrih osobina: jače podstiče fotosintezu biljke, što dovodi do povećanja količine atmosferskog ugljen-dioksida koji se pretvara u biomasu. Celokupan prinos voća i povrća se povećava i za 30 odsto. Voda tretirana radio-talasima pozitivno deluje na mikroorganizme u zemlji, što podmlađuje zemljište i smanjuje njegovu eroziju. Harold Loler, jedan od vodećih irskih stručnjaka za poljoprivredu i direktor irske Nacionalne botaničke bašte, kaže da je lično pratio uzgoj salate zalivane vodom tretirane radio-talasima i mogao da poredi tu salatu sa onom koja je uzgajana na konvencionalan način. Biljke zalivane eksperimentalnom vodom su, prema njegovim rečima, bile zdravije i otpornije i bilo im je potrebno manje đubriva, a njihovo korenje je bolje moglo da crpi hranljive materije iz zemljišta. Ako se ova metoda u daljim eksperimentima pokaže kao ispravna, ona bi mogla da postane vrlo ozbiljna alternativa metodama konvencionalne poljoprivrede. To bi značilo i bitno smanjivanje genski manipulisanih biljaka.
