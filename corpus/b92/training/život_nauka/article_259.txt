> Izvor: B92
> Datum: subota 17.11.2012
> Rubrika: život_nauka
> Naslov: Otkrivena dosad najudaljenija galaksija
> Članak:

Naučnici su otkrili dosad najudaljeniju galaksiju, toliko staru da je njena svetlost do nas putovala nekih 13,3 milijardi godina, saopštila je NASA.

S obzirom na to da je svemir star 13,7 milijardi godina, to znači da je svetlost sa ove galaksije putovala prema nama kroz skoro celu istoriju vremena i prostora. Nazvana MACS0647-JD, vremešna galaksija, koju su astronomi mogli da posmatraju onakvu kakva je bila svega 420 miliona godina nakon Velikog praska, otkrivena je pomoću svemirskih teleskopa Habl i Spicer, kao i prirodnog fenomena, poznatog kao gravitaciono sočivo. Gravitaciono sočivo je jedan od efekata koji se javlja kada objekat (grupe galaksija) snažne gravitacije savije svetlost koja potiče od nekog udaljenog izvora, prema jednoj žižnoj tački, čineći udaljeni objekat bližim. "Ovaj fenomen radi ono što nijedan teleskop koji je čovek napravio ne može da učini. Bez tog prirodnog "zumiranja" bili bi nam potrebni nadljudski napori da vidimo tu galaksiju", kazao je Mark Postman iz Instituta za svemirske teleskope u Baltimoru i vođa tima koji je otkrio ovu galaksiju. MACS0647-JD deluje kao mala galaksija, daleko manja od Mlečnog puta - široka je svega 600 svetlosnih godina, dok se naša galaksija prostire na 150.000 svetlosnih godina. Astronomi veruju da će se MACS0647-JD spojiti sa drugim galaksijama kako bi se stvorila jedna mnogo veća. "Ovaj objekt bi mogao biti jedan od onih fundamentalnih blokova od kojih su sačinjene sve galaksije. Tokom narednih 13 milijardi godina desiće se na desetine, stotine pa čak i hiljade spajanja galaksija ili delova galaksija", rekao je Den Ko koji je, takođe, učestvovao u istraživanju nove galaksije.
