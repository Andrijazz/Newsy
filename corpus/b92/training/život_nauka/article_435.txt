> Izvor: B92
> Datum: utorak 24.05.2011
> Rubrika: život_nauka
> Naslov: Srbija domaćin velikog skupa o Internetu
> Članak:

Četvrta konferencija "Evropski dijalog o upravljanju Internetom" - EuroDig 2011, biće održana 30. i 31. maja u Sava centru u Beogradu. Konferencija se ove godine prvi put organizuje van zapadne Evope, a dosadašnji domaćini ovog skupa bili su Madrid, Ženeva i Strazbur.

EuroDig 2011 otvoriće predsednik Vlade Republike Srbije Mirko Cvetković i državna sekretarka za Digitalnu agendu Jasna Matić. Na skupu se očekuje prisustvo preko 400 učesnika iz zemlje i Evrope: predstavnika Evropske komisije i Parlamenta, Saveta Evrope i nadležnih ministarstava evropskih država, regulatornih agencija, Evropske asocijacije pružalaca Internet usluga, telekomunikacionih operatora, predstavnika Internet kompanija (Google, Yahoo!, Microsoft, Skype), proizvođača opreme (Cisco, Ericsson), registara Internet adresa, medijskih udruženja, predstavnika privatnog sektora, akademskih institucija, nevladinih organizacija i mreža, kao i Internet zajednica (ISOC, ICANN). Neka od pitanja o kojima će učesnici raspravljati na otvaranju su: Koja je uloga Interneta u demokratiji? Da li Internet predstavlja alat ili zamku? Da li je pristup Internetu postao osnovno pravo koje su vlasti u obavezi da obezbede građanima? Nastavak rasprave će se odvijati u kontekstu nedavnih političkih previranja u severnoj Africi i na Bliskom istoku.

U nastavku konferencije biće reči i o sledećim temama: Kako uspostaviti balans između slobode govora i borbe protiv govora mržnje i rasizma? Kako se društveni mediji transformišu u skladu sa protokom i deljenjem informacija? Kako će se tretirati tema zaštite ličnih podataka prema novim standardima koje formiraju Evropska unija i Savet Evrope? Kako postići sajber bezbednost i boriti se protiv visokotehnološkog kriminala? Učesnici iz cele Evrope razgovaraće o ovim pitanjima tokom niza plenarnih sesija i radionica, što će im pomoći da pripreme izveštaj o evropskom doprinosu za Forum o upravljanju Internetom koji će biti održan 27-30. septembra 2011. godine u Najrobiju (Kenija). O EuroDigu Evropski dijalog o upravljanju Internetom (EuroDig) je otvorena platforma za diskusiju i razmenu o pitanjima javne politike u vezi sa upravljanjem Internetom između zainteresovanih strana iz svih krajeva Evrope, uključujući i civilno društvo, biznis sektor, tehničke i akademske zajednice, kao i evropske Vlade, institucije i organizacije. EuroDig ima za cilj da oblikuje evropsku perspektivu i odgovori na izazove upravljanja Internetom, kao i da pomogne evropskim akterima da razmene svoje stavove i da pripreme evropski doprinos Forumu o upravljanju Internetom u organizaciji Ujedinjenih Nacija. Zainteresovani će imati mogućnost da "daljinski" učestvuju preko 12 habova koji su registrovani u Jermeniji, Bangladešu, Barbadosu, Belorusiji, Bosni i Hercegovini, Kolumbiji, Francuskoj, Moldaviji, Španiji, Švedskoj (2) i Ukrajini. Habovi predstavljaju lokalne skupove koji se održavaju paralelno i omogućavaju lokalnim učesnicima da gledaju i interaktivno učestvuju preko Interneta slanjem komentara i pitanja u realnom vremenu, jednako kao da učestvuju u sesiji. Organizatori habova mogu da održe lokalne debate i razgovaraju o temama EuroDig-a iz lokalne perspektive.

Domaćin konferencije je Uprava za Digitalnu agendu Republike Srbije, a organizatori su Savet Evrope, Švajcarska federalna kancelarija za telekomunikacije (OFCOM), Diplo Fondacija, Evropska radiodifuzna unija (EBU) uz podršku Registra nacionalnog Internet domena Srbije (RNIDS), Regulatorne Agencije za elektronske komunikacije (RATEL), Eunet-a, Istraživačke stanice "Petnica" i drugih. Sponzori konferencije su: Telenor, Huawei, Microsoft, Google, Switch, VeriSign, Eunet, ICANN, Ericsson, Affilias, RNIDS, USAID i IREX. Pored glavnog programa konferencije, biće organizovan i niz radionica. Kotizacija za učešće na skupu se ne plaća. Više informacija o programu, radionicama i prijavi možete videti na adresi www.eurodig.rs.
