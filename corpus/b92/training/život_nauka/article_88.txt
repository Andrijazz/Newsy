> Izvor: B92
> Datum: nedelja 10.11.2013
> Rubrika: život_nauka
> Naslov: Jovanović: Obrazovanje treba da bude efikasnije
> Članak:

Ministar prosvete nauke i tehnološkog razvoja Tomislav Jovanović poručio je danas u đačkom parlamentu, koji se povodom Svetskog dana nauke održava u Skupštini Srbije, da srpsko obrazovanje mora da bude efikasnije, a da cilj škola treba da omogući dalje školovanje ili zaposlenje.

Ministar je prisustvovao debati učenika o budućnosti Beograda, i nakon duskusije istakao da je impresioniram onim što je u srpskom parlamentu čuo od đaka. "Ovo je zaista bila impresivna diskusija. Vaši predlozi prevazilaze vaše godine i daju podstrek da obrazovanje učinimo efikasnijim", kazao je ministar. Jovanović je ocenio da srpski sistem obrazovanja može da bude mnogo bolji, da u našoj zemlji ima dovoljno obrazovnih kadrova, jer da nema, ne bi u Srbiju došli, na primer, Fijat i Majkrosoft. Prema njegovim rečima, srpskom obrazovanju nedostaje interaktivno učenje. Inače, Evropski đački parlament od petka se odrzava u Domu Narodne skupštine Srbije i završava se danas, na Svetski dan nauke, a manifestaciju je organizovao Centar za promociju nauke. Tokom tri dana, učenici su se upoznali sa parlamentarnim procesima odlučivanja kroz simulaciju rada skupštine. Kroz radne grupe i u radu sa naučnicima, oni su diskutovali i o najnovijim pitanjima na temu "Budućnost našeg grada". Svetski dan nauke je datum koji je predložen na Svetskoj naučnoj konferenciji u Budimpešti 1999. godine, sa ciljem da se skrene pažnja na potrebu za novom vezom između nauke i društva. Tim povodom UNESKO je ustanovio Svetski dan nauke za mir i razvoj, koji je prvi put obeležen 10. novembra 2002. godine. U Srbiji je taj dan prvi put proslavljen 2011. godine, na inicijativu Centra za promociju nauke. Ove godine CPN je obeležio Svetski dan nauke organizacijom Evropskog đačkog parlamenta sa namerom da istakne potrebu za jačanjem dijaloga i razmene između studenata i naučnika i učenika upoznavanjem sa parlamentarnim procedurama za nauku i istraživanja. Ovakav rad sa učenicima im omogućava da formiraju kvalifikovano mišljenje, steknu veštine debatovanja ali i da se upoznaju sa radom parlamenta i evropskom zajednicom. Oko 2.000 učenika iz cele Evrope učestvuje u 20 nacionalnih parlamenata. Sto odabranih će imati priliku da učestvuje na završnom Evropskom đačkom parlamentu, koji će se održati tokom konferencije Evropskog naučnog foruma,u Kopenhagenu 2014. Pored Svetskog dana nauke, koji Republika Srbija obeležava kao članica UNESKO-a, 2011. godine je, odlukom Vlade, ustanovljen i nacionalni Dan nauke, 10. jul- dan rođenja Nikole Tesle.
