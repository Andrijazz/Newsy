> Izvor: B92
> Datum: petak 30.08.2013
> Rubrika: život_nauka
> Naslov: Ko će da nam vodi resor nauke?
> Članak:

Danas se očekuje izbor novog sastava rekonstruisane Vlade Srbije, a u njemu se kao nadležan za resor prosvete, nauke i tehnološkog razvoja našao prof. dr Tomislav Jovanović. Redovni je profesor Medicinskog fakulteta u Beogradu. Međutim pored naučne biografije u oči upadaju kvazi naučne aktivnosti, npr. one koje se bave fenomenom Rtanj planine.

Juče je i sam premijer potvrdio da je zvanični kandidat za mesto novog ministra prosvete, nauke i tehnološkog razvoja prof. dr Tomislav Jovanović, doktor medicinskih nauka. Redovni je profesor Medicinskog fakulteta u Beogradu, i rukovodilac većeg broja domaćih i međunarodnih naučnih projekata. Autor velikog broja naučnih i stručnih radova iz oblasti kojima se bavi. Iako naučna biografija budućeg ministra nauke izgleda korektno, problem predstavljaju kvazi-naučni elementi, među kojima je i članstvo u "timu medicinskih stručnjaka" u okviru "Rtanj festivala 2012". Organizatori ovog Festivala između ostalog u svojoj publikaciji kažu: "Ovo je jednistvena prilika da se čuju diametralno različita mišljenja, stavovi i teorije o Rtnju u funkciji piramidalne građevine, energetike piramida na modelu Rtnja, uticaju rtanjskog magnetizma na ljudski organizam kao i na prostor i vreme". Pokret "Spasimo nauku" podseća kako su prosvetu i ranije predvodile osobe koje su podsticale kvazi-nauku ili ukidale darvinizam i evoluciju, u školama. "Na sreću tada te ideje nisu zaživele", zaključuju u saopsštenju naučnici iz pokreta "Spasimo nauku", postavljljajući pitanje: "Šta će se ovoga puta desiti?".
