> Izvor: B92
> Datum: utorak 22.01.2013
> Rubrika: život_nauka
> Naslov: Kloniranje neandertalca - da ili ne?
> Članak:

Bilo je sigurno i čudnijih oglasa za roditeljstvo u istoriji, ali ovo je nešto potpuno drugačije - ugledni profesor genetike sa Harvarda traži "ženu izuzetno sklonu avanturama " koja bi bila surogat majka za kloniranu bebu neandertalca.

Dr Džordž Čerč kaže da će kloniranje bebe neandertalca biti moguće tokom našeg života, a za magazin "Špigl" najavio je da će korišćenje matičnih ćelija da bi se "stvorio" neandertalac imati velike koristi za čovečanstvo. "Prvi korak je sekvenciranje genoma, a to je već rađeno. Sledeći korak je da se genom 'rastavi' na npr. 10.000 delića, a posle toga... da se sve to spoji u ljudsku matičnu ćeliju, koja će nam omogućiti da stvorimo klon neandertalca," rekao je dr Čerč. Koristi ovog eksperimenta bi bile "u povećanju genetskog diverziteta", tvrdi Čerč, koji kaže da korišćenje surogat majke ipak ima preduslov - a to je da to bude društveno prihvatljivo. Naravno, mnogi se protive kontroverznom idejom da se klonira neandertalac, a u prvi plan se guraju etička pitanja. "Mislim da nije fer da se ljudi stavljaju u situaciju gde će biti ismejani i gde će da ih bude strah," smatra bioetičar Bernard Rolin sa državnog Univerziteta Kolorada u Fort Kolinsu za britanski "Independent". Moguće je i da će se beba neandertalca roditi bez imunuiteta za savremene zarazne bolesti i da zbog toga neće preživeti. Neandertalci, naši najbliži gentski rođaci, izumrli su sa planete pre 30,000 godina. "Ako se ostave po strani brojna etička pitanja, koje za sobom povlači stvaranje jedinog primerka izgubljene ljudske rase i koji je predodređen da bude "medijsko čudovište"... nisam siguran da je dr Čerč u pravu kada kaže da je toliko lako klonirati neandertalca," napisao je kolumnista "Forbsa" Aleks Nap. "I drugi sisari su klonirani... Ali, plaća se visoka cena za to - klonovi često imaju brojne zdravstvene probleme. Npr. prva klonirana ovca - Doli - bila je jedan od 29 kloniranih embriona i samo je ona preživela... Takođe, i surogat majka će podneti veliku žrtvu. U praksi, za uspeh ovog projekta biće potrebno desetak žena - a većina njih će preživeti traume pobačaja i mrtvorođene dece, što je nešto što mora da se očekuje kada je u pitanje kloniranje." Ipak, dr Čerč smatra da su svi izazovi očekivani i da sve može da se reši uspešno. "Možemo da kloniramo sve vrste isara, tako da je vrlo moguće da možemo da kloniramo i čoveka. Zašto to ne bi bilo moguće? Sigurno je da da uspeh zavisi od puno stvari, ali ja verujem da to može da se učini," rekao je dr Džordž Čerč. On je u intervjuu za nemački "Špigl" rekao da je kloniranje ljudi "možda zabranjeno u Nemačkoj, ali ne i u celom svetu", a dodao je i da se zakoni mogu promeniti. "To bi moglo da ima mnoge benefite, a moj posao je da njih povećam, a umanjim rizike. Možda neandertalci razmišljaju drugačije od nas, možda bi bili i inteligentniji od nas. Kada dođe vreme da idemo sa ove planete ili da se borimo sa nekom epidemijom, nije nerazumno pomisliti da bi njihov način razmišljanja mogao da nam koristi", rekao je Čerč. Čerč u kontroverznom razgovoru za nemački list nagoveštava da bi trebalo razmisliti i o kloniranju više neandertalaca. "Da, ako želite da vidite kako razmišljaju, potrebno je da ih bude više, potrebno je da imaju nekakav osećaj identiteta, možda bi mogli da načine nekakvu neo-neandertalnu kulturu, postanu politička sila...", naveo je Čerč. Čerč je odbacio mogućnost da će uskoro biti klonirani dinosaurusi ili da će naučnici stvarati nove vrste nalik onim iz naučno-fantastičnih filmova, ali je naveo da je DNK "glavni materijal budućnosti". Uporedivši organizme sa "minijaturnim, veoma preciznim mašinama" Čerče je dodao da će uskoro doći DNK kompjuteri, mnogo bolji i efikasniji od postojećih, da se već stvaraju organizmi koji će kao produkt metabolzima davati gorivo za automobile...
