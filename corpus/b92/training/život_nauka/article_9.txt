> Izvor: B92
> Datum: petak 25.04.2014
> Rubrika: život_nauka
> Naslov: Ko će biti novi ministar prosvete?
> Članak:

Kako B92 nezvanično saznaje novi ministar prosvete i nauke mogao bi da bude dr Srđan Verbić. Neki mediji su ovaj izbor okarakterisali kao "najveće iznenađenje nove Vlade", ali stručna javnost nije iznenađena ovakvim izborom.

Srđan Verbić je rođen 27. maja 1970. godine u Gornjem Milanovcu. Trenutno radi u Zavodu za vrednovanje kvaliteta obrazovanja i vaspitanja.
Tokom školovanja bio je polaznik prvih programa Istraživačke stanice Petnica, učesnik više saveznih smotri "Nauka mladima" i stipendista SANU i Republičkog fonda za talente. U oktobru 1986. dobio je Oktobarsku nagradu Grada Beograda za najbolji srednjoškolski istraživački rad iz astronomije.
Tokom školovanja bio je polaznik prvih programa Istraživačke stanice Petnica, učesnik više saveznih smotri "Nauka mladima" i stipendista SANU i Republičkog fonda za talente. U oktobru 1986. dobio je Oktobarsku nagradu Grada Beograda za najbolji srednjoškolski istraživački rad iz astronomije.
Diplomirao je teorijsku fiziku na Fizičkom fakultetu Univerziteta u Beogradu, nakon čega počinje da radi kao rukovodilac programa fizike u Istraživačkoj stanici Petnica. Magistarski rad iz oblasti veštačke inteligencije odbranio je 2001. godine. Od 2003. godine učestvuje u međunarodnoj studiji učeničkih postignuća PISA, a od 2005. radi u Zavodu za vrednovanje kvaliteta obrazovanja i vaspitanja u početku kao savetnik-koordinator za prirodne nauke, a od 2013. godine i kao rukovodilac Centra za ispite.

U januaru 2014. godine je doktorirao na temu vrednovanja testova znanja, na Univerzitetu u Beogradu. Dr Verbić je autor tri osnovnoškolska udžbenika iz fizike i recenzent više udžbenika i knjiga iz popularne nauke. Aktivno se bavi i promocijom nauke. Stručna javnost ga posebno ceni zbog dvadeset godina iskustva u naučnom obrazovanju nadarenih srednjoškolaca, tokom kojih je organizovao oko 100 seminara i radionica za srednjoškolce, studente i nastavnike, kao i dvanaest konferencija mladih talentovanih srednjoškolaca.
Magistarski rad: "Veza minimizacije slobodne energije, skrivenih Markovljevih lanaca i dekodovanja linearnih blok kodova", Fizički fakultet u Beogradu, 2001. Doktorat: "Heuristike za maksimizaciju informacione vrednosti računarskih testova znanja", Univerzitet u Beogradu, 2014.
Vodio je projekat izrade predloga standarda za kraj obaveznog obrazovanja u prirodnim naukama. Veoma je aktivan u međunarodnoj mreži koja okuplja organizacije koje se bave talentovanim učenicima. Srđan Verbić je veoma aktivan na društvenim mrežama. Tako ga na Tviteru (@sverbic), kao i na njegovom blogu možete pratiti i čitati sve u vezi sa temama iz obrazovanja, nauke i rada sa mladim talentima. Srđan Verbić je i dobar promoter nauke, pa drži popularna predavanja i piše naučno-popularne tekstove. Pisao je i za rubriku Nauka na b92.net. Pogledajte njegov tekst o "Benezetovom eksperimentu".
