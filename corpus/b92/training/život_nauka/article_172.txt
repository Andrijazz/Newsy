> Izvor: B92
> Datum: sreda 19.06.2013
> Rubrika: život_nauka
> Naslov: Ambasador Norveške u Petnici
> Članak:

Istraživačku stanicu Petnica na početku realizacije letnje grupe seminara posetio je ambasador Kraljevine Norveške Njegova ekselencija Nils Ragnar Kamsvag, i tom prilikom poručio da je veoma važno podsticati otvoreno i kritičko razmišljanje kod mladih.

Povodom početka sezone letnjih programa Istraživačke stanice Petnica tokom koje će biti realizovano 40 različitih seminara i kampova, Njegova ekselencija Nils Ragnar Kamsvag, ambasador Kraljevine Norveške je okupljenim srednjoškolcima iz celog regiona bivše Jugoslavije, objasnio strateško razmišljanje njegove domovine u kontekstu trošenja prirodnih resursa i ekonomskog razvoja. Ambasador Norveške je u razgovoru sa oko 150 polaznika programa biologije, arheologije i biomedicine, konstatovao "da je Petnica sjajno mesto, i da je dobro da mladi talentovani ljudi koji vole prirodne i društvene nauke, imaju gde svoja interesovanaj da zadovolje na najkvalitetniji mogući način. " Tokom ovog leta će u Petnici biti realizovano 40 seminara i kampova za oko 1200 srednjoškolaca iz Srbije, ali i Hrvatske, Bosne i Hercegovine, Crne Gore i Makdonije. Tom prilikom biće pokriveno 16 oblasti prirodnih, društvenih i tehničkih nauka, od astronomije i elektronike, preko biologije, hemije i geologije, pa do arheologije, istorije, lingvistike, i dizajna.

Istraživačka stanica Petnica je u prethodnih mesec dana uspela da uz pomoć svojih bivših polaznika obezbedi sredstva da započne realizaciju letnjih aktivnosti, a aktivno dalje traži podršku kompanija kako bi se svi planirani programi i realizovali. Tokom posete Njegove ekselencije ambasadora Kraljevine Norveške, učesnici Petničkih programa su predstavili svoja mala naučna istraživanja na kojima rade, a razgledane su i sve laboratorije koje posle rekonstrukcije izgledaju kao najmodernije evropske laboratorije. "Bilo bi dobro da se u obrazovanje i nauku što više ulaže kako bi se smanjio odliv mozgova, i kako bi Srbija mogla da se razvija brže" - zaključio je gospodin Nils Ragnar Kamsvag, ambasador Norveške, na kraju posete Istraživačkoj stanici Petnica.
