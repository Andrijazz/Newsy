> Izvor: B92
> Datum: petak 14.09.2012
> Rubrika: život_nauka
> Naslov: Velika kometa udarila u Jupiter
> Članak:

Posledica sudara je bio toliko sjajan bljesak da su ga opazili i astronomi amateri.

U ponedeljak rano po podne, po našem vremenu, Jupiter je pogodilo veliko nebesko telo, verovatno kometa ili asteroid. Posledica sudara je bio bljesak toliko veliki i sjajan da su ga opazili i astronomi amateri,piše Politika. Ovaj svemirski "udes" prvi je prijavio Den Peterson, astronom-amater iz američke države Viskonsin, koji je baš u tom trenutku posmatrao najveću planetu u Sunčevom sistemu. Brzo su se javili i drugi astronomi. Jedan od njih je čak napravio snimak eksplozije i postavio ga na internet. Kalifornijski naučnici iz laboratorije u Pasadeni veruju da je sudar izazvala velika zaleđena kometa iz "Jupiterove familije", jedna od ledenih lopti koje kruže oko ove planete. Čini se da udar nije ostavio nikakav trag. Milan Jeličić, sekretar astronomskog društva "Ruđer Bošković", kaže da u opservatoriji na Kalemegdanu nisu posmatrali planete u to vreme. - Mi posmatramo uveče. Noćas je mogla da se vidi Venera, a Jupiter je često "uletao" u oblake. Danima je loše vreme. On kaže da je sasvim verovatno da je Jupiter udarila kometa. - Jupiter posle Sunca ima najveću privlačnu moć od svih tela Sunčevog sistema. Zato drži oko sebe najveću porodicu prirodnih satelita i ima svoj prsten. Verovatno je privukao neko nebesko telo koje je palo na njegovu površinu i došlo je do svetlosnog efekta. Na sličan način je 1994. Jupiter privukao kometu Šumejker-Levi. Taj događaj su posmatrali astronomi iz celog sveta. - Kada je Šumejker-Levi kometa udarila Jupiter, njeno jezgro se raspalo. To su posmatrali i astronomi iz Beograda. Videle su se tamne mrlje - seća se Jeličić. Zaljubljenicima u zvezdano nebo, koji bi ovih dana hteli da posmatraju Jupiter, predlaže da to čine oko 3 sata po ponoći. - Jupiter se sada nalazi na jutarnjem nebu. Na večernjem nebu nema nijedne planete. Izjutra se vidi najsjajnija planeta Venera (zvezda danica), a iznad nje se nalazi druga po sjaju Jupiter - kaže Milan Jeličić.
