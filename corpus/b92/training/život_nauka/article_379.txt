> Izvor: B92
> Datum: četvrtak 10.11.2011
> Rubrika: život_nauka
> Naslov: Iščezle dve vrste afričkih nosoroga
> Članak:

Nekoliko vrsta nosoroga krivolovom su dovedene do ivice egzistencije a neke su čak i nestale, pokazala je nedavno objavljena Crvena lista ugroženih vrsta, zlatni standard za očuvanje životinjskog i biljnog sveta.

Kako je navela Unija za očuvanje prirode (IUCN) koja pravi listu, četvrtina sisara sa njihove liste nalazi se u rizičnoj grupi. Oko trećina od 61.900 vrsta koje se nalaze u katalogu IUCN-a klasifikovane su kao "ranjive", "ugrožene", "kritično ugrožene" ili izumrle a neke grupe, naročito amfibije i reptili beleže rapidan pad. Nosorozi su proteklih godina naročito teško pogođeni. Njihovi rogovi - koji se koriste za pravljenje drški noževa na Bliskom istoku i u tradicionalnoj medicini kao afrodizijaci u istočnoj Aziji - mogu da dostignu i stotine hiljada dolara na crnom tržištu. Nove procene pokazale su da je crni nosorog (Diceros bicornis longipes) koji živi u zapadnoj Africi sada istrebljen, pridruživši se tako dugoj listi drugih životinja od tasmanijskog tigra do arapske gazele koje više ne hodaju ovom planetom. Beli nosorog centralne Afrike (Ceratotherium simum cottoni) klasifikovan je kao "verovatno istrebljen u divljini" dok je javanski nosorog (Rhinoceros sondiacus) zauzeo poslednje uporište nakon što je prošle godine ubijen poslednji primerak njegovog vijetnamskog rođaka. "Ljudi su vladari zemlje i mi smo odgovorni za zaštitu vrsta koje dele sa nama naše okruženje", navodi se u saopštenju IUCN-a. "U slučaju zapadnog crnog i severnog belog nosoroga situacija bi bila drugačija da su primenjene mere očuvanja". IUCN je naveo i nekoliko dobrih vesti poput one da se južna podvrsta belog nosoroga (Ceratotherium simum simum) "vratila iz mrtvih" budući da je broj od 100 primeraka sa kraja 19. veka porastao na današnjih 20.000. Przevalski konj iz centralne Azije (Equus ferus) promenio je status sa "kritično ugroženog" na "ugroženog". Bez obzira na ove dobre vesti, trend u svetu je sve brže nestajanje flore i faune, upozoravaju stručnjaci i mnogi naučnici veruju da je zemlja na ivici takozvanog događaja velikog istrebljenja, šestog u poslednjih pola milijarde godina. ICUN navodi i da su na Madagaskaru alarmantnih 40 procenata reptila ugroženo. Nestaju i biljke. Kineski ljiljan (Glyptostrobus pensilis) nekada uobičajen u Kini sada je nestao u divljini zbog gubitka staništa. Novom klasifikacijom priznato je i nekoliko novih vrsta uključujući i 26 nedavno otkrivenih amfivija ali su sve one ugrožene gubitkom staništa i krivolovom. "Svet je pun predivnih vrsta koje se brzo kreću ka tome da postanu mitovi i legende", upozorava IUCN.
