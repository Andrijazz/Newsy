> Izvor: B92
> Datum: subota 5.04.2014
> Rubrika: život_nauka
> Naslov: Prve mape atlasa čovekovog mozga
> Članak:

Nova vrsta atlasa otkriva koji geni kontrolišu razvoj kojih oblasti u mozgu fetusa, a istraživači su već napravili mape koje bi mogle pružiti novi uvid u neurološke poremećaje, poput autizma.

"Možete koristiti ovo kako biste razumeli korene razvojnih poremećaja", kaže Ed Lejn, istraživač Allen instituta za proučavanje mozga u Sijetlu. Lejn je jedan od autora izveštaja objavljenog u žurnalu Nature. Projekat BrainSpan atlas vredan 35 miliona dolara o razvoju ljudskog mozga jedan je od nekoliko koji su deo inicijative Obamine administracije BRAIN za koju je izdvojeno 100 miliona dolara. Takođe, ove nedelje, odvojen tim naučnika po prvi put je prikazao mapu veza unutar mozga miša. Prošle godine, druga grupa objavila je atlas mozga larvi muva. Genetske mape prenatalnog ljudskog mozga dostupne su na portalu Allen Brain Atlas. "Ovaj atlas već transformiše način na koji naučnici pristupaju razvoju ljudskog mozga i neurološkim poremećajima poput autizma i šizofrenije", kaže Tomas Insel, direktor američkog Nacionalnog instituta za mentalno zdravlje. "Iako mnogi geni povezani sa autizmom i šizofrenijom ne pokazuju jasnu međusobnu vezu u mozgu odraslog čoveka, Brain Span Atlas otkriva njihovu tajnu".

Na posletku, cilj BRAIN inicijative je stvaranje raznih mapa ljudskog mozga u različitim fazama njegovog razvoja, a mape predstavljene ove nedelje su značajan korak u tom pravcu. Istraživači bi mogli da koriste ovaj atlas kako bi našli veze između ekspresije gena i razvoja određenih delova mozga i otkriju zašto neke stvari u razvoju pođu naopako usled genetskih faktora. U radu objavljenom u časopisu "Nature", Lejn i njegove kolege predstavljaju značajna preklapanja između mreže gena koji igraju ulogu u stvaranju ekscitatornih neurona u moždanoj kori, poznatih kao modul C22 i setom gena koji utiču na pojavu autizma. "Ovo je još jedan dokaz da je poreklo autizma možda prenatalno", kaže Lejn. Otkrića su u skladu sa ostalim istraživanjima koji sugerišu da bi pravovremeno lečenje bilo od krucijalne važnosti za decu sa autizmom.

Lejn ove mape naziva "projektom ljudskog razvoja". Napravljen je zahvaljujući proučavanju mozgova četiri ljudska fetusa u razvojnom stadijumu između 15 i 22 nedelja od začeća. Uzorci tkiva dobijeni iz istraživačkih centara u Sijetlu i Alamedi. Svaki mozak je isečen na delove. Zatim, svaki deo je skeniran do mikroskopskih detalja, kako bi se pronašle funkcionalne oblasti. Genetski testovi su takođe sprovedeni na desetine hiljada oblasti u uzorcima mozgova. Sva ta očitavanja zatim su uvezana kompjuterizovanom bazom podataka. Rad je zasnovan na ranijim projektima vezanim za mozgove miševa. Potencijalna primena ovih atlasa izlazi iz polja medicine. Poređenja mozgova ljudi sa drugim vrstama takođe bi mogla objasniti zašto su naši nervni sistemi toliko razvijeniji.
