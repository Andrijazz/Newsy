> Izvor: B92
> Datum: sreda 23.05.2012
> Rubrika: život_nauka
> Naslov: Ruski GPS pokriva ceo svet
> Članak:

Osnovan još 1976, ruski satelitski pozicioni sistem izuzetno se razvio prethodnih godina i dospeo na komercijalne uređaje, uključujući novi iPhone 4S.

GLONASS (Globalni navigacioni satelitski sistem) je pozicioni sistem Vazdušno-kosmičke odbrane Rusije i trenutno predstavlja jedinu alternativu američkom sistemu GPS. Prošle godine su poslednji GLONASS sateliti neophodni za kompletiranje sistema poslati u orbitu. Od 2001. do 2011. Rusija je na GLONASS potrošila 107 milijardi rubalja (oko 4 milijarde dolara), i planira se da se od 2012. do 2020. izdvoji 347 milijardi rubalja (preko 11 milijardi dolara). Najveći deo ove sume (preko 280 milijardi rubalja) otići će na održavanje satelitske konstelacije: planirano je lansiranje 13 satelita "Glonass-M" (osnovnog tipa) i 22 nova satelita tipa "Glonass-K". Novi sateliti imaju duži životni vek nego prethodne verzije: svaki "Glonass-M" će raditi sedam godina umesto dve-tri, koliko su trajale ranije verzije, dok će "Glonass-K" aparati služiti i po 10 godina. Takođe, novi sateliti će značajno povećati preciznost pozicioniranja. Drugi važan deo sistema koji značajno povećava njegovu tačnost su tzv. zemaljske stanice za diferencijalnu korekciju i tri satelita predajnika na geostacionarnoj orbiti. Ovaj dopunski kompleks povećava tačnost pozicioniranja izoštravajući račun pomoću dopunskih informacija. Zemaljske stanice prikupljaju podatke o lokacijama osnovnih GLONASS satelita i preko satelita predajnika prenose podatke krajnjim korisnicima. Dodatni podaci uvećavaju preciznost pozicioniranja na samo nekoliko desetina centimetara. GLONASS je već precizniji od GPS-a na severnim geografskim širinama. Do 2020. opšta preciznost pozicioniranja iznosiće 0,6 metara ili manje, što je bolje od sadašnjih 0,7 metara koje obezbeđuje američki sistem. Trenutno se gradi 16 zemaljskih stanica na teritoriji Rusije i dve na Antarktiku, u ruskim bazama Belingshauzen i Novolazarevska. Planiran je i niz novih stanica na ogromnoj teritoriji od Brazila do Indonezije, koje će omogućiti da GLONASS pokrije celu južnu hemisferu, gde GPS trenutno nema alternativu. Kada je reč o GLONASS-u, treba razumeti da je ovaj sistem, kao i američki GPS, prvobitno bio dizajniran za vojne potrebe. Sistem je dugo bio prilagođavan isključivo vojsci, a razgovori o komercijalnoj upotrebi počeli su tek pre nekoliko godina.

Prvi komercijalni uređaji koji podržavaju GLONASS pojavili su se 2010. Od 2011. GLONASS je podržan na iPhone modelima, počevši od iPhone 4S. Finansijski efekti ove primene su veoma obećavajući. Prema preliminarnim procenama, navigacioni operator "NIS GLONASS" zaradio je 3,3 milijarde rubalja u 2011. godini, što je 4,5 puta više nego tokom 2010. "Od ove godine će na razvoj GLONASS-a uticati i regionalni programi. Oni su već usvojeni u 15 članica Ruske Federacije i u toku je opremanje svih vrsta prevoznih sredstava novim navigacionim i telekomunikacionim uređajima", kaže generalni direktor "NIS GLONASS", Aleksandr Gurko. Sledeća etapa primene počeće kada sistem postane još precizniji. Kada tačnost pozicioniranja dođe do jednog metra, GLONASS će se koristiti za nadgledanje stanja velikih građevina podložnim oscilacijama, kao što su mostovi i neboderi. Precizan navigacioni sistem u stanju je da otkrije nepravilne oscilacije takvih građevina i da upozori na potencijalnu opasnost. Na primer, uređaji koji koriste signale sa oba postojeća sistema biće instalirani na novi viseći most dug 2,1 kilometara koji je nedavno u Vladivostoku, na ruskom Dalekom istoku, završen za samit Organizacije za azijsko-pacifičku ekonomsku saradnju (koji će se održati u septembru 2012). Konačno, sistem će omogućiti još dva projekta od strateškog značaja za Rusiju i njene oružane snage: masovnu proizvodnju municije koja koristi satelitsku navigaciju i razvoj jedinstvenog taktičkog sistema. 
