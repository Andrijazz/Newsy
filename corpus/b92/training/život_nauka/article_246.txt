> Izvor: B92
> Datum: petak 14.12.2012
> Rubrika: život_nauka
> Naslov: Na Titanu otkriveno korito reke
> Članak:

Svemirska misija "Cassini Solstice" na Titanu, najvećem Saturnovom mesecu, otkrila je nešto što izgleda kao "minijaturna" reka Nil. Ova 400km duga reljefna karakteristika najveća je vanzemaljska reka otkrivena do sada i snimljena u ovako visokoj rezoluciji.

Uz pomoć Kasinijevih radarskih instrumenata, naučnici na ovoj misiji su uspeli da zaključe da ova reljefna karakteristika zaista predstavlja reku, jer glatka površina u kanalu ukazuje na postojanje neke tečnosti. Od ranije je poznato da se na Titanu nalaze velika jezera. Međutim, njegova atmosfera je veoma hladna, što znači da se tamo ne može naći voda u tekućem stanju. Tečnosti na Titanu sastavljene su od metana i etana. Eksperti kažu da je otkriće reka na Titanu bilo očekivano. Kasini je već ranije potvrdio postojanje velikih tekućih masa, kao što je "Ontario Lacus", jezero na južnoj hemisferi Titana sastavljeno od tečnog etana. Titan je veoma kompleksan i zanimljiv za istraživanje. Osim spuštanja sonde "Huygens" na njegovu površinu 2005. godine, do sada nije napravljena nijedna druga misija, a trenutno ne postoje planovi za buduće misije.
