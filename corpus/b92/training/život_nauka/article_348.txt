> Izvor: B92
> Datum: ponedeljak 6.02.2012
> Rubrika: život_nauka
> Naslov: Nauka na najboljim .rs sajtovima
> Članak:

Petnaesti po redu izbor najboljih domaćih sajtova "PC Press" pokazao je da kvalitet i dalje o(p)staje na vrhu, ali da je za kvantne skokove potrebno još mnogo edukacije, truda, dobre volje, novca... Mesečni magazine "PC Press" odabrao je 50 posebno vrednih Web lokacija i razvrstao ih u deset kategorija. Jedna od kategorija je "Kultura i nauka" i čak su tri sajta iz oblasti nauke dobila nagradu.

"Značajan rast broja korisnika Interneta u protekloj deceniji, ulazak širokopojasnog, mobilnog Interneta i društvenih mreža u sve pore naše svakodnevice, kao i stabilan rast investicija u domaći Internet, daju razloge za umereni optimizam", kažu urednici "PC Press". I pored sve dobre volje i gomile energije koja se ulaže, oseća se hroničan nedostatak ulaganja svežeg kapitala. O kojem redu veličine je reč govori i podatak da se u Srbiji tržište online oglašavanja, od kojeg živi većina Web sajtova, u najoptimističnijim procenama svodi na ispod 10 miliona evra, dok susedna Mađarska u ovoj industriji okreće 10 puta više novca.

Sajt Narodne bibioteke Srbije je mesto gde ćete se sigurno dobro osećati. Digitalni fond biblioteke uvećava se iz godine u godinu, a njegove evidencija i sistematizacija su uzorne, pa ćete lako naći sadržaje koji vas zanimaju ili odgovarajuće informacije. U skladu sa značajem i namenom ove institucije, sadržaji su raspoloživi na oba pisma i na engleskom jeziku, a u naučnoj zajednici posebnu pažnju izaziva Kobson, koji povremeno nazivaju APR-om za naučne radnike. Kad čujete neko ime, samo svratite u Kobson da proverite šta je vlasnik tog imena objavio u relevantnim stranim publikacijama.

Nauka očigledno nema mnogo poklonika, pa i svetnauke.org opstaje na entuzijazmu pokretača sajta, uprkos stalnom pozivu na saradnju. Ako ćemo iskreno, ni nauka baš nema svakodnevne značajne vesti, pogotovo ako je, kao na ovom sajtu, prečišćena od senzacionalističkog ili kvazinaučnog pristupa. Prošle godine presvučen u belo, sajt je sada i mnogo lakši za čitanje na ekranu.

Ako nismo uspeli da sačuvamo Ministarstvo nauke, barem nam je ostao Centar za promociju nauke. Pored osnovne adrese na kojoj Centar predstavlja svoje aktivnosti i inicijative, svakako pogledajte i portal elementarijum.cpn.rs koji donosi vesti i tekstove iz nauke, a aktuelne Internet trendove zadovoljiće pristojna zbirka zanimljivih zvučnih i video zapisa.
