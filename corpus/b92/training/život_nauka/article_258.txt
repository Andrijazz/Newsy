> Izvor: B92
> Datum: subota 17.11.2012
> Rubrika: život_nauka
> Naslov: Naučna jelka na 6. Festivalu nauke
> Članak:

U susret novogodišnjim praznicima i 6. po redu međunarodnom Festivalu nauke, tokom oktobra meseca, kreativni tim Festivala raspisao je veliki nagradni konkurs za učenike osnovnih škola i predškolskih ustanova pod nazivom "Nema teorije da naučna jelka ne zablista." POGLEDAJTE GALERIJU NEKIH OD NAJLEPŠIH PRISTIGLIH RADOVA

Školarci su bili pozvani da se prepuste mašti i osmisle naukom inspirisan ukras za jelku u likovnoj tehnici po sopstvenom izboru. Likovni konkursi Festivala nauke koji se početkom školske godine tradicionalno organizuju uoči same manifestacije, popularišu na kretivno-zabavan način nauku među najmlađom populacijom podstičući buduće velikane na umetničko razmišljanje o naučnim disciplinama i najvećim naučnim dostignućima. Na ovogodišnji konkurs prispelo je preko 3.000 dečjih radova iz tridesetak škola širom Srbije. Osmišljeni u nepresušnoj dečjoj mašti, inspirisani omiljenim naučnim disciplinama poput matematike, arheologije, biologije, fizike, hemije, geografije, astronomije i robotike, maštoviti ukrasi nesvakidašnjih formi, zabavnih likovnih tehnika i atraktivnih boja, stavili su stručni žiri na teške muke pri selekciji najboljih. Tri stotine odabranih ukrasa naći će svoje mesto na velikoj novogodišnjoj festivalskoj jelci koja će biti izložena u Galeriji Narodne banke Srbije u okviru festivalske četvrti 6. Međunarodnog festivala nauke koji će ove godine trajati jedan dan duže - od 29. novembra i 2. decembra 2012. POGLEDAJTE GALERIJU NEKIH OD NAJLEPŠIH PRISTIGLIH RADOVA
