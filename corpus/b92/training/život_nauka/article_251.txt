> Izvor: B92
> Datum: četvrtak 29.11.2012
> Rubrika: život_nauka
> Naslov: NASA otkrila led na Merkuru
> Članak:

Naučnici NASE saopštili su 29. novembra da je na Merkuru, planeti najbližoj Suncu, otkriveno prisustvo leda nastalog smrzavanjem vode.

"Više od dvadeset godina debatovali smo o tome da li planeta, najbliža Suncu, na svojoj mračnoj strani može sadržati led koji je nastao smrzavanjem vode. Kosmički brod "Mesindžer" sada nam je pružio nepobitne dokaze za to", navodi u zvaničnom NASI-nom saopštenju naučnik Šon Solomon. Jedan od fascinantnih podataka koje je NASA objavila, jeste i to što su sante leda uočene i na delovima na kojima je temperatura znatno veća u odnosu na onu koja je na Zemlji potrebna da bi se led održao u čvrstom, stabilnom stanju, prenosi magazin "Forbs". U tim predelima iznad smrznute vodene mase otkrivena je tamna materija za koju naučnici sumnjaju da predstavlja kompleks organskih molekula, te da je, zajedno sa ledom na Merkur stigla sa nekom od kometa koje su pale na tu planetu. Iako delovi površine planete Merkur mogu dostići i do 800 stepeni po Farenhajtu, još od sredine sedamdesetih godina prošlog veka teorija o postojanju vode i leda na toj planeti lebdi nad naučnim svetom. Početkom devedesetih prikupljene su prve informacije koje su nagoveštavale prisustvo leda na toj planeti, ali iz NASE tvrde da tek sada imaju zaista pouzdane informacije koje to pokazuju.
