> Izvor: B92
> Datum: petak 24.01.2014
> Rubrika: život_nauka
> Naslov: Otkrivena vodena para na Ceresu
> Članak:

Do sada smo znali da vode ima na kometama i na nekim satelitima (npr. Evropa). Od pre neki dan znamo da je ima i na asteroidima (tačnije, na planetama patuljcima).

Tim naučnika iz ESA (European Space Agency) i pridruženih institucija je, koristeći HIFI instrument sa satelita Heršel, detektovao apsoprcione linije vodene pare na Ceresu. Ceres je objekat iz asteroidnog pojasa, prečnika oko 950km. Po klasifikaciji iz 2006. godine, spada u planete patuljke. Vodena para je detektovana tako što je analiziran spektar Ceresa. U njemu su primećene apsorpcione linije koje odgovaraju molekulu vode. Ove linije nastaju tako što voda, koja se nalazi u "atmosferi" Ceresa, apsorbuje određene frekvencije svetlosti koja osvetljava površinu objekta i reflektuje se od njega. Najjednostavnije objašnjenje za poreklo vodene pare je sublimacija leda koji prekriva površinu Ceresa. Neki modeli su i do sada predviđali da je ova planeta patuljak prekrivena ledenim omotačem, a sada za to postoji i neposredan dokaz. Rad je objavljen u prestižnom časopisu "Nejčer". Za ovakvo otkriće je instrument u svemiru kao što je Heršel praktično neophodan, zato što bi u suprotnom bilo vrlo teško odvojiti ovu liniju vode od mnogobrojnih linija koje pripadaju spektru Zemljine atmosfere. Mnogo preciznije i detaljnije informacije možemo očekivati za nešto više od godinu dana, od Nasine misije "Don". Ovo otkriće je vrlo važno za naše razumevanje nastanka i evolucije Sunčevog sistema. Inače, ovo je treći veliki astronomski događaj ove nedelje, nakon neposredne detekcije međugalaktičke materije i eksplozije supernove u galaksiji M82. Koristan link: http://www.esa.int/Our_Activities/Space_Science/Herschel/Herschel_discovers_water_vapour_around_dwarf_planet_Ceres
