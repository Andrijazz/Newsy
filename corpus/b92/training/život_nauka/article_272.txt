> Izvor: B92
> Datum: subota 20.10.2012
> Rubrika: život_nauka
> Naslov: Prvi čovek CERN-a o Higsovom bozonu
> Članak:

Velika interaktivna izložba "CERN u Srbiji", u organizaciji Centra za promociju nauke, predstaviće najnovija dostignuća u najvećoj istraživačkoj instituciji na svetu.

Izložbu, u Galeriji Robne kuće Beograd, otvorio je generalni direktor CERN-a Rolf Diter Hojer, koji u intervjuu za B92 objašnjava dokle se stiglo u ispitivanju novootkrivene čestice. Da li sada možemo sa sigurnošću da kažemo da je Higsov bozon, odnosno kako je nazivaju Božja čestica otkrivena? To da smo otkrili novu česticu jeste definitivno potvrđeno. Sada čekamo jos neke analize i podatke. Trebaće nam čini mi se još nekoliko meseci ispitivanja pa da još više postanemo sigurni da je to to. Već za nekoliko nedelja očekujemo nove rezultate koji će nam, nadam se i sve sam više u to uveren, pokazati da smo bili u pravu. A šta se do sada saznalo o otkrivenoj čestici? Znate li dovoljno o njenim klarakteristikama? Tzv. standardni model u fizici predviđa postojanje te čestice. Tek kada budemo dobili još neke rezultate analiza koje su u toku mi ćemo moći da odgovorimo na pitanje kako fundamentalne čestice imaju masu. To dugo nismo znali, ali sada možda znamo. Moramo imati na umu da standardni model koji je u fizici opšteprihvaćen objašnjava samo 5 posto celog kosmosa. 95 posto je nama nepoznato. To je za nas i dalje velika misterija. Nadamo se će nam proučavanje ove čestice odškrinuti prozor u svet koji nam je i dalje nepoznat, mnogo je pitanja pred nama. Mnogi naučnici iz Srbije su takođe učestvovali i i dalje učestvuju u projektima CERN-a. Koliko su oni doprineli otkriću i koliko su po Vašem mišljenju oni uspešni? Mislim da su srpski naučnici veoma uspešni. Posebno su uspešno učestvovali u otkrivanju bozona, takođe primećujem da naučnici iz Srbije imaju značajne rezultate u velikim eksperimentima, u oblasti nukelarne fizike a i kada je u pitanju teorijski rad. Zaista mislim da imate sjajne mlade inženjere. Koliko je činjenica da je Srbija od nedavno članica CERN-a značajna za srpske naučnike a koliko za CERN? Mislim da je članstvo u CERN-u zaista važno za obe strane, mi tražimo mlade ljude, entuzijaste. Uprkos tome što Srbija nije velika zemlja imate kao što rekoh veoma dobre stručnjake. Mislim da je stvarno važno da vaši najbolji ljudi učestvuju u velikim svetskim projektima, nakon toga mogu da se sa novim znanjem i energijom vrate u zemlju i prenesu sve novo sto nauče. To će biti velika prednost. I za tehnološki razvoj je važno da imate ljude koji ce moći da razvijaju na primer nove tehnologije od čega će svi imati korist.
