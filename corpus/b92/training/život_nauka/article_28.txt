> Izvor: B92
> Datum: četvrtak 27.03.2014
> Rubrika: život_nauka
> Naslov: Otkriveni prstenovi oko asteroida
> Članak:

Posmatranja koja su sprovedene sa nekoliko lokacija u Južnoj Americi, prenosi Evropska južna opservatorija, dovele su do iznenađujućeg otkrića - udaljeni asteroid Hariklo okružen je sa dva gusta i uska prstena. Ovo je do sada najmanji objekat kod kojeg su otkriveni prstenovi, a ujedno je i peti objekat u Sunčevom sisemu sa ovim karakteristikama - posle mnogo većih planeta Jupitera, Saturna, Urana i Neptuna. Poreklo prstenova za sada ostaje misterija, ali bi oni mogli biti rezultat sudara koji je za sobom ostavio disk sačinjen od krhotina. Najnoviji rezultat je objavljen u časopisu Nature, 26. marta 2014. godine.

Saturnovi prstenovi su jedan od najlepših prizora na noćnom nebu, a manje uočljivi prstenovi takođe se nalaze i oko drugih džinovskih planeta. Uprkos veoma detaljnim pretraživanjima neba, prstenovi oko drugih malih objekata u Sunčevom sistemu nisu bili otkriveni do sada. Najnovija posmatranja male planete zvane (10199) Hariklo dok je prolazila ispred zvezde, pokazale su da je takođe okružena sa dva prstena. "Nismo ni sanjali da mala tela poput Hariklo uopšte imaju prsten, te ih nismo ni tražili, pa je samim tim ovo otkriće - ali i količina detalja koje smo uspeli da dobijemo - za nas poptpuno iznenađenje!", rekao je Felipe Braga-Ribas (Nacionalna opservatorija/MCTI, Rio de Žaneiro, Brazil) koji je planirao opservacije i vodeći je autor najnovijeg naučnog rada, a presnosi sajt Evropske južne opservatorije. Asteroid Hariklo je najveći član grupe poznate kao Kentauri i orbitira između putanja Saturna i Urana u spoljašnjim delovima Sunčevog sistema. Uz pomoć sedam teleskopa, astronomi su bili u mogućnosti da posmatraju zvezdu koja nestaje na nekoliko sekundi, jer je njenu svetlost blokirao Hariklo - ovaj fenomen poznat je kao okultacija.
Evropska južna opservatorija (ESO) na svom web sajtu odnedavno objavljuje i vesti na srpskom jeziku, koje na naš jezik prevodi Ivana Horvat, astronomkinja.
Evropska južna opservatorija (ESO) na svom web sajtu odnedavno objavljuje i vesti na srpskom jeziku, koje na naš jezik prevodi Ivana Horvat, astronomkinja.
Međutim, naučnici su pronašli mnogo više nego što su očekivali. Par sekundi pre, i ponovo, par sekundi nakon glavne okultacije desila su se dva dodatna, veoma kratka slabljenja prividnog sjaja zvezde. Nešto što se nalazilo u okolini asteroida Hariklo je blokiralo svetlost! Upoređujući snimke dobijene sa različitih lokacija, tim naučnika je uspeo da rekosntruiše ne samo oblik i veličinu samog objekta, nego i oblik, širinu, orijentaciju i druge karakteristike novootkrivenih prstenova. Tim je otkrio da se sistem prstenova - oko malog objekta od 250 kilometara u prečniku, koji se nalazi iza orbite Saturna - sastoji od dva oštro oblikovana prstena, široka tri i sedam kilometara, koji su razdvojeni čistinom od devet kilometara. "Za mene je ovo potpuno neverovatno - ne samo da smo uspeli da detektujemo sistem prstenova, nego smo uspeli da razlučimo da ga čine dva zasebna prstena", dodaje Ufe Gro Jorgensen (Nils Bor institut, Univerzitet u Kopenhagenu, Danska), jedan od članova tima. "Pokušavam da zamislim kako bi bilo stajati na površini ovog ledenog objekta - toliko malog da bi na njemu i brzi sportski auto uspeo da dostigne drugu kosmičku brzinu i "odleti" u svemir - i posmatrati sistem prstenova 20 kilometara širok, koji se nalazi na 1000 puta manjoj udaljenosti od Meseca." Iako su mnoga pitanja ostala nerazjašnjena, astronomi pretpostavljaju da su ovi prstenovi najverovatnije nastali od krhotina koje su se javile nakon sudara. Najverovatnije su se formirala dva prstena zbog mogućeg prisustva malih satelita. "Postoji verovatnoća da pored sistema prstenova, Hariklo ima i najmanje jedan mali satelit koji tek treba da bude otkriven", dodaje Felipe Braga-Ribas.
