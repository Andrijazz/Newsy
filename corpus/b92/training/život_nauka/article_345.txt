> Izvor: B92
> Datum: utorak 14.02.2012
> Rubrika: život_nauka
> Naslov: Petnici Sretenjski orden
> Članak:

"Istraživačka stanica Petnica odlikuje se Sretenjskim ordenom drugog stepena, za zasluge u razvoju naučnog podmlatka i unapređenje obrazovanja." kaže se u ukazu predsednika Srbije Borisa Tadića, povodom Dana državnosti.

U daljem obrazloženju se kaže: "Istraživačka stanica Petnica bavi se razvojem nauke, naučne pismenosti, obrazovanja i kulture. Aktivnosti su najvećim delom usmerene na mlade - na učenike i studente, kao i na obuku nastavnika u novim tehnikama, metodama i sadržajima u oblasti nauke i tehnologije. Programi Istraživačka stanica Petnica obuhvataju širok spektar oblasti i disciplina u okviru prirodnih, društvenih i tehničkih nauka." Istraživačka stanica Petnica (ISP) je samostalna i nezavisna organizacija koja se bavi razvojem naučne kulture, naučne pismenosti, obrazovanja i kulture. Aktivnosti ISP su najvećim delom usmerene na mlade - na učenike i studente, kao i na obuku nastavnika u novim tehnikama, metodama i sadržajima u oblasti nauke i tehnologije. Programi ISP obuhvataju širok spektar oblasti i disciplina u okviru prirodnih, društvenih i tehničkih nauka. Svake godine Istraživačka stanica Petnica organizuje veliki broj različitih programa u obliku kurseva, seminara, naučnih kampova, radionica i sl., najčešće u trajanju od više dana. Na ovim programima kao predavači gostuju iskusni naučni radnici i istraživači iz velikog broja naučnih instituta i fakulteta sa kojima ISP sarađuje. Povodom ovog važnog državnog priznanja direktor Istraživačke stanice Petnica Vigor majić kaže: "Ove godine Istraživačka stanica Petica obeležava 30 godina postojanja i rada, pa verujemo da je glavni razlog za ovo veliko priznanje postojanost kvaliteta i hrabra borba za opstanak u ove tri decenije uprkos izuzetno teskim okolnostima. Cast nam je biti u drustvu sjajnih i van svake sumnje uglednih pojedinaca i institucija." Majić dalje navodi: "Ipak, glavni izazovi su tek pred nama. Od jeseni prosle godine Istraživačka stanica praktično ne radi, jer su u toku obimni gradjevinski radovi na proširenju i modernizaciji kapaciteta Stanice, tako da ćemo tek nakon završetka ovog posla moći da nastavimo svoje aktivnosti. Nadam se da će se to desiti u naredna dva meseca kao što se i nadam da ćemo uspeti konačno da rešimo problem minimuma stabilnog finansiranja rada."

"Evo, do ovog momenta osim obećanja Naftne industrije Srbije da će nastaviti da nas pomaže, mi drugih obećanja i čvrstih garancija nemamo niti iz jednog jedinog potencijalnog izvora uključujući i finansijsku podršku našim osnovnim programima od strane Ministarstva prosvete i nauke. Naročito nam je žao sto su odlučnu i vitalnu podršku lakše i brže pružali stranci nego domaća snažna i dinamična javna preduzeća koja su, u mnogo slučajeva, čekali mig i saglasnosti političkih struktura.", pojašnjava poteškoće sa kojima se ova važna institucija suočava gospodin Vigor Majić. Glavnina programa ISP je namenjena osnovnoj ciljnoj grupi - učenicima srednjih škola, tj. mladima u uzrastu od 15 do 19 godina. Njima se nudi mogućnost da se prijave za čitavu seriju seminara i kurseva tokom jedne godine koji se održavaju u nekoliko termina tokom zime, proleća, leta i jeseni. ISP samostalno vrši izbor učenika koji će se pozvati da učestvuju na programima. Podsetimo da je UNESCO, organizacija UN za nauku i obrazovanje, krajem 2011. godine doneo odluku o pokroviteljstvu jubileja Petnice, a u tom dopisu koji potpisuje Irina Bokova, generalna direktorka UNESKO-a, stoji: "Doprinos IS Petnica fundamentalnim naukama, tehnologiji i društvenim naukama je očigledan, a aktivnosti planirane u godini jubileja relevantne i od velikog interesa za UNESKO u kontekstu obrazovanja nastavnika, naučnog obrazovanja zainteresovanih srednjoškolaca, naučnog povezivanja i umrežavanja, kao i podsticanje veza između nauke i društva...". Na samom kraju direktor IS Petnica Vigor Majić se osvrće ia na prethodnih 30 godina: "Tih trideset godina odlikuju dva najvažnija momenta. Prvo, to je uobličavanje jedne prilično hrabre ideje da se napravi nezavistan, samostalan obrazovni projekat usmeren upravo na neke slabe tačke postojećeg sistema. Obrazovanje je sfera koju država teško ispušta van svoje potpune kontrole i tri decenije definitivno nije bilo dovoljno vremena da se državna prosvetna administracija ubedi da je ono što radimo i to kako to radimo dobro i svrsishodno. Drugo, to je istrajavanje na ideji kvaliteta i odbijanje mnogih kompromisa koji bi vodili uprosečenju rada. Stvorili smo mnogo prijatelja i saradnika ali i dosta onih koji nisu srećni zbog našeg postojanja i rada".
