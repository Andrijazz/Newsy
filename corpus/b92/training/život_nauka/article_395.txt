> Izvor: B92
> Datum: subota 24.09.2011
> Rubrika: život_nauka
> Naslov: Noć istraživača oduševila posetioce
> Članak:

Noć istraživača, u Beogradu, je završena a skoro 10.000 izvedenih eksperimenata govore u prilog tvrdnji da će 23. septembar ostati upamćen kao drugačiji izlazak petkom uveče.

Više od 50 škola organizovano je posetilo Noć istraživača. Programi koji su izazvali najveću pažnju bili su "U šetnji sa naukom" i "Sastanak na brzaka", za koji su termini bili popunjeni već u prvih pola sata. Posetioci su uživali da postavljaju pitanja a zvezde večeri bili su Milka Canić, dr Edi Bon, doc. dr Dragana Ilić, prof. dr Marija Guć-Šćekić, prof. dr Ljubiša Topisirović, prof. dr Aleksandar Ljubić ali i ostali istraživači koji su strpljivo odgovarali na postavljena pitanja. Svoju DNK izolovalo je preko 1.600 posetilaca, lični zemljotres izazvalo 1.000 potencijalnih geologa a ljigavce kući ponelo isto toliko mališana. MistakeMistake su, u Platou, razgibali namerne posetioce i slučajne prolaznike a hemijske formule nisu predstavljale poteškoće "nehemičarima" pa je "naučni kafe" od 18 časova pa sve do ponoći bio ispunjen. Druga Noć istraživača odigrala se u 4 grada Srbije: Beogradu, Novom Sadu, Zrenjaninu i Subotici. U isto vreme u 33 evropske države i preko 200 gradova projekat "Researchers night" - "Noć istraživača", finansiran od strane Evropske unije, za cilj ima da publici približi glavne aktere - istraživače.
