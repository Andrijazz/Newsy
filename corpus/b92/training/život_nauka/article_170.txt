> Izvor: B92
> Datum: utorak 25.06.2013
> Rubrika: život_nauka
> Naslov: Nemačka škola neuronauka u Srbiji
> Članak:

Pod pokroviteljstvom Nemačke službe za akademsku razmenu (DAAD) u Istraživačkoj stanici Petnica je prethodnog vikenda održana međunarodna škola neuronauka za studente postdiplomskih studija.

U saradnji nemačkih i srpskih stručnjaka na čelu sa profesorom Rudolfom Rubzamenom osmišljen je trodnevni program za studente master i doktorskih studija iz regiona bivše Jugoslavije, posvećen tehnikama istraživanja u neuronaukama. "Vrlo je važno iskustva ljudi sa fronta naučnih istraživanja iz velikih evropskih laboratorija i instituta, preneti i budućim naučnicima, kako bi se oni na odgovarajući način uhvatili u koštac sa pravim izazovima. Posebno je važno da evropske zemlje poput Nemačke pomognu unapređenje nauke u zemljama u razvoju." - kaže profesor Rudolf Rubzamen, koordinator ovog programa finansiranog od strane ove nemačke agencije.
Neuronauke uključuju skup naučnih disciplina koje proučavaju nervni sistem sa različitih aspekata uključujući strukturu, funkcije, evoluciju, razviće, genetiku, fiziologiju, farmakologiju, patologiju, biofiziku...
Neuronauke uključuju skup naučnih disciplina koje proučavaju nervni sistem sa različitih aspekata uključujući strukturu, funkcije, evoluciju, razviće, genetiku, fiziologiju, farmakologiju, patologiju, biofiziku...
Učesnici ove letnje škole su imali prilike da u najmodernijim uslovima, kakve pružaju laboratorije Istraživačke stanice Petnica, praktično nauče određene veštine i metode koje se primenjuju u istraživanjima u neuronaukama. "Okupili smo 20 dobrih studenata iz Makedonije, Srbije i Crne Gore kako bi radeći sa stručnjacima iz Nemačke i Srbije, dobili priliku da u uslovima koji postoje u novoj Petnici, usavrše najmodernije tehnike, i da se međusobno povežu, kako bi im budući naučni rad bio lakši i uspešniji" - kaže mlada naučnica Ana Parabucki koja je koordinirala realizaciju ovog programa u Petnici.
