> Izvor: B92
> Datum: sreda 23.11.2011
> Rubrika: život_nauka
> Naslov: Ko u stvari upravlja internetom?
> Članak:

Prvog dana 19. TELFOR-a, prestižne stručne manifestacije koja se bavi telekomunikacijama, elektrotehnikom i internetom, održan je panel pod nazivom "Uvod u upravljanje internetom". Cilj panela je bio da se predstavljanjem istoimene knjige autora dr Jovana Kurbalije, direktora Diplo Fondacije, predstavi ova izuzetno važna tema i zainteresovanima predstavi stručno štivo na srpskom jeziku.

Na panelu i promociji knjige su pored autora govorili Jasna Matić, državna sekretarka za digitalnu agendu, dr Milan Janković, direktor Republičke agencije za elektronske komunikacije i Nenad Marinković, direktor Registra nacionalnog internet domena Srbije. Iskoristili smo dolazak dr Kurbalije iz Ženeve za jedan kratak intervju povodom objavljivanja ove knjige na srpskom jeziku. Gospodine Kurbalija, na početku je možda najzanimljivije da nam objasnite kako ste došli na ideju da napišete ovu knjigu? Jovan Kurbalija: Godine 2004, kada sam pokušavao da objasnim prijateljima na pitanje šta radim kao član Radna grupa za upravljanje internetom (WGIG), često su me zvali da im priključim štampače ili da instaliram novi softver. Što se njih tiče, ja sam radio nešto što ima veze s kompjuterima. Sećam se da sam proveo blic-anketu među svojim kolegama u WGIG-u, pitajući ih na koji način oni objašnjavaju svojim prijateljima, partnerima i deci šta rade. Kao i ja, imali su puno poteškoća. To je jedan od razloga zbog kojih sam počeo da smišljam i pripremam prvi tekst i ilustracije DiploFondacije u vezi sa upravljanjem internetom. Danas, šest godina posle, isti oni ljudi koji su me molili da im priključim štampače dolaze mi s pitanjima o tome kako da zaštite svoju privatnost na Fejsbuku ili kako da osiguraju deci da bezbedno surfuju internetom. Sve više se itneresuju za pitanja kao što je pozicija Gugla u Kini ili mogućnosti sajber-rata. Izdavač knjige je "Albatros plus". Prvo izdanje iz maja 2011. godine pomogli su Uprava za digitalnu agendu Republike Srbije i Registar nacionalnog internet domena Srbije, i ono je podeljeno školama, fakultetima i drugim sličnim institucijama, kao i učesnicima EuroDIG skupa u Beogradu. Drugo izdanje je uzašlo već tokom leta.

Na koji način možete ukratko objasniti značaj tema upravljanja internetom? Jovan Kurbalija: Upravljanje internetom nalazi se sve više u fokusu javnosti. Što savremeno društvo više zavisi od interneta, to je važnije pitanje upravljanja internetom. To nije više pitanje za uske stručne krugove. Upravljanje internetom tiče se, u manjoj ili većoj meri, svih nas. Upravljanje internetom posebno je značajno za one koji su duboko integrisani u elektronski svet, bilo preko elektronskog poslovanja ili korišćenja Fejsbuka. Šira grupa zainteresovanih za upravljanje internetom obuhvata vladine činovnike, vojne kadrove, advokate, diplomate i ostale koji su uključeni, bilo u obezbeđivanje javnih dobara ili očuvanje javne stabilnosti. Upravljanje internetom, a naročito zaštita privatnosti i ljudskih prava, je/su u fokusu civilnog društva i brojnih nevladinih organizacija. Za naučne krugove i inovatore širom sveta bitno je da internet ostane otvoren za razvoj i inovacije. Jedan od glavnih ciljeva upravljanja internetom jeste stvaranje razvojnog ambijenta koji treba da omogući dalje korišćenje interneta kao lokomotive ekonomskog i drustvenog razvoja. Šta ste vi, kao autor, želeli da postignete ovom knjigom?. Jovan Kurbalija: Ja se nadam da ova knjiga predstavlja jasan i pristupačan uvod u oblast upravljanja internetom. Za neke od vas, ona će biti prvi susret sa ovom temom. Drugima može poslužiti kao podsetnik da je ono što već rade u svojoj oblasti - bilo da je reč o elektronskom zdravlju, elektronskoj trgovini, ili elektronskom bilo čemu - deo šire porodice pitanja upravljanja internetom. Glavni cilj ove knjige je da doprinese očuvanju interneta kao integrisanog i moćnog medija za milione ljudi širom sveta. Nadam se da vam otvara apetit i da vas podstiče da dublje zaronite u ovu značajnu i raznoliku oblast. Budite u toku.

Neposredno pred dolazak u Beograd, kao jedan od vodećih svetskih stručnjaka u oblasti primene interneta u diplomatiji i međunarodnim odnosima, izabrani ste za gostujućeg profesora na Evropskom koledžu u Brižu? Ovo je sigurno znak da se teme upravljanja internetom pojavljuju i u obrazovnim programima. O čemu ćete podučavati studente? Jovan Kurbalija: Govoriću im pre svega o ulozi i uticaju interneta u vođenju diplomatije i u kreiranju spoljnopolitičke realnosti današnjeg sveta. Dosadašnja istorija svedoči bezbrojnim primerima da tehnologija u svojoj biti nikada nije imala neutralni status, a u našem vremenu pogotovo, zbog čega tehnološke inovacije stvaraju gubitnike i dobitnike među pojedincima i među narodima. Zato je to važno razumeti. Da li će nam internet doneti kraj sukobima? Jovan Kurbalija: Iluzorno je mišljenje da će internet sprečiti neke buduće sukobe, štaviše generisaće nove, a diplomatija će tražiti nove oblike preživljavanja. Ko, kako i gde će se baviti diplomatijom ostaje otvoreno pitanje za budućnost, verovatno ne toliko daleku. Hvala vam na razgovoru. Želim Vam mnogo sreće u akademskom radu u ovom polju. Raduje me da ovu temu predstavimo i domaćoj javnosti. Zato vam uvek stojim na raspolaganju. Smatram da je ova knjiga važno da bude zajedničko dobro za sve one koji razumeju srpski jezik, knjiga je postavljena na internet za slobodno čitanje.
