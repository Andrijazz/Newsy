> Izvor: B92
> Datum: nedelja 18.11.2012
> Rubrika: život_nauka
> Naslov: Nestanci - sveta i svačega
> Članak:

Festival Nauke 6.0 i ovaj decembar otvara raznim zanimljivim pitanjima, a zatvara ga nadajući se valjanim odgovorima. Međutim, ono po čemu se ovogodišnji decembar razlikuje od prethodnih je šuškanje o Kraju.

Proročanstva koja najavljuju Sudnji Dan su brojna i stara koliko i civilizacija. Hajde da se podsetimo samo nekih: 1000. - Priče kažu da je paničan strah oko 1000-te godine je tresao Evropu. Očekivao se Isusov povratak, simbolično, milenijum nakon njegovog rođenja. 1033. - Kako se Isus nije vratio 1000-te godine, Kraj je pomeren za 1033. - na hiljaditogodišnjicu raspeća. Pisanija burgundskog monaha Radulfus Glabera opisuju milenijumsku paranoju koja je vladala u periodu 1000 - 1033 godine. 11. avgust, 1999. - I dok je u tadašnjoj Jugoslaviji ovaj datum obeležen strahom i skrivanjem od štetnog pomračenja Sunca, poslednja totalna solarna eklipsa prethodnog milenijuma je mnoge inspirisala da porazmisle o katastrofama i konačnosti. Jedan je od njih je poznati dizajner Paco Rabanne, koji je tvrdio da će ruska svemirska stanica Mir pasti na Pariz. Drugi su predvideli ogroman asteroid, koji će postati vidljiv tokom eklipse, i koji će udariti Zemlju. Svedoci smo da se ni jedno nije obistinilo. 2000. - Sećate li se milenijumske groznice? Koliko je samo dolazak 2000-te godina iznedrio proročanstava na temu! (Ali i odličnih novogodišnjih žurki, koje kao da su, za svaki slučaj, bile poslednje) Ipak, ni 1. 1. 2000. Isus se nije spustio sa nebesa. Antihrist se nije uzdigao, niti su lansirane nuklearke. Nije nestala ni struja. Kompjuteri su nam i dalje radili, a čestitke su osvanule na #serbiancafe-u. 2001. - Zanimljivo je da su se sva ona proročanstva vezana za 2000-tu godinu, održala i u narednoj. Proroci su se pravdali matematikom - kako nismo imali nultu godinu, onda je zapravo 2001-va, a ne 2000-ta početak novog milenijuma. Bilo je i tragičnih događaja: Joseph Kibweteere je svom predskazanju o Sudnjem Danu #2 (nakon što je #1 propalo) dao ozbiljnu notu nakon što se sa 600 sledbenika zatvorio u crkvu i zapalio. Ovo nažalost nije samo jedno masovno samoubisto na temu. Kako je moguće da se ljudi ne "preobrate" nakon svih ovih propalih proročanstava? Ovo je jedno od pitanja koje ćemo postaviti dr Oliveru Toškoviću, psihologu i jednom od učesnika ovogodišnje debate NESTANCI - sveta i svačega. Lep je jesenji dan i odlučili ste da kafu popijete napolju. Kafić je pun - oko vas je mnogo istomišljenika, bar po ovom pitanju. Pogledajte oko sebe, jer ankete kažu da svaki deseti veruje da će Zemlji doći kraj 21.12.2012. Majanska civilizacija je zapala oko iz, reklo bi se, krivih razloga. I dok svi znamo za tzv. majansko proročanstvo i tačan datum ispunjenja istog, manje je poznato da su Maje jedina poznata civilizacija pre-kolumbijanske Amerike koja je zapravo imala pismo. A što se tiče majanskog kalendara, nauka kaže da je on precizniji od Gregorijanskog koji koristimo od 16-og veka na ovamo, i predstavlja dokaz neverovatno velikog znanja iz oblasti matematike i astronomije. Mnogo pitanja imamo za našeg gosta dr Miška Koraća, direktora arheološkog parka Viminacijum. Jedna od stvari koju mistici i proroci stalno ističu kao dokaz bliskog kraja, je slaganje datuma majanskog kalendara sa preračunima dobijenim pažljivom analizom Knjige Promena (Ji Đing) i Biblije. Pitaćemo akademika Vladetu Jerotića da nam kaže ima li u ovome istine i kakav je stav Crkve po pitanju Sudnjeg Dana. Svako sa elementarnim poznavanjem Biblije zna da se u više navrata, a posebno u Knjizi Oktrovenja, najavljuje drugi Hristov dolazak. Zamolićemo i za tumačenje, recimo, Jevanđelja po Mateji 24:29 I odmah će po nevolji dana tih sunce pomrčati, i mesec svoju svetlost izgubiti, i zvezde s neba spasti, i sile nebeske pokrenuti se, koji nas neodoljivo podseća na fenomene koji se u nauci uveliko ispituju kao potencijalni katastrofički rizici. Šta je najveća pretnja iz Kosmosa koji nas okružuje i da li imamo ikakve šanse da se od nekih od ovih pretnji odbranimo, kazaće nam astrofizičar prof dr Milan Ćirković. Jeste li ikad razmišljali da se osigurate od, na primer, udara asteroida? Prof dr Miloš Božović će nam reći da li se ovakva pitanja uopšte razmatraju na svetskim ekonomskim forumima i šta poslovan svet vidi kao najveće rizike po opstanak. Ukoliko 22. 12. 2012. ipak osvane kao lep i sunčan zimski dan, potrudite se da iskoristite vikend. I svaki sledeći, jer neki već najavljuju randevu - piramidolog Max Toth tvrdi da je povratak Isusa zakazan za godinu 2040. Do ovih nalaza, Toth je došao kao i svi drugi piramidolozi - baratanjem dimenzijama Velike piramide. A za sve neverne Tome - neko će jednom biti u pravu i kraj sveta i svačega će doći. Ako ne ranije, onda sigurno oko 4 500 000 000. godine posle Hrista, kada će Sunce postati crveni džin, progutati Merkur, Veneru, našu Zemlju, a verovatno i Mars.
