> Izvor: B92
> Datum: nedelja 21.10.2012
> Rubrika: život_nauka
> Naslov: Prva "Astronomija" za decu
> Članak:

Na 57. Sajmu knjiga naći će se i prva domaća knjiga o astronomiji za decu " Astronomija" Nikole Božića, u izdanju Kreativnog centra.

Ova knjiga upoznaje mlade s osnovnim principima astronomske nauke i otkriva im mnoštvo zanimljivosti, od objašnjenja šta je astronomija, kakva sve sazvežđa postoje, kako se kreću planete i sateliti, kako nastaje pomračenje Sunca i Meseca, do odgovora na pitanje od čega se sastoji rep komete, šta su supernove, kako nastaju crne rupe...

Radeći vežbe predložene u knjizi, dete može samo da otkrije i nauči nešto više o različitim oblastima astronomije, kao i da pronađe zvezdu Severnjaču, da obeleži sopstveni meridijan, da prati Mesečeve mene, da noću odredi gde se nalazi, da raspoznaje sazvežđa, da zagreje vodu energijom zvezde, da se bavi astrofotografijom. Knjiga je kombinacija istorijskih podataka, popularno objašnjenih naucnih dostignuća i zbirke vežbi, što omogućava deci da lakše prave izbore i donose odluke o svojim budućim aktivnostima. Autor "Astronomije" rukovodi Odeljenjem matematičko-tehničkih nauka u Istraživačkoj stanici Petnica,a najveći izazov mu je da približi nauku mladima. Urednik je i rubrike Nauka B92 portala. Nikola Božić će potpisivati "Astronomiju" na Sajmu knjiga u petak (26.10.) od 15.30 do 16.30 na štandu Kreativnog centra.
