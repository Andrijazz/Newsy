> Izvor: B92
> Datum: ponedeljak 20.06.2011
> Rubrika: život_nauka
> Naslov: Šta astronomi vide kroz svoje teleskope?
> Članak:

Šta to astronomi vide kroz svoje ogromne teleskope? Šta su astronauti videli na Zemlji tokom svog boravka na Mesecu? Kakve to snimke dobijaju svemirski teleskopi poput "Habla"? Kako izgleda čitav naš Sunčev sistem gledano sa obližnjih zvezda? Da biste saznali odgovore na ova pitanja, danas nije potrebno čak ni da izađete iz kuće

Sve brže i brže razvijaju se ogromni astronomski teleskopi, na Zemlji ili lansirani u orbitu oko Zemlje i oni astronomima daju podatke neophodne za istraživanja. Sa razvojem kompjuterskog softvera, profesionalni astronomi su dobili veliku pomoć u snalaženju na nebu. Ali poslednjih godina akcenat je na softveru za astronome amatere i ljude koje astronomija zanima informativno. Takođe, većina razvijenih programa nekoliko različitih firmi prilagođena je delom čak i najmlađima, koji mogu na taj način lako steći predstavu o velikom svetu oko nas. Jedan od najmanje vizuelno lepih programa ljudima koji se ne bave profesionalno astronomijom, jeste Cartes du Ciel. Njegova osnovna namena je iscrtavanje nebeskih karti i navigacija prividnih položaja tela na nebeskoj sferi. Međutim, već znatno zanimljiviji za bezazleno istraživanje svemira je Celestia koja omogućava otkrivanje svemirskog prostora oko Zemlje u sve tri dimenzije. S dva klika mišem možete skoknuti do Jupitera, njegovog trenutnog položaja, posmatrati njegovu površinu. Istom lakoćom možete virtuelno otići do neke od 100 000 zvezdi u našoj svemirskoj okolini. Instalaciju za program Celestia možete preuzeti na adresi:http://www.shatters.net/celestia/download.html.

Verovatno vam je poznat program Google Earth, verovatno najbolji program za istraživanje Zemljine površine. Ono na šta mnogi njegovi korisnici ne obraćaju pažnju jeste opcija Google Sky koja korisniku omogućava da zumira nebeske objekte do velikih mera, a prikazuje i velik broj slika vangalaktičkih objekata. Link za preuzimanje ovog programa je: http://www.google.com/earth/download/ge/agree.html. Amaterskim korisnicima najprilagođeniji i sa (po subjektivnoj proceni) najlepšim interfejsom za sada jesteStellarium. Stellarium omogućava pogled na nebo onako kako biste ga videli golim okom, ili dogledom, ili većim teleskopom, sa određenog mesta i u određenom vremenskom trenutku, što unosite sami u podešavanjima. U Stellarium su ugrađene informacije o preko 600 000 zvezda (svega 3000 je noću vidljivo golim okom). Sadrži opcije povezivanja zvezda u poznata sazvežđa sa prikazom njihovih ilustracija i imenima, kao i prikazivanja pozicija svih interesantnih nebeskih objekata poput planeta, maglina, zvedanih jata, drugih galaksija. Sadrži slike svih objekata Mesjeovog kataloga i planeta Sunčevog sistema i ima opcije izuzetno realističnog prikaza atmosfere, Sunčevog izlaska i zalaska. Stellarium je odličan izbor za one koji žele da nauče raspored sazvežđa ili se mogu poslužiti manjim teleskopom za posmatranje nekih zanimljivih objekata. Instalaciju Stellarium-a moguće je besplatno preuzeti na adresi:http://www.stellarium.org/wiki/index.php/Download. WorldWide Telescope je softversko okruženje koje predstavlja virtuelni teleskop, a koristi se Internet konekcijom za dobijanje aktuelnih podataka. Osnovne mogućnosti jesu gotovo nepojmljive razmere mogućeg zumiranja nebeskih objekata (nalik na način na koji to čini Stellarium) sa mogućnošću pregleda materijala korišćenjem Interneta, a koji zauzimaju terabajte memorije. U te materijale spada obilje fotografija napravljenih najsavremenijim teleskopima, kao i podaci i priče sa različitih lokacija na Internetu. WWT ne omogućava pogled na nebo i šetnju kroz svemirski prostor samo onako kako bismo mi to mogli videti golim okom - moguće je odabrati i različite delove spektra na kojima se vrši posmatranje. Poput Celestia programa, ugrađena je 3D simulacija Sunčevog sistema, kroz koji možete slobodno putovati i istraživati njegove objekte. Sa nekoliko klikova mišem dostupni su vam, putem Interneta, ali u okruženju WWT-a, brojni podaci o nebeskim objektima i Svemiru. Pritom su u ovom poduhvatu Microsoft-ovi partneri brojne ugledne akademske, edukacione i naučne institucije. Takođe, ova aplikacija od ogromne vrednosti može biti predavačima u oblasti astronomije, jer se lako mogu kreirati interaktivne multimedijalne prezentacije. WorldWide Telescope možete downloadovati sa sajta www.worldwidetelescope.org. Prema Viva Fizika.
