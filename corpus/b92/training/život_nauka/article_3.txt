> Izvor: B92
> Datum: utorak 6.05.2014
> Rubrika: život_nauka
> Naslov: Nauka i visoko obrazovanje dr Aleksandru Beliću
> Članak:

Novi državni sekretar u Ministarstvu prosvete, nauke i tehnološkog razvoja biće dr Aleksandar Belić, sadašnji direktor Instituta za fiziku u Beogradu, odlučeno je danas.

Kao istraživač ugledan u naučnim krugovima, Belić će u ministarstvu biti zadužen za nauku i visoko obrazovanje. Potencijalno grupisanje ovih sektora naučnici su dugo očekivali, a najavio ga je sam ministar Srđan Verbić prilikom prošlonedeljne posete Srpskoj akademiji nauka i umetnosti.

Rođen 1962. godine u Beogradu, diplomirao je fiziku na Prirodno-matematičkom fakultetu u Beogradu, magistrirao i doktorirao na University of Illinois at Urbana (SAD). Tokom postdiplomskih studija primao je prestižnu F. T. Adler stipendiju. Radio je u Međunarodnom centru za teorijsku fiziku u Trstu, u Međunarodnoj školi za napredna istraživanja u Trstu, kao i u Evropskom centru za teorijsku nuklearnu fiziku i srodne oblasti u Trentu. Potom se vratio u zemlju i radio u Institutu za fiziku u Beogradu. Od 2002. do 2005. godine radio je u Ministarstvu za nauku, tehnologiju i razvoj i u Ministarstvu nauke i zaštite životne sredine Republike Srbije kao pomoćnik ministra za međunarodnu saradnju. Po povratku u Institut za fiziku biran je od 2005. godine u zvanje viši naučni saradnik, a od 2011. u zvanje naučni savetnik. Od novembra 2010. godine obavlja funkciju direktora Instituta. U svom istraživačkom radu dr Aleksandar Belić se bavio analitičkim i numeričkim proučavanjima kompleksnih fizičkih sistema, a posebno klasičnih i kvantnih višečestičnih sistama. U toku karijere, Belić je objavio više od 80 radova u časopisima i zbornicima radova.

Osnivač je Laboratorije za primenu računara u nauci Instituta za fiziku i rukovodilac najbolje rangiranim projektom osnovnih istraživanja u zemlji kao i nizom evropskih projekata. Aktivno je učestvovao u razvoju računarskih resursa visokih performansi u Srbiji i obavlja funkcije koordinatora Akademske i obrazovne Grid inicijative Srbije kao i Nacionalne superračunarske inicijative "Plavi Dunav". Obavlja funkciju člana Saveta Evropske Grid inicijative sa sedištem u Amsterdamu, kao i člana Saveta Evropskog partnerstva za naprednu superračunarsku infrastrukturu sa sedištem u Briselu. Bio je angažovan kao ekspert Evropske komisije u evaluaciji evropskih okvirnih projekata. Obavljao je funkcije potpredsednika, zamenika predsednika, i predsednika Društva fizičara Srbije. Član je Komisije za razmatranje i pripremu materijala Fonda za mlade talente Republike Srbije, kao i Komisije za otkup publikacija za biblioteke. Dr Belić je član Komisije za saradnju sa CERN-om. Pod njegovim rukovodstvom Institut za fiziku u Beogradu je zaposlio veliku grupu mladih doktoranada, povećao obim istraživanja, osvojio brojne evropske projekte i značajno povećao vidljivost u javnosti.
