> Izvor: B92
> Datum: petak 27.09.2013
> Rubrika: život_nauka
> Naslov: Fizičari „pomerili granice nauke“
> Članak:

Grupa naučnika sa Harvarda i MIT-a stvorila je stanje materije koje je do sada postojalo samo u domenu naučne-fantastike.

Fizičari su ispitivali svojstva fotona - elementarne čestice koja sačinjava svetlost i druge tipove elektromagnetne radijacije, kada su uspeli da stvore molekule stvorene od vezanih fotona. Ovo otkriće je zapanjujuće pošto se kosi sa verovanjem naučnika da su fotoni čestice bez mase koje ne vrše međusobnu interakciju. Mogućnost stvaranja molekula iz fotona za naučnike predstavlja "pomeranje granica nauke". "Većina svojstava svetlosti za koje znamo potiču od činjenice da fotoni nemaju masu i ne vrše međusobnu interakciju. Ono što smo učinili jeste stvaranje posebnog medijuma unutar kog fotoni vrše međusobnu interakciju toliko snažno da počinju da se ponašaju kao da imaju masu i spajaju se kako bi stvorili molekule. Fizika onoga što se dešava unutar medija slična je svetlosnoj sablji iz "Zvezdanih ratova"", izjavio je profesor fizike sa Harvarda Mihail Lukin. Naučnici se nadaju da će ovo otkriće pomoći kvantnim kompjuterima pošto bi se tehnologija oslanjala na protone da nose i razmenjuju kvantne informacije.
