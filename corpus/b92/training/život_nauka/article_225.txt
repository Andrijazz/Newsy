> Izvor: B92
> Datum: četvrtak 7.02.2013
> Rubrika: život_nauka
> Naslov: Fosil iz Srbije otkriva tajne evolucije
> Članak:

Fragment fosila ljudske vilice nađen u pećini Mala Balanica u Srbiji predstavlja najstariji nalaz ljudskih predaka u ovom delu Evrope, a otkriće međunarodnog tima objavljeno je u prestižnom naučnom časopisu PLOS ONE.

Novi radiometrijski datumi objavljeni su danas, a članak su objavili Vilijam Džek Rink sa Mekmaster univerziteta u Kanadi i međunarodni tim pod rukovodstvom Dušana Mihailovića sa Filozofskog fakulteta u Beogradu i Mirjane Roksandić sa Univerziteta u Vinipegu, Kanada. "Utvrđeno je da je fosil star najmanje 397,000 godina, kao i da je verovatno stariji od 525,000 godina," objašnjava Rink. "U datovanju smo koristili tri različite tehnike: elektron-spin rezonancu (ESR), izotopske analize uranovog niza i tehniku infracrvene luminiscencije. Dobijeni su izuzetno ujednačeni datumi, čime je pouzdano utvrđena starost nalaza. To pokazuje da vilica predstavlja najstariji istočnoevropski fosil srednjopleistocenskih hominida. "U to vreme su u zapadnoj Evropi ljudski preci počeli da poprimaju neandertalske karakteristike, koje se ne javljaju na ovom nalazu," ističe Roksandić. "Naučnici smatraju da je do razvoja neandertalskih crta došlo zbog toga što su zapadnoevropske populacije u glacijalnim periodima bile izolovane. Nasuprot tome, jugoistočna Evropa nikada nije bila izolovana od Azije i Afrike, pa su na evoluciju čoveka uticali sasvim drugačiji faktori. Balkansko poluostrvo je po svemu sudeći pripadalo matičnom području iz koga su ljudske zajednice rekolonizovale Evropu nakon povlačenja glečera. Fosil je opredeljen u vrstu Homo erectus s.l. ." "Jugoistočna Evropa je veoma značajna za razumevanje ljudske evolucije," naglašava Mihailović. "Dobro datovani fosili iz ovog perioda su veoma retki, a ovaj koji smo našli u mnogo čemu je jedinstven. Dobijeni datumi pomeraju granice u proučavanju evolucije čoveka. Istraživanja su pokazala da je Balkan predstavljao "kapiju Evrope" i bio jedno od tri refugijalna područja gde su ljudi, biljke i životinje našli utočište tokom glacijala. Sve nas to inspiriše da nastavimo iskopavanja."

Na datovanju fosila su bili angažovani antropolozi, arheolozi i fizičari iz Srbije, Kanade, Velike Britanije i Francuske. Arheološka iskopavanja Velike i Mala Balanice, blizu Sićeva pored Niša, traju od 2004. godine, a finansira ih Ministarstvo kulture i informisanja Republike Srbije. Od 2010. godine u okviru iskopavanja se organizuje međunarodna letnja škola, koja se realizuje u saradnji Filozofskog fakulteta u Beogradu i Univerziteta u Vinipegu. Vilica je nađena 2006. godine, a okvirno datovanje je obavljeno na Univerzitetu u Bordou. Datovanje ESR tehnikom je preduzeto u laboratoriji dr Rinka i u nuklearnom reaktoru Univerziteta Mekmaster; datovanje uranovim nizom u Istraživačkom centru GEOTOP Univerziteta Kvebek u Montrealu, a datovanje infracrvenom stimulisanom luminiscencijom u Centru za primenu fizičkih istraživanja u arheologiji na Univerzitetu Bordo u Francuskoj. Analize sedimenata obavljene su na Univerzitetu Oksford Bruks u Velikoj Britaniji. PLOS ONE je jedan od najprestižnijih časopisa otvorenog tipa, u kome se objavljuju saopštenja iz različitih naučnih oblasti.
