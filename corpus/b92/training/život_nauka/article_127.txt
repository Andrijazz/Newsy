> Izvor: B92
> Datum: nedelja 15.09.2013
> Rubrika: život_nauka
> Naslov: Kada će Petnica dobiti novac?
> Članak:

Neodgovoran odnos Ministarstva prosvete i nauke u proteklim godinama ozbiljno je ugrozio neke važne segmente rada Istraživačke stanice Petnica, kazao je Tanjugu direktor Vigor Majić, ističući da se, i pored najava, još ne zna kada će i koliko novca biti izdvojeno za njeno finansiranje.

Naime, ministarka energetike Zorana Mihajlović rekla je sredinom avgustva da je dobila nalog od prvog potpredsednika vlade Aleksandra Vučica da se "pozabavi" Petnicom, odnosno problemom finansiranja. Kako je od tada prošlo gotovo mesec dana, na pitanje da li je nešto dogovoreno, Majić kaže: "Koliko smo nezvanično obavešteni, neka sredstva su odobrena, ali još uvek nismo dobili ništa, niti znamo da li će se, kada i koliko sredstava usmeriti ka Petnici". On je ukazao da je, nažalost, neodgovoran odnos Ministarstva prosvete i nauke u proteklih nekoliko godina ozbiljno ugrozio neke važne segmente rada Petnice i da su u Stanici nastojali da to učine "manje vidljivim" za učenike i studente koji u nju dolaze. "Ali šteta je učinjena. Pre više od godinu dana prekinuli smo nabavku časopisa i obnavljanje knjižnog fonda biblioteke, a to je jedna vrlo važna funkcija svake stručne biblioteke. Petnička naučna biblioteka je jedna od najvećih naučnih biblioteka u Srbiji i esencijalna je u procesu obrazovnog rada u Stanici", kazao je Majić.

"U cilju uštede smo odložili organizovanje gotovo svih programa namenjenih obuci nastavnika, smanjili smo na minimum međunarodnu saradnju i razmenu učenika. Prošle godine smo otkazali gotovo sve jesenje, a ove godine i većinu prolećnih seminara za ucenike...", ukazao je Majić. On je dodao da se boji da su takvim odnosom države prema njima "doterani do zida" i da se dalje ne može bez bitnog pada u kvalitetu rada i ugrožavanja same bezbednosti dece u Petnici. "To je linija koju ćemo braniti do poslednje mrve snage", kategoričan je direktor Petnice. Govoreći o budućem finansiranju Istraživačke stanice, Majić kaže da su oni uradili nekoliko modela i predloga koje su u proteklih nekoliko godina više puta slali Ministarstvu prosvete i nauke. Nikakav odgovor, kaže Majić, nikada nisu dobili. On poručuje da postoje dva tipa sredstava koja se moraju obezbediti. Jedna su nevezana za programe i aktivnosti Istraživacke stanice i namenjena su održavanju objekata i opreme koji su imovina države Srbije. "Ako mislimo da taj novoizgrađeni prostor i tu savremenu opremu održavamo u ispravnom stanju, onda se to mora osigurati, servisirati, objekti čuvati i čistiti... To Istraživačka stanica ne može da radi i finansira sama, niti će bilo koji sponzor i donator da se saglasi da svoj novac troši na održavanje imovine države, umesto za programe", naglasio je Majić.

On navodi da je, takođe, i pitanje koliko će država učestvovati u finansiranju programa i aktivnosti Istraživačke stanice. Prema njegovim rečima, država je izgradila značajno veći i moderniji prostor u Petnici da bi se tamo odvijalo više kvalitetnih programa i da bi se obuhvatio veći broj mladih, pa da je zato logično da učestvuje u delu troškova programa. "Uostalom, država je učestvovala svih proteklih 30 godina u finansiranju programa Stanice. Mi ne tražimo da država pokriva sve troškove, već manji deo i spremni smo da se, kao i do sada, na sopstvenu odgovornost borimo za pronalaženje drugih izvora finansijske podrske, a tu, pre svega, mislim na pomoć od strane preduzeća, fondacija i privatnih lica", poručio je direktor. Međutim, on ističe da taj, manji deo, koji treba država da obezbedi, mora da bude siguran, pouzdan i redovan. "Velika je nevolja naše sadašnjosti što je država na glasu, i to krajnje zasluženo, kao nepouzdan i prevrtljiv partner u svakoj vrsti posla", primetio je Majić. On se osvrnuo i na posetu studenata iz Pariza Petnici, koji će u njoj biti do 18. septembra i istakao da to što dolaze već drugu godinu za redom, pokazuje da su veoma zadovoljni onim što tu nauče. "Očekujemo da će se u narednih nekoliko godina ovde pojaviti na redovnim programima obuke i studenti iz Slovenije i SAD. Petnica je na glasu kao veoma kvalitetan i pouzdan partner u organizovanju vrlo složenih i zahtevnih aktivnosti, ali se o tome više govori van Srbije nego u domaćim krugovima", zaključio je Majić.
