> Izvor: B92
> Datum: utorak 1.10.2013
> Rubrika: život_nauka
> Naslov: Ovo je najvažnija slika Univerzuma ikada načinjena
> Članak:

Astronomi su 1995. godine uperili teleskop Habl prema naizgled praznom mestu na nebu. Zbog toga što je teleskop namerno usmeren od odsjaja koji stvaraju zvezde Mlečnog puta, svaki izvor svetla morao je da dođe od galaksija. Ovo je bio rizičan potez.

"Vreme za korišćenje ovog teleskopa je veoma skupo i mnogi astronomi moraju da čekaju mnogo kako bi došli na red da ga koriste. U pitanju je bila kocka zato što niko nije znao šta da očekuje ukoliko se teleskop tako usmeri", objašnjava sajt DeepAstronomy. Habl je narednih 10 dana sakupljao svetlost slabog intenziteta, koja je dolazila iz jednog izuzetnog malog dela tamnog svemira. Slika koju su astronomi dobili postala je jedna od najpoznatijih teleskopskih snimaka. U pitanju je bio "najdublji" portret svemira načinjen do tada. Slika, nazvana Hablovo Duboko polje, sadržala je hiljade bliskih i udaljenih galaksija. Iako je predstavljala samo mali deo našeg Univerzuma, slika je bila važna pošto je naučnicima dala prvi pogled na galaksije dok su bile mlade.Source: Hubblesite.org
