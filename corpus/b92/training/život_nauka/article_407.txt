> Izvor: B92
> Datum: subota 20.08.2011
> Rubrika: život_nauka
> Naslov: Kakav će biti susret sa vanzemaljcima?
> Članak:

Svako ko se nada da bi prvi vanzemaljac koji bi stigao na našu planetu bio prijateljski raspoložen kao ET iz istoimenog filma, možda je u velikoj zabludi.

U poslednjem pokušaju da apeluju na čovečanstvo da smanji emitovanje štetnih gasova u okolinu, naučnici su objavili da bi ekološki nastrojeni vanzemaljci mogli uništiti našu planetu, zgroženi lošim odnosom prema prirodi. Posmatrane iz daljine, promene na Zemljinoj atmosferi mogle bi nas obeležiti kao civilizaciju koja se otela kontroli. Vanzemaljci bi u tom slučaju mogli da izvrše preventivni napad kako bi se zaštitili od potencijalne pretnje po njihov način života. Međutim, to je samo jedna od mogućnosti. Naučnici takođe smatraju da je moguć dolazak agresivnih svemaraca, koji bi nas jeli ili porobljavali, pa čak i vrsta čija je industrija odmakla tako daleko, da im je potrebna nova planeta za izmeštanje proizvodnje. Vodeći istraživač Šon Domgal Goldman i njegov tim, sastavili su listu hipotetičkih situacija koja bi trebalo da bude od koristi ako se susretnemo sa bićima sa druge planete. Izveštaj u čijoj izradi su učestvovali NASA i Državni univerzitet u Pensilvaniji ima za cilj da odgovori na pitanje "Da li će kontakt sa vanzemaljcima doneti korist ili propas čovečanstva?" i pripremi Zemljane na moguće scenarije susreta sa svemircima.

U najboljem slučaju, čovečanstvo će, prema mišljenju naučnika, dobiti saznanja o tome kako da prebrodi glad, siromaštvo i bolesti. Alternativni scenario mogao bi biti i trijumf ljudi nad vanzemaljskim silama, a zatim prisvajanje njihove tehnologije. U neutralnoj kategoriji mogućih ishoda, čovek neće imati ni koristi ni štete od susreta sa vanzemaljcima, jer neće imati mogućnost komunikacije s njima. Prema jednoj teoriji, vanzemaljci bi mogli postati iritantni Zemljanima, baš kao u filmu "Distrikt 9" koji govori o stvorenjima s neke druge planete zatvorenim u koncentracione logore u Južnoafričkoj Republici. U najgorem slučaju, zadesiće nas scenario holivudskog filma "Dan nezavisnosti" (Independence Day) kada bi moglo doći do uništenja čovečanstva. Kako bismo uopšte komunicirali s vanzemaljcima? Naučnici smatraju da bi prve "rečenice" bile "izgovorene" matematički. Oni smatraju da smo danas više nego ikad blizu susretu sa stvorenjima s nekog drugog sveta, jer smo značajno izmenili Zemljinu atmosferu što se vidi sa drugih planeta. Teorije o ishodima susreta sa vanzemaljcima Korisne posledice Čisto opažanje života na drugim planetama - promena filosofskih pogleda Zemljana Kooperativni vanzemaljci - diskusija o nauci i matematici, primanje saveta za sprečavanje globalne katastrofe, nalaženje rešenja za probleme na Zemlji Nekooperativni vanzemaljci - čovečanstvo uspešno prevazilazi pretnju Neutralne posledice Nevidljivi vanzemaljci - namerno se kriju, ili ih slučajno ne možemo opaziti Primetni, ali drugačiji - nezainteresovani za komunikaciju, ili beskorisni Štetne posledice Namerna šteta - sebični vanzemaljci koji nas porobljavaju ili jedu Nenamerna šteta - fizičko zagađenje ili zaraza, mehanička oštećenja, kompjuterski virusi, biološko zagađenje ili loš kulturni uticaj
