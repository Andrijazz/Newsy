> Izvor: B92
> Datum: petak 19.07.2013
> Rubrika: život_nauka
> Naslov: Sastanak ministarstva nauke i udruženja
> Članak:

Danas je u Palati Srbija održan prvi sastanak Ministarstva prosvete, nauke i tehnološkog razvoja sa predstavnicima civilnog sektora. Tema je bio okvir za saradnju između Ministarstva i organizacija civilnog društva.

Sastanak je održan u organizaciji Ministarstva prosvete, nauke i tehnološkog razvoja i Kancelarije za saradnju sa civilnim sektorom Vlade Srbije. Iako planiran kao domaćin skupa, minsitar je zbog drugih obaveza izostao sa sastanka. Na sastanku se okupilo oko 100 organizacija civilnog društva, koje se bave raznim aspektima obrazovanja, dugoživotnim obrazovanjem, obrazovnim politikama, promocijom nauke, naučnim obrazovanjem... Iako najavljen kao konsultativni sastanak je bio osmišljen kao predstavljanje dosadašnjih rezultata i planova Ministarstva prosvete, nauke i tehnološkog razvoja. Dok je u drugom delu bilo prilike da se neke od organizacija civilnog društva obrate okupljenima. Glavna tema sastanka su bili procesi prilagođavanja obrazovne i naučne regulative evropskim standardima. Razgovaralo se i o formiranju timova koji će pokrivati određene aspekte politika iz ovog resora u procesu EU integracija. Na sastanku je bilo primetno da je većina učesnika, predstavnika civilnog društva, nosilo oznaku protesta "Spasimo nauku".
