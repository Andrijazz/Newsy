> Izvor: B92
> Datum: četvrtak 14.07.2011
> Rubrika: život_nauka
> Naslov: Ministarstvo tražilo cenzuru Twittera
> Članak:

Ukidanje profila registrovanog pod imenom ministra spoljnih poslova, Vuka Jeremića, zatražilo je njegovo ministarstvo, prenosi Blic. Reagovala i Uprava za digitalnu agendu.

Iz kabineta ministra Jeremića kažu da nisu angažovali ni policiju ni SBPOK (Službu za borbu protiv organizovanog kriminala), već da su pisali direktno Twitteru. "Žalili smo se, konkretno, na određene tweettove u kojima se pogrdnim imenima nazivaju strane diplomate sa kojima se ministar Jeremić sretao i na vulgarne postove. Tek nedavno smo dobili odgovor od Twittera u kojem su pozitvno odgovorili na naš zahtev", kažu za Blic u kabinetu ministra spoljnih poslova. U međuvremenu na Twitteru je ponovo osvanuo nalog @VookJeremic. Kako "Blic" saznaje, iza novog naloga ne stoji ista osoba koja je pokrenula sporni @VookJeremic. Ta osoba se sada oglašava pod korisničkim imenom @notVookJeremic. Povodom ovog događaja, a nakon pisanja B92 portala, reagovala je i Uprava za digitalnu agendu sledećim saopštenjem: "Državna sekretarka za digitalnu agendu Jasna Matić je aktivni twitteraš, ali je niko ovim povodom nije kontaktirao. Pored toga, nemamo nikakvih informacija da postoji kontakt naših državnih organa sa kompanijom Twiter. Smatramo da su strucnjaci koji su citirani u vašem tekstu dali realnu sliku i dobro objašnjenje slobode govora i izražavanja, kao i prava i regulative vezane za Twitter i Intrenet uopšte." Podsećamo da je juče ujutru srpska Twiteraška zajednica bila aktivnija nego inače. Povod za reakciju i veliki broj postova na ovoj velikoj svetskoj društvenoj mreži (www.twitter.com) jeste vest koja se pojavila da je SBPOK tražio od Twittera da se lažni profili ministara Vlade Srbije uklone sa ove mreže, a podaci sa njih zamrznu. Tokom jučerašnjeg dana usledila je spontana reakcija twiteraške zajednice Srbije. Krenula je rasprava sa strankama iz vlasti koje imaju Twitter naloge, a pritisak je usmeren i ka Twitter kompaniji. Mediji su kasno sinoc počeli da izveštavaju i širu javnost o ovoj temi. Saznajte više o celoj aferi
