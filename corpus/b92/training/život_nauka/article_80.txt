> Izvor: B92
> Datum: ponedeljak 25.11.2013
> Rubrika: život_nauka
> Naslov: Veliko interesovanje talenata za Petnicu
> Članak:

Iako je do kraja prijavljivanja za naučno-obrazovne programe Istraživačke stanice Petnice u 2014. godini ostalo još 2 nedelje, broj pristiglih prijava srednjoškolaca iz svih krajeva Srbije, ali i sa prostora cele bivše Jugoslavije, veći je nego prethodnih godina.

Istraživačka stanica Petnica svake godine u oktobru raspisuje konkurs za prijavljivanje srednjoškolaca za učešće na nekom od celogodišnjih programa namenjenih talentima iz oblasti prirodnih, društvenih i tehničkih nauka. Svake godine, nakon rekonstrukcije i modernog opremanja laboratorija, u Petnici može da boravi 1200 do 1500 učesnika nekih od obrazovnih programa. "Petnica zahvaljujući novim kapacitetima može da primi skoro duplo više učesnika programa za srednjoškolce. Ono što je važnije jeste da je sada moguće realizovati male naučne projekte koje osmišljavaju sami srednjoškolci na modernoj opremi iz svih oblasti. Čak nas je i EU okarakterisala kao najmoderniji centar za rad sa talentima u ovom delu Evrope", kaže Nikola Božić, rukovodilac u Istraživačkoj stanici Petnica.
Oblasti u Petnici Astronomija, fizika, matematika, elektronika, robotika, programiranje, biologija, biomedicina, geografija, geologija, hemija, biohemija, ekologija, lingvistika, psihologija, antropologija, arheologija, istorija, sociologija, dizajn...
Oblasti u Petnici
Astronomija, fizika, matematika, elektronika, robotika, programiranje, biologija, biomedicina, geografija, geologija, hemija, biohemija, ekologija, lingvistika, psihologija, antropologija, arheologija, istorija, sociologija, dizajn...
U prethodnih mesec i po prijavljivanja na adresu ove naše prestižne organizacije za rad sa talentima već je pristiglo preko 1000 prijava za učešće na programima u narednoj godini. Iz Petnice potvrđuju da do kraja prijavljivanja očekuju još ovoliko prijava. "Sredinom decembra se u Petnici okuplja preko 60 stručnih saradnika sa svih programa koji se proučavaju u Petnici, sa različitih instituta i fakulteta, kako bi zajedno sa stručnim radnicima Istraživačke stanice, pročitali sve pristigle prijave i izabrali one najmotivisanije za samostalno usavršavanje i napredovanje u nauci", dodaje Božić. Istraživačka stanica Petnica, koja postoji već 32 godine, za svoj inovativni rad u obrazovanju sa talentima i mladima koji vole nauku je dobila različita priznanja u zemlji i inostranstvu, među kojima je i podrška Uneska. O načinu prijavljivanja za programe u Petnici možete saznati više na linku: http://www.petnica.rs/index.php?option=com_content&view=article&id=39.
