> Izvor: B92
> Datum: petak 24.05.2013
> Rubrika: život_nauka
> Naslov: Petnica domaćin svetskog  kongresa ekologa
> Članak:

Na nedavno održanom sastanku Saveta SETAC-a (Svetske mreže toksikologa i ekologa) u Glazgovu odlučeno je da Istraživačka stanica Petnica bude domaćin svetskog kongresa mladih ekologa i ekotoksikologa u februaru 2015. Istom prilikom za predsednika Studentskog savetodavnog odbora SETAC-a izabran je naš mladi stručnjak Dragan Jevtić.

SETAC je inače organizacija profesionalca i institucija, koja od 1979. godine okuplja stručnjake u ekologiji, hemiji i toksikologiji. Pored naučnika i akademskih institucija ova globalna organizacija okuplja i ljude iz biznisa i vladinog sektora. Cilj ove organizacije je da bude otvoreni forum za diskusije naučnika, menadžera i drugih stručnjaka o temama vezanim za analizu problema u zaštiti životne sredine, upravljanje zaštićenim dobrima, naučnim istraživanjima i ekološkom obrazovanju. Kongres mladih naučnika u oblasti zaštite životne sredine organizuje Studentski savetodavni odbor SETAC-a, a za mesto održavanja narednog kongresa izabrana je naša prestižna institucija u inovativnom obrazovanju Istraživačka stanica Petnica, koja je nedavno dobila i nagradu u oblasti ekološkog obrazovanja.

Na kongresu u Glazgovu, za predsednika Studentskog savetodavnog odbora SETAC-a, tela koje okuplja mlade doktore nauka i studente doktorskih studija, izabran je Dragan Jevtić, koji upravo završava doktorske studije iz oblasti ekotoksikologije u Krakovu (Poljska). Mladi i perspektivni naš naučnik je svoju karijeru započeo u Novom Sadu, da bi kao stipendista evropskih fondova usavršavanje nastavio u EU. Za B92 povodom dovođenja ovog kongresa u Srbiju Dragan Jevtić kaže: "Veliko mi je zadovoljstvo da je SETAC prepoznao potencijal Srbije za organizaciju ovako velikog Kongresa. Posebno mi je drago da je baš Petnica izabrana za mesto održavanja, jer mislim da je ona presudna za uspešne karijere mnogih naših mladih naučnika". "Posebna je čast biti predsednik ovakvog jednog tela u okviru svetske mreže ekotoksikologa. Sa druge strane to znači i još manje slobodnog vremena, jer će pored nauke sada i poslovi vezani za funkcionisanje Saveta SETAC-a biti prisutni svakoga dana. Odgovornost je velika." - dodaje gospodin Jevtić na čestitke na izboru na poziciju predsednika Saveta mladih stručnjaka SETAC-a.
