> Izvor: B92
> Datum: sreda 1.05.2013
> Rubrika: život_nauka
> Naslov: Pogledajte najmanji film na svetu
> Članak:

Čovečanstvo je dobilo najmanji film na svetu - nije u pitanju veličina trake, ni trajanje, već nivo na kom je delo snimljeno - nivo atoma.

Istraživački tim IBM-a snimio je kratak film pod nazivom "Dečak i atom" u kom glavne uloge tumači dvadesetak atoma ugljenika. "Kamera" ih je uvećala 100 miliona puta. Delo je snimljeno "stop motion" tehnikom, a na minijaturnoj sceni atomi su pomerani sićušnim vrhom instrumenta pod nazivom STM mikroskop, koji je 1986. godine "zaradio" IBM-u i Nobela za fiziku, prenosi BBC. Iza neverovatnog projekta stoji ozbiljani istraživački tim koji radi na novoj generaciji uređaja za skladištenje, koji tehnologiju zasnivaju na manipulaciji pojedinačnih atoma. "Nije ovo neko veliko naučno dostignuće. Malo smo se zabavili, ali i iskoristili naše istraživanje kao priliku za dodatnu promociju nauke i uključivanje dece u razgovore o matematici, nauci i tehnologiji", kažu iz IBM-a. Film traje 90 sekundi, ima 242 slike, na kojima se vidi dečak koji se igra sa loptom (atomom), skače na trampolini, a zatim atom odleti u nebo i pretvori se u prepoznatljiv slogan IBM-a "Think". Na filmu su radila četiri naučnika, snimljen je za dve nedelje, a svaki radni dan je trajao oko 18 sati. Više o samom snimanju možete videti na IBM-ovom YouTube kanalu. Inače, isti tim je 2012. uspeo da uskladišti jedan bit informacije koristeći samo 12 atoma. Uređaj na kome čitate ovaj tekst za istu radnju koristi milione.
