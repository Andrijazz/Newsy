> Izvor: B92
> Datum: petak 14.03.2014
> Rubrika: život_nauka
> Naslov: Greška ili prevara: Nema "brzih" matičnih ćelija?
> Članak:

Japanski Riken naučni centar izvinio se u petak zbog grešaka koje su primećene u dve objavljene studije koje su obećavale brži način dobijanja matičnih ćelija.

Institut sada razmatra povlačenje radova iz naučnih žurnala, a Riken će, ako se greške utvrde, morati da se suoči i sa kaznom. Haruko Obokata koja je predvodila istraživanje i druga dva istraživača iz Rikena su u dva odvojena saopštenja na sajtu Centra napisali da su u pregovorima sa koautorima o povlačenju radova. Riken, koji finansira japanska Vlada, 11. marta je saopštio da istražuje rezultate dve studije objavljene u žurnalu Nature u januaru u kojima se navodi da je moguće obične ćelije uzete od novorođenih miševa transformisati u matične bez dodavanja gena. Pod istragom je šest slika i metode istraživanja, nakon tvrdnji da izgledaju "neprirodno" ili da su plagijat. Dve oblasti nisu istražene na pravi način, iako naučnici tvrde da nisu imali nameru da falsifikuju podatke. Centar će ostalo istražiti, navedeno je u saopštenju. Slike koje su priložene uz studiju zapravo podsećaju na slike ranijih Obokatinih istraživanja. Drugi naučnik Teruhiko Vakajama sa Univerziteta u Jamanašiju u Japanu koji je radio na istraživanju, kaže da više nije siguran u podatke koje je koristio za eksperimente i da bi rad trebalo da se povuče iz žurnala. Ovo je korak unazad za Japan koji pokušava da usavrši tehniku dobijanja matičnih ćelija za šta je 2012. Šinja Jamanaka dobio Nobelovu nagradu. Ta zemlja planira da utvrdi svoju vodeću poziciju na tom polju istraživanja, pa je skraćen čak i regulatorni postupak dobijanja dozvole za takve eksperimente. Istraživači predvođeni Obokatom u Riken centru za razvojnu biologiju "šokirali" su ćelije ubacivši ih u blagu kiselinu, kako bi pokrenuli transformaciju. Inače, južnokorejski istraživač Huang Vu Suk je 2004. objavio studiju u kojoj tvrdi da je stvorio matične ćelije od DNK smeštenog u jajnu ćeliju donora. Ispostavilo se da su rezultati lažirani, a Južna Koreja je nakon skandala zabranila proučavanje matičnih ćelija uz korištenje ljudskih embriona na tri godine.
