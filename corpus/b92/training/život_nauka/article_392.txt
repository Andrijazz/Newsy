> Izvor: B92
> Datum: ponedeljak 3.10.2011
> Rubrika: život_nauka
> Naslov: SAD: Provera brzine neutrina!
> Članak:

U.S. naučnici se spremaju da testiraju verodostojnost tvrdnji da neutrini prkose osnovnim načelima fizike. Fizičari širom sveta našli su se u čudu kada je grupa evropskih naučnika objavila da su uspešno snimili subatomske čestice zvane neutrino kako putuju brzinom većom od svetlosne.

Ako je to tačno, Ajnštajnova teorija relativnosti na kojoj se zasniva moderna fizika, i po kojoj ništa ne može da putuje brže od svetlosti, (sumirano u famoznoj jednačini E=mc2, gde je energija jednaka masi pomnoženoj kvadratom brzine svetlosti) - biće pogrešna. Međutim fizičari, uključujući i dobitnika Nobelove nagrade 2006., George Smoot III, izražavaju sumnju. Kažu da su objavljeni rezultati eksperimenta u projektu OPERA (Oscillation Project with Emulsion-Tracking Apparatus) netačni i da Ajnštajnova teorija specijalne relativnosti idalje ostaje 'nepobeđena'. "Spreman sam da se opkladim u pare, da podaci nisu tačni. U fizici ništa nije 'pravolinijski'. Morate da ispoštujete visoke standarde da biste ono što vidite proglasili tačnim", izjavio je George Smoot III za XinhuaNews. U međuvremenu, naučnici u Fermilab laboratoriji, (U.S. Department of Energy laboratory, Chicago), obavljaju pripreme za ponovno testiranje rezultata koji prkose prihvaćenoj fizici i aludiraju na mogućnost putovanja kroz vreme. Tim u Fermilabu će pokušati da izmeri brzinu kojom se kreću neutrini pomoću opreme kojom su to već jednom pokušali 2007. u projektu MINOS. "Poboljšavamo MINOS da bi preciznije izmerili vreme za koje neutrini pređu put od Fermilabado detektora u Minnesoti", izjavio je portparol Fermilaba Kurt Riesselmann, za Sydney Morning Herald. Podatke će prikupljati i u narednoj godini da bi bili u boljoj poziciji da potvrde ili odbace rezultate OPERA projekta objavljenog prošle nedelje. U OPERA eksperimentu, brzina kojom su neutrini iz CERN, CNGS zraka, prevalili razdaljinu od približno 730 km, merena je u podzemnoj Gran Sasso laboratoriji sa mnogo većom tačnošću nego u ranijim pokušajima. Objavljeno je da je neutrino lansiran iz akceleratora za čestice u blizini Ženeve ka drugoj laboratoriji u Italiji udaljenoj 454 km putovao za 60 nanosekundi brže od brzine svetlosti. Uračunata greška je samo 10 nanosekundi, zbog koje je razlika u brojkama značajna.

Mada eksperti i dalje sumnjaju u valjanost rezultata, istraživanje je u stvari pokazalo da su neutrini putovali 299 798 454 metara u sekundi, što je brže od brzine svetlosti, koja je iznosi 299 792 458 metara u sekundi. Iako je razlika u ovim brzinama mala, bio bi to izazov za sve zakone u fizici, putovanje kroz vreme postalo bi moguće a u ustaljenim poimanjima redosleda uzroka i posledice nastala bi prava zbrka. Mnoštvo naučno-fantastičnih priča temelji se na konceptu da kada prevaziđete prepreku koju predstavlja brzina svetlosti, putovanje kroz vreme teoretski postaje moguće. Tim OPERA projekta je veoma oprezan, na kraju krajeva Ajnštajnove teorije su već bile dovođene u pitanje mnogo puta pre, ali nikada oborene. "Mi smo sasvim sigurni da su naši podaci tačni. Proveravali smo i ponovo proveravali, tražeći da li je nešto možda moglo uticati da dobijemo krive podatke i nismo ništa našli. Sada želimo da kolege sve to provere, neovisno od nas i naših rezultata", izjavljuje Antonio Ereditato, glavni u italijanskom timu, (Reuters). Ali mnogi i dalje nisu ubeđeni. Među njima je i Carlos Rubbia, dobitnik Nobelove nagrade za fiziku 1984. "To što se tvrdi da je pronađeno, je po mom viđenju, neverovatno i iznenađujuće ", rekao je. Ako su podaci tačni, to će imati dalekosežne implikacije na dosadašnje pravilo da ništa ne može da putuje brže od svetlosti. Ajnštajn je rekao da ako bi postojao način da se pošalje poruka koja će putovati većom brzinom od brzine svetlosti, onda bi mogućnost slanja "telegrama u prošlost" postala realnost. Ali prema njegovoj specijalnoj teoriji relativnosti brzina svetlosti je "kosmička konstanta" i ništa ne može da putuje brže od svetlosti. Britanski fizičar Jim Al-Khalili ubeđen je da se u rezultatima potkrala greška. "Ako se dokaže da je Cernov eksperiment bio bez greške i da su neutrini brži od svetlosti, poješću svoje bokserice u prenosu uživo na TV ", rekao je za Telegraph. International Business Times/ Science/ Staff Reporter | September 28, 2011 Prema: Astronomski magazin.
