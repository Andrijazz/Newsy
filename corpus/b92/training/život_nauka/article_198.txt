> Izvor: B92
> Datum: ponedeljak 22.04.2013
> Rubrika: život_nauka
> Naslov: Otkrivena tajna gejzira Old fejtful
> Članak:

Naučnici su konačno otkrili zbog čega gejzir Old fejtful u Jeloustounu u Americi izbacuje veoma vruću vodu i paru svakih 90 minuta, objavio je portal "Aur amejzing planet".

Aparati koji snimaju seizmološke aktivnosti pokazali su da se ispod ovog gejzira nalazi velika jajolika komora spojena na otvor Old fejtfula (Old Faithful) nečim poput cevi. Nakon svake erupcije nivo vode u komori raste i gura parne mehuriće kroz cev koja stvara određeni pritisak. Rezultat je eksplozija pare. Otkriće je pobilo staro mišljenje da veliki gejziri vodu dobijaju iz dugih, uskih cevi. Naučnici su otkrili i da gejzir Old fejtful ima seizmičke aktivnosti jer svaki put kada dođe do eksplozije pare pod pritiskom dolazi do potresa. To im je pomoglo da istraže oblik gejzira i način izbacivanja pare. Istraživači su ranije ove godine u Rusiji otkrili da su gejziri povezani sa velikim pećinama koje kreiraju zamku za mehuriće, što takođe vodi do eksplozije.
