> Izvor: B92
> Datum: utorak 13.08.2013
> Rubrika: život_nauka
> Naslov: Naučnici objasnili "susret sa smrću"
> Članak:

Talas električnih aktivnosti u mozgu mogao bi da bude odgovoran za živopisno iskustvo koje ljudi na samrti opisuju, kažu načnici.

Studija je sprovedena na umirućim pacovima i pokazala je visoke nivoe moždane aktivnosti u trenutku smrti. Naučnici kažu, da kod ljudi, upravo ovo povećava stanje svesti. Studija je objavljena u naučnom časopisu "Proceedings of the National Academy of Sciences". Vodeći autor studije dr Džimo Bordžigin, sa Univerziteta Mičigen, kaže: "Mnogi ljudi misle da je mozak hipoaktivan, sa manje aktivnosti nego u budnom stanju, a mi smo pokazali da to nije slučaj. Zasigurno je mnogo aktivniji tokom procesa umiranja nego u budnom stanju." Od blještavog svetla do senzacija u kojima lebdimo nad svojim telom i pred očima nam prolaze slike života, sve to su neka od iskustava o kojima su pričali ljudi koji su preživeli kliničku smrt. Nakon što je srce pacova prestalo da radi, narednih 30 sekundi izmeren je veliki porast aktivnosti moždanih talasa. "Činjenica da oni vide svetlo pokazuje da je vizuelni korteks u mozgu veoma aktivan", kaže dr Bordžigin. Komentarišući istraživanje, dr Džejson Bretvajt sa Univerziteta u Birmingemu, kaže da bi ovaj fenomen zapravo mogao biti poslednji "trzaj" mozga. Svi se slažu da treba biti oprezan kada su ovakve teme i istraživanja u pitanju, jer jedno je meriti aktivnosti u mozgu pacova tokom srčanog udara, a drugo sve to povezati sa ljudskim iskustvima. Jedno je sigurno - ova studija otvara vrata novim studijama koje bi uključivale ljude.
