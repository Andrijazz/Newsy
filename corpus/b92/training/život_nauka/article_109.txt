> Izvor: B92
> Datum: sreda 9.10.2013
> Rubrika: život_nauka
> Naslov: Nobel za razvoj modela kompleksnih hemijskih sistema
> Članak:

Dobitnici Nobelove nagrade za hemiju su profesori Martin Karplus, Majkl Levit i Arijeh Varšel, za rad na razvoju modela kompleksnih hemijskih sistema.

Karplus (83) je sa Univerziteta u Stazburu i Harvardu, Levit (66) sa Univerziteta Stanford, a Voršel (72) sa Univerziteta Južna Kalifornija. Kako je saopšteno iz Instituta Karolinska u Stokholmu, njihov rad je poslužio kao osnova za moćne softverske programe, koji se danas koriste za objašnjavanje i predviđanje komplikovanih hemijskih procesa. "Nekada su hemičari pravili modele molekula od štapića i plastičnih lopti, a sada se modeli prave na računarima. Sedamdesetih godina Karplus, Levit i Varšel su postavili osnovu za moćne programe koje danas koristimo. Kompjuterski modeli koji savršeno oponašaju i prikazuju život su imali ključnu ulogu u većini današnjih otkrića koja predstavljaju pravi napredak u oblasti hemije", navodi se u obrazloženju nagrade. Dodaje se da su svojim radom profesori Karplus, Levit i Varšel uspeli da pomere granice i da omoguće da klasična mehanika (Njutnova fizika) funkcioniše uporedo sa fundamentalno drugačijom kvantnom fizikom. "Hemičari su ranije morali da izaberu jednu ili drugu, a ovi naučnici su uzeli najbolje od oba sveta. Računar je sada važan baš kao i epruveta za hemičare. Hemijske reakcije se odvijaju brzinom svetlosti, u deliću milisekunde elektroni 'skaču' sa jednog jezgra na drugo. Klasična hemija teško drži korak, a praktično je nemoguće eksperimentalnim metodama mapirati svaki mali korak u hemijskom procesu. Pomoću metoda koje su sada nagrađene Nobelovom nagradom, naučnici mogu pomoću računara da u potpunosti razotkriju procese", navodi se u obrazloženju. Jedan od trojice nagrađenih, Arijel Varšeh objasnio je na čemu je radio sa kolegama. "Ukratko, razvili smo način na koji računar može da korišćenjem podatak o strukturi nekog proteina 'razume' kako taj protein radi ono što radi. Ako imate enzim koji vari hranu, želite da razumete kako se to dešava, a zatim to možete da iskoristite da razvijete neke lekove, ili, u mom slučaju, da zadovoljite znatiželju", rekao je Varšeh.
