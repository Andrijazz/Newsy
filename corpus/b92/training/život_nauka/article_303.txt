> Izvor: B92
> Datum: utorak 10.07.2012
> Rubrika: život_nauka
> Naslov: "Svet tek sada spreman za Teslinu viziju"
> Članak:

Direktor Muzeja Nikole Tesle Vladimir Jelenković ocenio je povodom godišnjice rođenja velikog naučnika čije ime nosi ta institucija, da je "planeta tek sada spremna da prepozna njegovo vizionarsko delo" i da Teslina popularnost u čitavom svetu upravo zbog toga raste.

Govoreći o sve većem broju posetilaca koji Muzej Nikole Tesle beleži iz godine u godinu, među kojima je i više hiljada ljudi iz raznih evropskih zemalja, zatim Kine, Japana i SAD, Jelenković je primetio da to pokazuje da Teslina popularnost u svetu sve više raste. "U stvari, planeta jeste verovatno tek sada spremna da prepozna njegovo vizionarsko delo. Sve ono što je podario čovečanstvu, pre svega u domenu onoga što obeležava 21. vek, doba telekomunikacije i daljinskog upravljanja, dalo je novi impuls toj popularnosti", ocenio je Jelenković u intervjuu Tanjugu. On je podsetio da je Tesla svojim izumima i predviđanjima utro put dobu u kome sada živimo, tehnologijama koje doživljavamo kao deo svoje svakodnevnice. "Ali ne smemo zaboraviti da je sve što obeležava 21. vek Tesla predvideo i nastojao da realizuje pre više od jednog veka". Jelenković je najavio da će danas, kada se obeležava 156 godina od rođenja jednog od najvećih umova 20. veka i Dan nauke u Srbiji, u Muzeju biti postavljena izložba "Diplome Nikole Tesle" na kojoj će posetioci koji dođu da "odaju neku vrstu poštovanja velikom i genijalnom naučniku i pronalazaču", moći da vide sva priznanja koja je dobio. "Biće predstavljena i bogata zbirka počasnih doktorata, medalja, počasna članstva u eminentnim svetskim istrazivačkim institucijama, koje su želele da mu još za života odaju počast za veliko i genijalno delo koje je poklonio čitavom čovečanstvu", objasnio je Jelenković. U galeriji "Ikar" u Domu vazduhoplovstva danas u 19 sati biće otvorena izložba "Plavi portret Nikole Tesle", a sat vremena kasnije i izložba "Čestitke Tesli" u Kuli na Gardošu. "To je podsećanje na lepo građansko doba kada su ljudi jedni drugima poklanjali čestitke različitim povodom - za rođendan, Uskrs, Božić, imendan, ali i prilika da se vidi ko je sve Tesli želeo da čestita neki od lepih događaja. Najveći deo te izložbe čine čestitke koje je Tesla dobijao 10. jula za svoj rođendan", kazao je Jelenković.

Muzej Nikole Tesle, koji ove godine obeležava 60 godina od osnivanja, tokom prethodnih nekoliko godina gostovao je u više od 20 zemalja na četiri kontinenta. Prošle godine su gostovali u Pertu (Australija), a potom u Čikagu, gde je na svetskoj izložbi 1893. bila prva komercijalna upotreba Teslinih polifaznih naizmeničnih struja i prvo predstavljanje okretnog magnetnog polja koje je Tesla načinio kroz svoje čuveno jaje. Jelenković podseća da je u izveštajima medija tog doba zabeleženo da su ljudi u redovima čekali da vide Teslino jaje, najpopularniji eksponat na izložbi, koju je od 1. maja do 31. oktobra videlo 25 miliona posetilaca. On je ocenio da su najznačajnije gostovanje imali u Kraljevskoj akademiji nauka u Madridu, izmedju januara i marta, koje je "pomoglo da se osvoji špansko govorno područje". "Ta jezička barijera možda je bila jedna od osnovnih prepreka što Tesla nije bio toliko poznat u delovima sveta koji se služe španskim jezikom", rekao je Jelenković, dodavši da su svi značajniji španski mediji ispratili njihovo predstavljanje u Madridu. On je pomenuo i izložbe koje je Muzej Nikole Tesle organizovao u Narodnom muzeju u Zrenjaninu ("Tesla iz drugog ugla") i u Narodnom muzeju u Kraljevu ("Teslin čudesni svet elektriciteta", "Tesla u Beogradu 1892" i "Plavi portret Nikole Tesle"), kao i na postavku "Teslina soba", sa svim originalnim predmetima koji su kao deo naučnikove lične zaostavštine preneti iz Njujorka u Beograd 1951. i koja se čuva u Muzeju od njegovog osnivanja 1952. godine. Izložbe "Teslin čudesni svet elektriciteta" i "Tesla u Beogradu 1892" otvorene su 5. jula u paraćinskom Radio klubu "Kosmos", a Muzej planira i gostovanja u Kikindi, Užicu, Kragujevcu. Jelenković je rekao da će "kruna" ovogodišnjih aktivnosti Muzeja Nikole Tesle biti izložba posvećena "istorijskom trenutku" kada su svi Teslini predmeti iz Njujorka preneti u Beograd, a biće otvorena na Dan tog muzeja, 5. decembra. Posetici će imati priliku da saznaju kako je došlo do toga da se cela Teslina zaostavština prikupi u Njujorku, šta je i u kojoj meri značio Teslin nećak Sava Kosanović za dolazak svih tih spisa, predmeta, fotografija, njegove kompletne lične biblioteke, novina, časopisa, kao i velikog broja instrumenata koje je koristio. "Izložba će prikazati malo poznate podatke o pripremama za prikupljanje zaostavštine i šta je značio njihov dolazak u Beograd, kakva je bila sudbina svega toga prvih nekoliko godina tokom kojih je stvarana prva postavka Muzeja koja će od 1955. biti konačno otvorena za najširu javnost", ispričao je Jelenković.
