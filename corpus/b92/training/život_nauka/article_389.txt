> Izvor: B92
> Datum: četvrtak 6.10.2011
> Rubrika: život_nauka
> Naslov: Srbija fotografiše Mesec
> Članak:

U sklopu akcije Medjunarodne noći posmatranja Meseca astronomi amateri će imati zajedničku aktivnost na nivou cele Srbije. Akcija pod nazivom "Srbija fotografiše Mesec: budi deo slagalice", podrazumeva masovno fotografisanje Meseca od 6. do 15. oktobra. Od svih fotografija će biti napravljen veliki mozaik Meseca. Međunarodnoj noći posmatranja Meseca se širom sveta obeležava 8. oktobra.

Fotografije Meseca se organizatoru mogu poslati bez obzira da li su napravljenje pomoću mobilnog telefona, običnog digitalnog fotoaparata, DSLR aparata ili CCD kamere. Najbolje fotografije biće ubačene u zajedničku fotografiju Meseca koja će biti napravljena kao mozaik, a sve ostale biće prikazane u zajedničkom fotoalbumu. Bilo kakav teleskop da imate - dobar je! Koliko god godina da imate - dobro je. Nanišanite Mesec, prislonite mobilni telefon ili fotoaparat i - klik! U akciji učestvuju veliki broj amaterskih astronomska društva, školskih sekcija i zaljubljenika u astronomiju iz cele Srbije. Svaka oblast u Srbiji dobila je svoje parče Meseca za fotografisanje. Šumadija i Zapadna Srbija dobili su deo Meseca gde gospodari Tiho krater. Čuveni krater Kopernikus pripada Beogradu. Vojvodina je dobila More kiša, a Kosovo i Metohija More nektara. Mesto spuštanja Apola 11 imaće priliku da fotografiše Južna i Istočna Srbija.

Fotografisanje Meseca ne zahteva potpuni mrak. Teleskop možete postaviti na bilo koje zgodno mesto bez obzira na okolno osvetljenje. Ukoliko nemate teleskop pozivamo vas da prisustvujete organizovanom posmatranju Meseca sa desetak lokacija širom Srbije. Najjednostavniji način za snimanje jeste afokalnim putem. Ukoliko posedujete mobilni telefon sa kamerom ili digitalni aparat, fotoaparat (mobilni) prislonite na okular teleskopa i pokušajte iz ruke da napravite fotografiju onog dela Meseca koji je dodeljen vašem regionu. Ukoliko vaš digitalni fotoaparat ima opciju Manual podesite ekspoziciju fotoaparata na odgovajajuću vrednost (1/80 ili 1/100s) i pokušajte da napravite fotografiju. Ukoliko posedujete DSLR aparat ili CCD kameru sa odgovarajućim adapterom, vaš teleskop će postati objektiv za fotoaparat i kada opremu namontirate napravite fotografije dela Meseca koji je dodeljen vašem okrugu.

Fotografije dostavite lokalnim astronomskim društvima ili na zajedničku adresu:konkurs@astronomija.co.rs Prilikom slanja fotografija obavezno poslati i podatke: Ime i prezime, Mesto gde je fotografija napravljena, Fotoaparat koji je korišćen i teleskop, Ekspozicija sa kojom je napravljena fotografija (nije obavezno). Fotografije trebaju biti minimalne rezolucije 1 megapiksel, a maksimalno do 5 megapiskela. Možete ih obraditi u PhotoShopu pre slanja. Slati samo sopstvene fotografije koje su snimljene u periodu od 6. do 15. oktobra 2011. godine.
