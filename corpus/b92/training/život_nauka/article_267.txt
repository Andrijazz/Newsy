> Izvor: B92
> Datum: subota 10.11.2012
> Rubrika: život_nauka
> Naslov: Danas je Svetski dan nauke
> Članak:

Otvaranjem izložbe "Metahousig - naselja prošlosti i gradovi budućnosti", Centar za promociju nauke (CPN) će se ove godine po drugi put uključiti u obeležavanje 10. novembra, Svetskog dana nauke, u okviru Međunarodne nedelje nauke i mira, koju je ustanovio Unesko.

Izložba, koja je letos predstavljena u Londonu na "Međunarodnoj izložbi arhitekture i dizajna" u okviru šireg internacionalnog kulturnog projekta Olimpijade kulture, biće otvorena 10. novembra u Galeriji Nauke i tehnike SANU i trajaće do 29. novembra. Izložba pruža kritički pristup najprepoznatljivijim aspektima neolitskog i savremenog izgrađenog okruženja u Beogradu, pa tako postavka prikazuje neolitsko naselje u Stublinama pored Obrenovca i segment novobeogradskog bloka 21 - šest solitera poznatih kao "Šest kaplara". Vinčansko naselje u Stublinama sa više od 200 nadzemnih kuća otkriće je koje omogućava jedinstven pogled na organizaciju neolitskih naselja, dok, s druge strane, ''Šest kaplara'' i blok 21 se ne razlikuje po mnogo čemu od stambenih blokova u drugim evropskim gradovima. Kako je najavljeno, tokom izložbe biće organizovana i stručna predavanja na temu arheologije i arhitekture, kao i kreativne radionice za decu.

Povodom Svetskog dana nauke, u Novom Sadu je otvorena izložba "CERN u Srbiji". Ove godine, na desetogodišnjicu proslave Svetskog dana nauke za mir i razvoj, tema događaja je "Nauka za globalnu održivost: povezanost, saradnja, transformacije", a proslavom se želi istaći da je snažna saradnja međunarodne zajednice, uključujući sve vlade, međunarodne organizacije, građansko društvo, naučne zajednice i privatni sektor, jedini način da se postignu opšti razvoj i održivost. Svetski dan nauke je datum koji je predložen na Svetskoj naučnoj konferenciji u Budimpešti 1999. godine, sa ciljem da se skrene pažnja na potrebu za novom vezom između nauke i društva. Tim povodom, UNESKO je ustanovio Svetski dan nauke za mir i razvoj, koji je prvi put obeležen 10. novembra 2002. godine. Svrha Svetskog dana nauke za mir i razvoj je da obnovi kako nacionalnu tako i međunarodnu posvećenost nauci u funkciji mira i razvoja, a obeležavanjem tog dana nauke naglašava se odgovorna upotreba nauke za dobrobit društva. U Srbiji je taj dan prvi put proslavljen 2011. godine, na inicijativu Centra, a ove godine CPN obeležava Svetski dan nauke s namerom da istakne potrebu za jačanje svesti javnosti o ulozi nauke za mirno i održivo društvo. Pored Svetskog dana nauke u Srbiji je odlukom vlade 2011. godine, 10. jul, dan rođenja Nikole Tesle, ustanovljen kao nacionalni Dan nauke.
