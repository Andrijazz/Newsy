> Izvor: B92
> Datum: utorak 3.12.2013
> Rubrika: život_nauka
> Naslov: Naučnik u Srbiji mesečno dobija 25 evra za istraživanja
> Članak:

Izdvajanja za nauku u Srbiji su veoma niska, a u predloženom bužetu za 2014. godinu za tu oblast planirano je 14 milijardi dinara, rekao je predsednik skupštinskog Odbora za obrazovanje, nauku i tehnološki razvoj Miodrag Stojković.

Stojković je, gostujući na B92, rekao da naučnik u Srbiji mesečno iz državnog budžeta za potrošni, kancelarijski, laboratorijski materijal i usavršavanje dobija 25 evra. On je rekao da je u budžetu za 2014. godinu za nauku i obrazovanje planirano 178,1 milijardi dinara, od kojih na nauku ide samo oko 14 milijardi i naglasio da je Srbija, u poređenju sa svetom, na samom dnu. "To je jako malo kad imamo u vidu da veliki deo sredstava ide za plate i za održavanje postojeće, ali jako trule naučne infrastrukture", rekao je on i dodao da zemlje regiona ulažu mnogo više u nauku nego što to čini Srbija. Stojković je objasnio da je u budžetu planirano od 0,3 do 0,5 odsto BDP za nauku i da su ta sredstva "toliko mala", da jedan naučnik u Srbiji dobije oko 300 evra godišnje za potrošni, kancelarijski, laboratorijski materijal i usavršavanje. "To je 25 evra mesečno za jednog naučnika", rekao je Stojković. Upitan za alternativne izvore prihoda i kreditnu liniju za nauku od 400 miliona evra za projekte koji su odobreni od strane države, Stojković je rekao da je jedan deo sredstava za skupu opremu povučen, a da povlačenje sredstava za malu opremu i potrošni materijal slabo funkcioniše. "U ovom momentu stoji veliki broj projekata, neki naučnici moraju da čekaju na potrošni materijal i do šest meseci", rekao je Stojković. 
