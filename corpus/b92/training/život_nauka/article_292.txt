> Izvor: B92
> Datum: subota 18.08.2012
> Rubrika: život_nauka
> Naslov: Petničari snimili Andromedinu galaksiju
> Članak:

Učesnici Letnje škole meteora koja je u toku u okviru letnjih aktivnosti Istraživačke stanice Petnica snimili su tokom noći 15. avgusta na Debelom Brdu Andromedinu galaksiju. Miodrag Sekulić iz Niša i Igor Smolić iz Sombora su predvodili tim koji je načinio ovu fotografiju. Oni su stručni saradnici na programu astronomije u Petnici.

Andromedina galaksija je spiralna galaksija u sazvežđu Andromeda. Udaljena je od Mlečnog puta približno 2,5 miliona svetlosnih godina. Do nedavno se smatralo da je najveća galaksija u Lokalnoj grupi galaksija, koja se sastoji od Andromede, Mlečnog Puta, galaksije Trougao i još tridesetak manjih galaksija. Skorija istraživanja pokazuju kako Mlečni put sadrži više tamne materije i najverovatnije je najmasivnija galaksija. Ova galaksija je nedavno bila u žiži javnosti jer su stručnjaci NASA najavili sudar kataklizmičnih razmera između naše galaksije, Mlečnog puta, i Andromedine galaksije za četiri milijarde godina. Njihov model statistički odgovara frontalnom sudaru ovih galaksija - objasnio je Reland van der Marel, astrofizičar instituta Spejs teleskop sajens (Space Telescope Science) iz Baltimora. Do tog zaključka došlo se na osnovu merenja brzine i smera kretanja Andromede, što je dobijeno zahvaljujući svemirskom teleskopu Habl (Hubble). U okviru Letnje škole meteora se u Petnici učesnici bave posmatranjem "zvezda padalica", ali i kasnijom obradom dobijenih podataka i otkrivanjem kom nebeskom telu su meteoriti ranije pripadali, dok broj viđenih meteora može objasniti i neke druge fenomene u Sunčevom sistemu. U okviru ovogodišnje Škole organizovan je i kurs astrofotografije, čiji je jedan od glavnih rezultata upravo ova lepa fotografija Andromedine galaksije. Ova galaksija je na tamnom noćnom nebu vidljiva i golim okom i predstavlja jedan od najsjajnijih objekata, ali je zbog svetlosnog zagađenja u velikim gradovima vidljiv samo centralni deo galaksije, dok je pun prečnik iste sedam puta veći od prečnika punog meseca. Inače, tokom ovog leta je kroz programe Istraživačke stanice Petnica prošlo oko 500 srednjoškolaca iz cele Srbije, ali i iz Hrvatske, Bosne i Hercegovine, Makedonije i Crne Gore. Jedinstveno za sve njih je to da vole neku od petnaest prirodnih, tehničkih ili društvenih nauka koje se proučavaju u Petnici.
