> Izvor: B92
> Datum: ponedeljak 10.06.2013
> Rubrika: život_nauka
> Naslov: Šta ti misliš o nauci?
> Članak:

Svedoci smo poslednjih dana da kao opravdanje za štednju potrebnu zbog ekonomske krize, najpre država realizuje kroz smanjenje ulaganja u obrazovanje i nauku. Bez obzira koliko argumenata našli u primerima dobre prakse razvijenih zemalja sveta, to nije dovoljno za našu političku elitu. Zato je najbolje da sami vidimo šta mislimo o potrebi ulaganja u nauku i njenom značaju.

U toku je, tako, istraživanje čiji je cilj da se što bolje sagledaju očekivanja vlasnika (države) i drugih zainteresovanih strana (institucije, udruženja, građani) vezanih za funkcionisanje istraživačkih i razvojnih instituta Srbije. "Anketa je deo projekta u kojem učestvuje Institut za fiziku, sa ciljem poboljšanja efikasnosti rada istraživačkih i razvojnih instituta u našoj zemlji. Nosilac projekta je Vlada Republike Srbije, projekat se finansira iz pretpristupnih fondova EU, a implementaciju sprovodi Svetska banka." - kaže dr Aleksandar Belić, direktor Instituta za fiziku.

O motivima za realizaciju ove ankete govori i dr Aleksandar Bogojević, viši naučni savetnik na Institutu za fiziku: "Izuzetno nam je korisno da saznamo mišljenja što šireg skupa zainteresovanih: predstavnika države, regiona i lokalnih samouprava, privrede; naučnog i obrazovnog sektora, vojske i namenske industrije, akademije, dijaspore, naučno-istraživačkih organizacija, nevladinog sektora, medija, i samih građana." "Anketa treba da da sveobuhvatnu sliku o odnosu društva prema nauci i naučnim istraživanjima, zato je važno da je popune i naučnici, i profesori, i nastavnici, i studenti, i popularizatori nauke, i učenici... Svi oni koji bi hteli da kažu svoj stav o značaju nauke za našu zemlju." - zaključuje profesor Belić. Anketa se nalazi na adresi www.ipb.ac.rs/SGU/ocekivanja.html. Pristigli odgovori predstavljaće važnu osnovu za povećanje efikasnosti funkcionisanja i društvene korisnosti istraživačkih i razvojnih instituta.
