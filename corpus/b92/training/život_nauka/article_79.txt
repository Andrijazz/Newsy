> Izvor: B92
> Datum: četvrtak 28.11.2013
> Rubrika: život_nauka
> Naslov: Pet tehnologija transporta koje će ugledati svetlo dana
> Članak:

U narednoj deceniji, ideja dolaska na posao na vreme, odlazak na odmor sa porodicom ili prijateljima pa čak i odlazak na neku sportsku manifestaciju biće drastično promenjen.

Automobili će sami voziti bez pomoći vozača unapred određenim rutama. Vozovi će koristiti magnetne šine, a neverovatni novi "hiperlup" (hyperloop) voz će dostizati brzinu od 1.287 kilometara na čas. Sve ove inovacije trebalo bi da debituju u narednih deset godina ili su ovakvi vozovi već počele da nas prevoze. "Nove tehnologije imaju potencijal da učine naše puteve i transportne sisteme bezbednijim, ekološki prihvatljivijim i efikasnijim", izjavio je Gregori Vinfri, administrator administracije za inovativne tehnologije. 1. Hiperlup U pitanju je jedna od najuzbudljivijih inovacija u transportnom saobraćaju. Ovaj voz će prevoziti ljude od Los Anđelesa do San Franciska za svega 30 minuta. "Na papiru, hiperlup je jeftiniji i pristupačniji i verovatno brži od Maglev voza", izjavio je Rob Enderle, analitičar Enderle grupe. 2. Maglev voz Vozovi koji koriste "magnetnu levitaciju" nisu samo san koji je neko usnio u prošlosti. Oni su već operativni u Šangaju i Japanu, dok Kina navodno razvija drugi maglev voz. Magnetno polje podiže i pokreće voz uz pomoć minimalne količine energije u poređenju sa vozovima koje pokreće dizel ili struja. Ovi vozovi prevoze putnike brzinom od 500 kilometara na čas. Oni će takođe rasteretiti puteve, smanjiće zagađenje vazduha i broj nesreća. Najveći problem u vezi sa maglev vozovima jeste cena njihovog razvoja. Zbog svoje velike brzine, vozovi moraju da putuju pravom linijom između destinacija. 3. Autonomna vozila Vozač u vidu robota u stanju je da razmišlja brže i pametnije od čoveka kao vozača - i može da gleda u svim pravcima u istom trenutku. Ovo je ideja iza autonomnih vozila, gde ne držite ruke na volanu i automobil sve radi sam. Ford je već najavio projekat pod imenom saobračajna pomoć (Traffic Jam Assist), dok Kadilak radi na nečemu nazvanom super kruz - u pitanju je sistem koji dozvoljava automobilu da sam vozi bez pomoći vozača. Ipak, Gugl je na čelu ove tehnologije. Kompanija sada koristi flotu koju čine 24 automobila leksus, koji su do sada prešli oko 800.000 kilometara po putevima u Kaliforniji. Ovi automobili su u stanju da detektuju zgrade, naglo zakoče ako se ispred njih pojavi drugi auto i podešavaju svoju brzinu u zavisnosti od uslova na putu. Nevada je već donela zakon po kome je potpuno legalno voziti se u ovakvom automobilu na putu, uključujući tu i Las Vegas. Zapravo, ovi automobili bi mogli da se na putevima pojave za dve godine da ne postoje određeni pravni problemi, poput njihovog osiguranja i javne bezbednosti. 4. Pametni automobili Jedan od načina da se reše saobraćajni problemi u velikim gradovima jeste pravljenje pametnijih i manjih automobila. Takozvani "pametni automobili" postoje već neko vreme, a mnogi proizvođači već sada nude kompaktne električne automobile. 5. Kapsule za urbani prevoz Zamislite da možete samo da uskočite u pokretnu kapsulu i pohitate ka drugom delu grada? Ovo je ideja koju planira kraj koji se nalazi nedaleko od Londona. Kapsule imaju mesta za jednu osobu i kreću se unapred određenom rutom, dok putnici komuniciraju sa vozilom putem ekrana osetljivog na dodir. Putnik može da odabere neku od ponuđenih putanja i dok čeka da stigne do svoga odredišta može da surfuje internetom, proverava mejl ili igra neku igru. Slične kapsule već su u upotrebi u Abu Dabiju i na aerodromu Hitrou u Velikoj Britaniji, ali isključivo u strogo kontrolisanim oblastima.
