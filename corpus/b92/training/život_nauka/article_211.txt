> Izvor: B92
> Datum: utorak 19.03.2013
> Rubrika: život_nauka
> Naslov: "Precenjen značaj gena"
> Članak:

Značaj gena je precenjen, jer oni predstavljaju samo skup informacija koje telo po potrebi može da pročita i prenese, ako mu je do toga, istakao je u Beču ekspert Oksford univerziteta Denis Nobl.

On je u izlaganju na naučnom skupu negirao tvrdnje oksfordskog kolege Ričarda Dpnkinsa, prema kojem "sebični geni nameću svoju volju organizmu". Donkins, koji je postao slavan svojom knjigom "Sebičan gen" 1976. odličan je pripovedač, ali ono što piše nije tačno, smatra Nobl. Geni se nisu zabarikadirali i ne kontrolišu organizam, već su zatočeni u inteligentnim bićima i ta bića i okolina ih formiraju, naglašava Nobl, dodajući da je njihovo ponašanje u potpunosti zavisno od "zabave koju doživljavamo kada se parimo". Kada je DNK pronađen, brzo se naučilo da su oni matrica za belančevine i ne obratno, ukazao je Nobl, prenosi APA. On je rekao da je na osnovu toga pogrešno zaključeno da nikakve informacije ne idu od belančevina ka DNK, jer se nije mislilo na "DNK regulaciju". "Belančevine su te koje čitaju gene i određuju koji će biti iščitan", objasnio je Nobl. Prema njegovim rečima "geni igraju kao marionete uz melodiju organizma i njegove okoline", te ako niko ne vuče konce, oni bivaju pasivni. DNK je bitan za život, podvukao je on, dodajući da je međutim došlo do zamene uzroka i delovanja. Takođe DNK nije jedini prenosnik informacija nasledstva, već se i druge informacije prenose sa generacije na generaciju. Pojedini geni ne treba da se shvataju preozbiljno, jer su zamenljivi, tvrdi Nobl naglašavajući da organizmi odlično kompenziju nedostatak gena, te da su studije pokazale da osam od 10 gena, pojedinačno, mogu biti "isključeni" bez ikakvog efekta. 
