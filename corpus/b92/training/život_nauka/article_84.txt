> Izvor: B92
> Datum: utorak 19.11.2013
> Rubrika: život_nauka
> Naslov: Nauka i EU pridruživanje
> Članak:

Poglavlje 25, posvećeno nauci i istraživanju, jedno je od prvih pitanja na dnevnom redu u procesu pregovora za pristup Srbije Evropskoj uniji. U ovom delu pregovora, važnu ulogu, pored državnih organa, imaju i druge institucije i organizacije.

Šta označava poglavlje 25 i koji je put Srbija prošla do ove tačke na polju evropskih integracija? Srbija je postala deo integrisanih procesa na polju nauke i istraživanja, kojim se poglavlje 25 bavi, od 2006. godine. Te godine naša zemlja je dobila mogućnost da aplicira za Okvirne programe 6 (FP 6), a vrlo brzo nakon toga i za Okvirni program 7 (FP7). Ovi programi su bili glavni instrument Evropske unije za finansiranje naučnih istraživanja od 2006. do 2013. godine. Kroz Okvirne programe, srpski naučnici i istraživači bili su u prilici da konkurišu za finansijsku pomoć za svoje projekte, kao i da imaju pristup raznim bazama naučnih podataka, komunikacionim mrežama i raznovrsnoj istraživačkoj infrastrukturi. Novi program Evropske unije za istraživanje i inovacije, Horizon 2020, odnosi se na period od 2014. do 2020. godine. On predstavlja veliko pojednostavljenje putem jedinstvenog skupa pravila, a objediniće sve trenutne programe za finansiranje naučnih istraživanja i inovacija. Trenutni status Srbije u procesu evropskih integracija jeste stavljanje poglavlja 25 - nauke i istraživanja - na dnevni red. Ovo je jedno od 35 poglavlja pravnih tekovina EU o kojima se pregovara. U stvarnosti, otvaranje ovog poglavlja za srpske naučnike, naučne institucije i istraživače znači početak usklađivanja postojećih zakona sa standardima EU, a time i mogućnost lakše saradnje i povezivanja na polju nauke.
Elementarijum je jedinstveni naučno-popularni portal na kojem se mogu pronaći tekstovi o naučnim fenomenima, stavovi i mišljenja naučnika, kao i vesti iz nauke. Pokrenuo ga je Centar za promociju nauke.
Elementarijum je jedinstveni naučno-popularni portal na kojem se mogu pronaći tekstovi o naučnim fenomenima, stavovi i mišljenja naučnika, kao i vesti iz nauke. Pokrenuo ga je Centar za promociju nauke.
Pored poglavlja o nauci i istraživanju, na dnevnom redu u procesu evropskih integracija u Srbiji su još tri poglavlja: 20 (preduzetništvo i industrijska politika), 30 (ekonomski odnosi sa inostranstvom) i 31 (spoljna, bezbednosna i odbrambena politika). Ovim temama bio je posvećen i seminar koji su 12. i 13. novembra u Narodnoj skupštini Srbije organizovali Kancelarija za evropske integracije i Nemačka organizacija za međunarodnu saradnju (GIZ) u okviru projekta "Podrška procesu evropskih integracija u Srbiji". Srbija, kao zemlja kandidat za članstvo u Evropskoj uniji od marta 2012. godine, temeljno se priprema za pregovore o pristupanju i kroz ovaj projekat. Planirano je da do kraja projekta 2015. godine resorna ministarstva dostave najmanje tri završena skrining izveštaja i strategije za dalji proces pregovaranja čiji je cilj kompetentno i efikasno vođenje pregovora o pristupu Srbije EU. Više informacija potražite na Elementarijumu.
