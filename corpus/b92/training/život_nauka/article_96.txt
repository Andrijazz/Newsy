> Izvor: B92
> Datum: četvrtak 31.10.2013
> Rubrika: život_nauka
> Naslov: Petnica: Uprkos svemu napred u 2014!
> Članak:

"Uprkos svim problemima i pritiscima, Istraživačka stanica Petnica odlučila je da raspiše konkurs za učesnike na njenim programima u 2014. godini", navodi se u saopštenju Istraživačke stanice Petnica.

Upravna tela Istraživačke stanice Petnica su odlučila da se prijavljivanje za Programe u 2014. godini realizuje po planu, uprkos svim postojećim problemima, uz očekivanja boljeg ambijenta u narednoj godini. "Mi smo uvek bili optimisti. Nadamo se da će se prilike promeniti, a da će se među poslovnim kompanijama pojaviti još onih koje će poput NIS prepoznati značaj Petnice. Posle 31. godine rada ne možemo stati, iako bi to neki najradije želeli", kaže Vigor Majić, direktor Petnice. Istraživačka stanica Petnica je ovih dana otvorila konkurs za novu generaciju motivisanih, talentovanih srednjoškolaca iz cele Srbije, ali i iz regiona bivše Jugoslavije, koji vole prirodne, tehničke ili društvene nauke.
Istraživačka stanica Petnica podstiče učenike iz svih sredina (bez obzira na veličinu mesta stanovanja ili školovanja) i bez obzira na socio-ekonomsko stanje u porodici da se prijave za učešće na Programima u 2014. godini. Stručni selekcioni tim će posebno obratiti pažnju na kandidate koji dolaze iz malih i/ili siromašnih sredina. Finansijsko stanje škole ili porodice ne sme biti selekcioni faktor za izbor najboljih učesnika Programa u Petnici.
Istraživačka stanica Petnica podstiče učenike iz svih sredina (bez obzira na veličinu mesta stanovanja ili školovanja) i bez obzira na socio-ekonomsko stanje u porodici da se prijave za učešće na Programima u 2014. godini. Stručni selekcioni tim će posebno obratiti pažnju na kandidate koji dolaze iz malih i/ili siromašnih sredina. Finansijsko stanje škole ili porodice ne sme biti selekcioni faktor za izbor najboljih učesnika Programa u Petnici.
Poziv se odnosi na sve srednjoškolce iz Srbije i drugih zemalja regiona kojima jezik nije barijera, a voleli bi da se oprobaju u naučno-istraživačkom radu, da se druže sa vršnjacima sličnih interesovanja, da nauče nešto novo, da istraže svet oko sebe. Istraživačka stanica Petnica podstiče sve učenike, ne samo one sa najboljim rezultatima u školi, da se usavršavaju, prošire svoje vidike i isprobaju nešto novo. Ocene nisu presudan faktor u selekciji, jer je motivacija i interesovanje mnogo važnije. Rok za prijavljivanje je 30. novembar 2013. Dokumentacija je dostupna na internet sajtu www.petnica.rs. Istraživačka stanica Petnica (ISP) je samostalna i nezavisna organizacija koja se bavi razvojem naučne kulture, naučne pismenosti, obrazovanja i kulture. Aktivnosti ISP su najvećim delom usmerene na mlade - na učenike i studente, kao i na obuku nastavnika u novim tehnikama, metodama i sadržajima u oblasti nauke i tehnologije. Programi ISP obuhvataju širok spektar oblasti i disciplina u okviru prirodnih, društvenih i tehničkih nauka. Glavnina programa ISP je namenjena osnovnoj ciljnoj grupi - učenicima srednjih škola, tj. mladima u uzrastu od 15 do 19 godina. ISP samostalno vrši izbor učenika koji će se pozvati da učestvuju na programima.
