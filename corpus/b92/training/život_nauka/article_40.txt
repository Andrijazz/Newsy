> Izvor: B92
> Datum: subota 1.03.2014
> Rubrika: život_nauka
> Naslov: Naučnici: Ostavite Teslu na miru!
> Članak:

Grupa naučnika i poštovalaca Nikole Tesle (za sada njih 11.000) usprotivila se jučerašnjoj najavi premeštanja urne sa posmrtnim ostacima našeg poznatog naučnika u Hram Svetog Save. Oni su kreirali i Fejsbuk stranicu pod nazivom "Ostavite Teslu na miru", a na Tviteru je pokrenut hešteg #odbranimoTeslu.

Predstavnici Vlade Srbije u tehničkom mandatu, privremenih organa Grada Beograda i Srpske pravoslavne crkve su juče obelodanili ideju o premeštanju urne sa posmrtnim ostacima Nikole Tesle koja se nalazi od osnivanja u Muzeju Nikole Tesle. Na društvenim mrežama je otvorena i diskusija o verskoj pripadnosti samog Nikole Tesle, koji je iako poreklom iz pravoslavne porodice za list Liberty 1937. godine izjavio: "Ja nisam vernik u izvornom (orthodox) smislu".
"Teslina urna treba da ostane u Muzeju Nikole Tesle, zato što je Muzej državna ustanova koja se bavi zaštitom kulturnih dobara i ne nosi verska, nacionalna i druga obeležja, zato što Muzej uspešno čuva urnu već pola veka, zato što je Tesla proslavio nauku, a ne crkvu" navodi se u saopštenju koje je povodom najave o premeštanju Teslinih zemnih ostataka dostavilo Društvo za promociju i popularizaciju nauke.
"Teslina urna treba da ostane u Muzeju Nikole Tesle, zato što je Muzej državna ustanova koja se bavi zaštitom kulturnih dobara i ne nosi verska, nacionalna i druga obeležja, zato što Muzej uspešno čuva urnu već pola veka, zato što je Tesla proslavio nauku, a ne crkvu" navodi se u saopštenju koje je povodom najave o premeštanju Teslinih zemnih ostataka dostavilo Društvo za promociju i popularizaciju nauke.
Ipak domaći naučnici tvrde da se ne treba baviti preispitivanjem duhovnosti i nacionalnosti Nikole Tesle, jer su to njegovi lična ubeđenja, već načinom na koji se donose odluke u našoj zemlji. Takođe ne treba zaboraviti da je poslednja želja njegove porodice bila da urna počiva u Muzeju Nikole Tesle, zbog čega je pored čuvanja njegove zaostavštine Muzej i izgrađen. Ovim povodom razgovaramo i sa dr Milovanom Šuvakovim, višim naučnim saradnikom Instituta za fiziku u Beogradu. On za B92 kaže: "Mene iznenađuje činjenica da neko koristi premeštanje posmrtnih ostataka Nikole Tesle u političke svrhe. Dodatno zbunjuje to da se radi o čoveku koji simbolizuje nauku i istraživanja, koji su u našoj zemlji dovedeni do granice opstanka nebrigom i nestručnošću svih dosadašnjih vladajućih garnitura."

Grupa poštovalaca našeg najvećeg naučnika između ostalog na svojoj Fejsabuk stranici kaže: "Želimo da ova stranica bude početak građanske inicijative za odbranu zdravog razuma i da iskoristimo sva zakonska sredstva kako bismo sprečili da urna jednog od najvećih svetskih naučnika završi kao ukras u jednom verskom objektu. Zbog toga ćemo tražiti da se preispitaju i svi pravni aspekti ovog plana tehničke Vlade i privremenog gradskog veća." "Apelujem na sve političke aktere u kampanji, da se manu Teslinih posmrtnih ostataka i da nam umesto toga predstave svoj plan za spas nauke koja je na izdisaju, kako bismo lakše na osnovu toga odlučili za koga da glasamo!" - na kraju dodaje dr Šuvakov.
