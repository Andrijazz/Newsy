> Izvor: B92
> Datum: sreda 2.10.2013
> Rubrika: život_nauka
> Naslov: "Ulaganje u nauku je investicija, ne potrošnja"
> Članak:

U Srbiji se za nauku izdvaja samo 0,5 odsto bruto-društvenog proizvoda (BDP), što je nedovoljno, jer bi više investiranje u razvoj nauke uticalo na podizanje ekonomije i izlazak iz krize, istakli su danas učesnici prve Regionalne konferencije promocije nauke, uz podsećanje da se u EU za nauku izdvaja u proseku dva odsto.

Govoreći o ulaganju u nauku i obrazovanje, ministar prosvete, nauke i tehnološkog razvoja Tomislav Jovanović je poručio da Srbija poslednjih godina doživljava renesansu u promociji nauke, te je neophodno u nju više investirati. Ulaganje u nauku i obrazovanje, prema njegovim rečima, ne treba više da se gleda kao potrošnja, već kao investicija. "Nauka i investicije su suštinski važne za podsticanje ekonomskog razvoja društva. Smanjenje jaza između nauke i društva jedino je moguće ukoliko postoji dijalog između državnih i lokalnih institucija, istraživačkih organizacija, akademske zajednice, medija i javnosti", kazao je Jovanović. Jačanje veza u regionu na polju nauke je jačanje ekonomskih veza, rekao je on, dodajući da je današnja konferencija mesto razvoja postojećih projekata i prilika za nove inicijative daljeg jačanja saradnje na polju promocije nauke. "Srpska nauka je deo evropske i svetske nauke. Srbija je uprkos svim teškoćama, uspela i uspeva da sačuva intelektualni potencijal", istakao je ministar. Daljim povećanjem izdvajanja za nauku, smatra ministar, Srbija će potvrditi svoje mesto u evropskom istraživačkom prostoru. Ministar je podsetio da je ove godine Univerzitet u Beogradu ušao među 300 najboljih univerziteta na Šangajskoj listi i dodao da je njegov zadatak da stimuliše BU da bude još bolji, ali i ostale univerzitete, privatne i države, da se nađu na toj prestižnoj listi. Direktorka Centra za promociju nauke Aleksandra Drecun kazala je da je njihov cilj da pomognu nauci da nađe mesto u društvu, i istakla da će regionalna saradnja pomoći da se zemlje regiona suoče sa izazovima koji se pred sve postavljaju. Govoreći o popularizaciji nauke među mladima, Drecunova je istakla da se ove godine 50 odsto mladih prijavilo za izučavanje matematike na Matematičkom fakultetu u Beogradu. Martin Kern iz Delegacije Evropske unije u Srbiji kazao je da je EU najveći donator u Srbiji i dodao da je neophodno više ulagati u nauku. Pokazalo se da su zemlje koje više ulažu manje osetile posledice ekonomske krize poput Finske, Nemačke i Švedske, koje za investiranje u nauku izdvajaju 2,4 odsto BDP, rekao je on i dodao da EU izdvaja dva odsto BDP, dok Srbija i dalje svega 0,5 odsto. Predsednica Nacionalnog saveta za nauku i tehnološki razvoj Vera Dondur je poručila da će ulaganje u nauku ubrzati oporavak ekonomije, otvoriti nova radna mesta i sačuvati postojeća. "Nauka je nužnost, nije luksuz", rekla je Dondur. Ona je dodala da se poslednjih godina povećao broj istraživača, te da ih je 2009. godine bilo 8.000, a ove godine ima 12.000 istraživača. Prema njenim rečima, neophodno je da se veći procenat BDP izdvaja za nauku u Srbiji.
