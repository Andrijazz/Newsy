> Izvor: B92
> Datum: utorak 26.02.2013.  
> Rubrika: sport_tenis
> Naslov: Novak: Ne želim da tražim nemoguće
> Članak:

Prvi put posle titule na Australijan openu Novak Đoković odigrao je zvanični meč i u prvom kolu u Dubaiju pobedio je Viktora Troickog sa 6:1, 6:4.
Posle meča Novak je rekao da je zadovoljan kako je igrao posle mesec dana pauze.
"Nisam igrao neko vreme i bio sam ekstremno koncentrisan od samog početka meča. Igrao sam zaista dobro u prvom setu, dobro sam čitao njegov servis i bio sam agresivan. Generalno sam zadovoljan svojom igrom, nadam se da ću nastaviti u istom ritmu“.
"Ovo je jedan od najbržih tvrdih terena na otvorenom i zato je neophodno da od starta budtete fokusirani na svakom poenu", dodao je najbolji teniser sveta. Na pitanje da li može da ponovi seriju pobeda sa početka 2011. godine (43 u nizu), Đoković je odgovorio: "Definitivno sam u seriji, ali ne razmišljam o tome da pokušam da nadmašim niz od pre dve godine jer je zaista teško da tražim od sebe nešto što je možda nemoguće. Ipak, ta serija daje mi prednost na mentalnom planu i samopouzdanje koje mi je potrebno kako bih samouvereno došao na svaki turnir", rekao je Novak posle pobede nad Troickim. Roberto Bautista-Ahut, Novakov protivnik u drugom kolu, trenutno je 55. teniser na svetu, a šira teniska javnost za njega je prvi put čula početkom ove godine, kada je u Čenaju pobedio Berdiha i Pera pre nego što je u finalu izgubio od Tipsarevića. Na Australijan openu je eliminsao Fonjinija, ali je u drugoj rundi u pet setova izgubio od Jirgena Melcera. Bautista-Ahut ima 24 godine, visok je 183cm, a zanimljivo je da je do 14. godine igrao fudbal u mlađim kategorijama Viljareala, da bi se tada opredelio za tenis.
