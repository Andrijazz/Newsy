> Izvor: B92
> Datum: četvrtak 7.02.2013.  
> Rubrika: sport_tenis
> Naslov: FED: Srbija i bez Ane na Slovačku
> Članak:

Ana Ivanović neće igrati za FED kup selekciju Srbije u meču prvog kola sa Slovačkom, 9. i 10. februara u niškom Čairu, potvrđeno je za B92.
Nedugo zatim Ana je na svojoj Fejsbuk stranici potvrdila da neće igrati, a razlog je povreda ramena.
"Žao mi je što moram da objavim da neću igrati ovog vikenda. Povredila sam rame u Melburnu i još se nisam potpuno oporavila. Zaista sam se nadala da će terapija ranije rešiti problem. Ovo je prava šteta jer nemam mnogo prilika da igram za Srbiju".
"Suvišno je reći koliko nam Ana znači, ali nije dobro ni za nju, niti da tim dovodimo u situaciju da u slučaju povrede ne može da završi meč. Mislim da je bolje rešenje priliku dati igračicama koje su fizički sposobne da odigraju meč i završe ga do kraja", rekao je Vraneš. Još od ranije poznato je da Jelena Janković neće igrati, a neizvestan je i nastup Bojane Jovanovski. Doduše, Bojana je u četvrtak trenirala i postoje šanse da će nastupiti protiv Slovakinja. "Bojana se stvarrno trudi, pokušava da uđe u ritam iako nije imala dovoljno treninga zbog povrede leđa. Iskreno se nadam da će ta povreda biti sanirana", rekao je selktor Srbije. U svakom slučaju, naš tim u veoma oslabljenom sastavu suprotstaviće se Slovačkoj, koju predvode Dominika Cibulkova i Danijela Hantuhova, a tu su još Magdalena Ribarikova i Jana Čepelova. U ekipi Srbije još se nalaze 92. teniserka sveta Vesna Dolonc i mlada Aleksandra Krunić, trenutno 175. na WTA listi.
