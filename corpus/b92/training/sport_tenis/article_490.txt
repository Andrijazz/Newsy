> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: Novak: Srbija najveća motivacija
> Članak:

Najbolji teniser sveta Novak Đoković rekao je da mu je činjenica da igra za Srbiju bila veliki motiv da uprkos povredi nastavi da igra sa Semom Kverijem.
Đoković je iskrenuo zglob u trećem gemu duela sa Kverijem, a na kraju je slavio sa 7:5, 6:7, 6:1, 6:0 i tako odveo naš tim u polufinale u kojem će igrati sa Kanadom:
"Mislim da mi ne treba veći motiv od činjenice da igram za Srbiju. U ovakvim prilikama svaki član našeg tima daje svoj maksimum. U prvih sat vremena posle povrede nisam znao koliko je ona ozbiljna i da li će stanje biti dovoljno dobro da nastavim da igram. Ta motivacija kada igram za Srbiju i za tim i za navijače dala mi je snagu da idem dalje", rekao je Đoković. Đoković je pojasnio i kako se osećao tokom prvih nekoliko gemova posle povrede. "Teško je razmišljati o tome što se dogodio. Bio sam samo usresređen na taj trenutak, mislio sam o narednom poenu i načinu igranja protiv protivnika. Trudio sam se da ne razmišljam o tome šta mi se desilo, ali je podsvest vrlo jako i prirodno je imati nesigurnost da li ću moći da izdržim. To su sve misli koje su mi prolazile kroz glavu. O tome sam razmišljao u prvih sat vremena, a onda su lekovi i podrška tima počeli da deluju", naglasio je prvi reket sveta. Srpski teniser se posebno zahvalio navijačima koji su došli da bodre naš tim u Bojsiju. "Naši navijači koji žive ovde i oni koji su došli iz Srbije su bili fantastični i jako smo im zahvalni jer smo svesni koliko je njihova uloga važna i može da promeni tok meča. Bilo je ovo jedno stvarno lepo iskustvo, hteo bih svima da se zahvalim, znam koliko su skupe avio karte, ulaznice i smeštaj, to je veliki trošak, i zato smo pokušali da provedemo vreme sa njima kada se sretnemo i nadam se da će im ova pobeda doneti osmeh na lice", istakao je Đoković.
