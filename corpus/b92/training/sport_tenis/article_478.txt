> Izvor: B92
> Datum: nedelja 7.04.2013.  
> Rubrika: sport_tenis
> Naslov: JJ: Meč sa Serenom - sjajna prilika
> Članak:

Jelena Janković rekla je posle plasmana u finale turnira u Čarlstonu u kojem će igrati sa Serenom Vilijams da je Amerikanka favorit.
Naša teniserka eliminisala je u polufinalu Fogele iz Švajcarske, Serena je bila bolja od starije sestre Venus.
"Ona je najbolja teniserka sveta u ovom trenutku, igra jako dobro," rekla je o finalu naša teniserka, "U sjajnoj je formi i ona je favorit, bez obzira na rezultate prošle i ove godine."
I pored toga što smatra da je Amerikanka bliža tituli Jelan Janković veruje da nije bez izgleda da osvoji svoj 14. WTA turnir u karijeri. "Izlazim na teren sa idejom da odigram najbolje što umem i pokušam da pobedim. Nemam šta da izgubim, ovo je sjajna prilika. Finale je, ostale smo samo nas dve. Ne može bolje," kaže Jelena. Jelena Janković i mlađa sestra Vilijams igrale su do sada devet puta a u jubilarnom, desetom, Jankovićeva će pokušati da dođe do pete pobede. Na podlozi na kakvoj se igra u Čarlstonu, na šljaci, odigrale su samo jedan meč, 2010. godine u Rimu, slavila je naša teniserka. Poslednji put su se srele u Londonu, na olimpijskom turniru, bolja je bila Serena Vilijams.
