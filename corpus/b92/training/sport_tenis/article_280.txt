> Izvor: B92
> Datum: ponedeljak 18.02.2013.  
> Rubrika: sport_tenis
> Naslov: Nadal: Ronaldo mi je inspiracija
> Članak:

Španski teniser Rafael Nadal izjavio je mu je inspiracija Brazilac Ronaldo i način kako se nekada najbolji fudbaler sveta izborio sa povredama kolena.
Nadal je u nedelju osvojio turnir u Sao Paulu posle sedmomesečne pauze zbog povrede levog kolena. Španac je istakao Ronalda kao nekoga ko je pravi primer zbog volje i odlučnosti da se vrati fudbalu i pored mnogobrojnih povreda tokom karijere.
I pored titule, Nadal nije potpuno spreman i koleno ga i dalje muči, ali se nada da će trijumf u Brazilu označiti nov početak njegove karijere. "Ronaldo je primer za mnoge ljude zbog svega što je uspeo uprkos svemu što je morao da prođe sa problemima sa kolenom tokom karijere. Definitivno mi je uzor. On je primer odlučnosti i napornog rada", rekao je Nadal. Ronaldo je tokom karijere imao tri ozbiljne operacije kolena. Bivši igrač Barselone, Reala, Intera i Milana je i pored toga uspeo da osvoji dva Svetska prvenstva, a postigao je i 15 golova što je rekord Mundijala. "Bio je nezaustavljiv, jedan od najboljih igrača svih vremena uprkos svim nezgodama sa kolenom", dodao je španski teniser. Peti teniser sveta je bio van terena od poraza od Lukaša Rosola na Vimbldonu zbog upale tetive kolena, povrede za koju kaže da polako prolazi. "Nikada nisam imao problema kao on, nisam morao da idem na operacije, ali mogu da zamislim kako je bilo Ronaldu koji je tokom karijere morao da 'preživljava' komplikovane operacije", izjavio je višestruki Gren slem šampion. U finalu turnira u Sao Paulu Nadal je savladao nekada trećeg igrača sveta Davida Nalbandijana sa 6:2, 6:3 za svoju 51. titulu u karijeri, a prvu od Rolan Garosa. To je bio drugi turnir koji je Rafa odigrao posle povratka, prošle nedelje je nastupio u čileanskom Vinja del Maru gde je u finalu izgubio od Orasija Sebaljosa. Nadal je bio daleko od svog maksimuma na ta dva turnira, a dodao je da ga je povreda omela i na psihičkom planu. "Ima dana kada koleno ponovo boli i to je veoma komplikovano. Potrebno mi je neko vreme da napredujem i dođem do takmičarskog nivoa. Videćemo kako će ispasti", zaključio je Nadal dodavši da će igrati ovog meseca na turniru u Meksiku kao i da se nada nastupu u Majamiju i Indijan Velsu. Očekuje se da će Nadal biti potpuno spreman za Rolan Garos, turnir na kome je osvojio rekordnih sedam titula. Ronaldo je dugo imao probleme sa viškom kilograma, a pošto je okačio kopačke o klin, u jednom trenutku je imao čak 118 kilograma. Nekada najbolji fudbaler sveta je u subotu okačio sliku na kojoj se vidi da je smršao 17 kilograma za nekoliko meseci.
