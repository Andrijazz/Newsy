> Izvor: B92
> Datum: utorak 8.01.2013.  
> Rubrika: sport_tenis
> Naslov: Mari: Ništa nisam obećavao
> Članak:

Škotski teniser Endi Mari nedavno je rekao da će pokušati da prestane da psuje, ali je tokom turnira u Brizbejnu demantovao da je davao ikakva obećanja.
“Ne radim to namerno, ne želim da psujem. Nekada ste frustrirani i opsujete. Pokušaću da prestanem, ali nikada nisam davao nikakva obećanja niti garancije da ću to učiniti. Onda je u medijima izašlo kao da sam rekao da ću ove godine prestati da psujem”, kaže Mari.
"Ipak, tada sam još rekao da mnogo igrača psuje i gore nego ja, ali na jezicima koje manje ljudi razume. Kažem, pokušaću da ne psujem, ali neću ništa da garantujem", dodao je treći teniser sveta. Mari je osvojio titulu u Brizbejnu pobedivši u finalu Grigora Dimitrova sa 2-0 u setovima.
