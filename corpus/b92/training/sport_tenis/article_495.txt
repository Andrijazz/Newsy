> Izvor: B92
> Datum: utorak 9.04.2013.  
> Rubrika: sport_tenis
> Naslov: Novak mora da miruje, lakša povreda
> Članak:

Novak Đoković nije ozbiljnije povređen već se radi o nategnuću zglobnih struktura, navodi se u saopštenju na sajtu prvog reketa sveta.
“Novak Đoković je završio jutros sve neophodne preglede koji su pokazali da nema značajnog oštećenja ligamenata ni kapsule zgloba, već je reč o jakom nategnuću zglobnih struktura koje osim propisane terapije zahteva i strogo mirovanje narednih dana. U zavisnosti od toka oporavka biće doneta odluka o Noletovom učešću na prvom narednom turniru u Monte Karlu”, piše u saopštenju.
Nedugo zatim, Novak se na svom fejsbuk profilu zahvalio svima na podršci. "Hvala vam svima na brizi i podršci. Puno mi znače. Povreda nikada nije dobrodošla, ali je sastavni deo sporta. Radim vredno na oporavku sa svojim timom i verujem da ću se uskoro vratiti na teren. Ovo sam ja na terapiji jutros", napisao je Novak. Najbolji teniser sveta povredio se na meču sa Amerikancem Semom Kverijem u Dejvis kupu, ali je bez obzira na to pobedio i odveo Srbiju u polufinale takmičenja. Đoković je posle meča rekao da za njega nema veće motivacije od igranja za Srbiju. Američki mediji u utorak pišu o tome da je prvi teniser sveta rizikovao propuštanje Rolan Garosa, svog primarnog cilja u 2013, da bi odveo nacionalni tim u polufinale Dejvis kupa.
