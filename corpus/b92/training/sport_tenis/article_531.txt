> Izvor: B92
> Datum: utorak 16.04.2013.  
> Rubrika: sport_tenis
> Naslov: Vraneš: Ana stiže u sredu
> Članak:

Selektor FED kup reprezentacije Srbije Dejan Vraneš izjavio je da će ekipa biti kompletna u sredu, kada Ana Ivanović stiže u Štutgart.
Srbija narednog vikenda u Štutgartu igra za opstanak u Svetskoj grupi FED kupa sa selekcijom Nemačke.
„U ponedeljak su trenirale Bojana Jovanovski i Aleksandra Krunić, u utorak će nam se pridružiti Vesna Dolonc, koja je na terapijama u Moskvi, a u sredu očekujemo Anu koja je takođe na terapijama, ali na Majorki“, rekao je Vraneš.
Selektor Srbije objasnio je da tereni nisu u najboljem stanju, ali da očekuje da će se igračice adaptirati. "Stigli smo u ponedeljak u Štutgart i odmah smo imali prve treninge na pomoćnom terenu, a sada na terenu gde ćemo igrati meč. Tereni su različiti. Nadam se da će glavni biti bolje pripremljen i da ćemo se adaptirati u narednih nekoliko dana", rekao je Vraneš.
