> Izvor: B92
> Datum: subota 2.03.2013.  
> Rubrika: sport_tenis
> Naslov: Đoković: Nikad nije lako u finalu
> Članak:

Najbolji teniser sveta Novak Đoković verovao da može do trofeja, i to je po njegovom mišljenju odlučilo finale u Dubaiju.
Đoković je savladao Tomaša Berdiha sa 7:5, 6:3 i osvojio četvrti trofej u Ujedinjenim Arapskim Emiratima, drugu titulu ove sezone, ukupno 36. u karijeri.
"Nikada nije lako u finalu za bilo koga od nas. Tomaš je fantastičan teniser i imao sam sreću da ga pobedim. Čekao sam šansu da se vratim u meč, a kada se ukazala ja sam je iskoristio", izjavio je srpski teniser.
On je naveo da mu je Berdih pružio priliku pri vođstvu od 4:3. "Tada je promašio lak volej i ja sam to iskoristio. Ipak, u svakom trenutku verovao sam da mogu da se vratim u meč. Mislim da je to presudno, takve stvari na kraju odlučuju pobednika u ovakvim duelima", kazao je Đoković. Svetski broj jedan istakao je da je teško reći šta ga uvek vraća u Dubai i definiše taj turnir. "Neverovatan je osećaj biti u Dubaiju i igrati ovde protiv najboljih tenisera sveta. Uživam svaki put kada igram pred ovim divnim ljudima. Nadam se da će turnir iz godine u godnu još više napredovati i postati masters jednog dana", rekao je Djoković. Srpski teniser već u nedelju putuje na američki kontinent gde ga očekuju dva turnira iz masters serije, najpre Indijan Vels, potom i Majami. "Sada pakujem torbe i pravac LA jer učestvujem u egzibiciji sa sjajnim igračima kao sto su Mardi Fiš, Tomi Has, Džejms Blejk, Pit Sampras i braća Brajan. Zajedničkim snagama ćemo da promovišemo tenis i pokušamo da prikupimo što više novca za nekoliko humanitarnih fondacija, među kojima je i moja fondacija", napisao je Đoković na Fejsbuku.
