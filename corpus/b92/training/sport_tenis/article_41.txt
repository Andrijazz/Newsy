> Izvor: B92
> Datum: subota 5.01.2013.  
> Rubrika: sport_tenis
> Naslov: Čenaj: Janko preokretom do finala
> Članak:

Srpski teniser Janko Tipsarević plasirao se u finale turnira u Čenaju pobedom nad Slovencem Aljažom Bedeneom sa 2:1 u setovima (4:6, 6:2, 6:2).
U finalu će se sastati sa Špancem Robertom Bautista-Ahutom, koji je sa 2-1 u setovima dobio Francuza Pera.
Španac ima 24 godine, trenutno je 80. na ATP listi, a do sada je eliminisao Kavčiča, Bahingera, Berdiha i sada Pera. Tipsarević i Batusta-Ahut do sada se nisu sastajali.
U meč koji je trajao 125 minuta sigurnije je ušao Slovenac i boljim procentom osvojenih poena posle drugog servisa uspeo da osvoji prvi set sa 6:4. Nastavak duela doneo je bolji servis Janka Tipsarevića, vođstvo od 3:0 u gemovima, kao i stopostotan učinak u brejk prilikama srpskog tenisera koji je izjednačio rezultat na 1:1. U odlučujućem setu Bedene je napravio tri duple servis greške, Tipsarević je sve bolje reternirao lopte, osvojio četiri direktna poena iz početnog udarca i rutinski priveo meč kraju. "Bedene će sigurno u skoroj budućnosti predstavljati najveću opasnost za sve nas u teniskom vrhu", odao je Tipsarević priznanje 23-godišnjem Slovencu. Tipsarević je ponovio uspeh od prošle godine, kada je stigao do finala u kojem je poražen od Kanađanina Miloša Raonića, ali je u tandemu sa Leanderom Paešom osvojio titulu u dublu pobedom nad Jonatanom Erlihom i Endijem Ramom. Turnir u Čenaju igra se za nagradni fond od 385.150 dolara.
