> Izvor: B92
> Datum: subota 2.02.2013.  
> Rubrika: sport_tenis
> Naslov: Nadal: Nema rizika od veće povrede
> Članak:

Španski teniser Rafael Nadal doputovao je u petak u Čile, gde će igrati takmičarski tenis prvi put posle prošlogodišnjeg Vimbldona.
“Koleno mi je mnogo bolje, što je najvažnije jer nema rizika od ozbiljne povrede. Međutim, koleno me i dalje muči, što će me sprečiti da igram sve vreme, a to bih voleo. Ipak, od nečega mora da se počne i mislim da sam odabrao pravi trenutak”, rekao je Nadal, koji će na turniru u Vinja del Maru igrati i u singlu i u dublu.
Španac je najbolji teniser na šljaci u istoriji, ali ne smatra sebe favoritom pred turnir u Čileu, a potom i takmičenja u Brazilu i Meksiku. "Prošlo je sedam meseci otkad sam poslednji put igrao, svašta može da se desi. Trudiću se da ne dozvolim bilo šta loše, ali moram da budem strpljiv i spreman na sve. Ovde sam da dam svoj maksimum, nadam se da će koleno biti u redu", kaže Nadal.
