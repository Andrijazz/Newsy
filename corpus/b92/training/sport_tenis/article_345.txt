> Izvor: B92
> Datum: utorak 26.02.2013.  
> Rubrika: sport_tenis
> Naslov: Indijan Vels i Majami bez Nadala
> Članak:

Rafael Nadal propustiće turnire u Majamiju i Indijan Velsu, kako bi se pripremao za sezonu na šljaci i glavni cilj - osvajanje Rolan Garosa, tvrdi „Marka“.
Nadal, koji je u karijeri osvojio 11 Gren slem titula, nedavno se vratio na teren osvojivši trofej na Otvorenom prvenstvu Brazila, posle skoro sedmomesečne pauze zbog povrede kolena.
Bivši prvi teniser sveta u utorak startuje na turniru u meksičkom Akapulku protiv Argentinca Dijega Švarcmana. Po dolasku u Meksiko, Nadal je priznao da mu koleno još nije potpuno zdravo. "Mogu da se takmičim, ali me koleno i dalje muči", rekao je Nadal i dodao da se taj problem sa kolenom pojavljuje s vremena na vreme, "Ima dana kada mi je bolje, a opet ima dana kada se osećam lošije, To svakako nije idealno za mene zbog toga što je moja filozofija igre zasnovana na stalnom maksmalnom davanju sebe". Posle učešća u Meksiku, Nadal se vraća u Evropu gde će u aprilu igrati na Mastersu u Monte Karlu, kao i u Madridu i Rimu, pre početka Rolan Garosa, 26. maja, gde će juriti osmu titulu. Masters u Indijan Velsu traje od 7. do 17. marta, dok je turnir u Majamiju na programu od 20. do 31. Oba ćete moći da pratite u direktnim prenosima na televiziji B92.
