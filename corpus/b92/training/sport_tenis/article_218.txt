> Izvor: B92
> Datum: nedelja 10.02.2013.  
> Rubrika: sport_tenis
> Naslov: Vraneš: Sad je cilj opstanak
> Članak:

Selektor Fed kup reprezentacije Srbije Dejan Vraneš istakao je posle poraza od Slovačke da je sada glavni cilj ekipe sačuva mesto u Svetskoj grupi.
Slovačka je u četvrtfinalu Fed kupa slavila u Nišu sa 3-1, i tako eliminisala prošlogodišnjeg finalistu takmičenja.
"Žao mi je što sav trud i žrtve igračica nisu dali očekivane rezultate. Hvala devojkama na divnoj nedelji i profesionalnom odnosu koji su pokazale. Ostaje nam da sačekamo sledeći žreb, da probamo da ostanemo u najjačoj grupi FED kupa", rekao je Vraneš.
U nedeljnim mečevima singla Vesna Dolonc je izgubila od Danijele Hantuhove, dok je Bojana Jovanovski poražena od Jane Čepelove. Pošto je duel rešen, meč dublova je otkazan. "Niko ne može ništa da prebaci Bojani, vukla je povredu još od Australije, a samo delimično je uspela da je sanira. Ta požrtvovanost i želja da nastupi i pruži maksimum zaslužuje sve čestitke. Želim joj da se oporavi i nastavi tempom kojim je krenula ove godine", istakao je Vraneš. Debitantkinja u srpskom FED kup timu Vesna Dolonc pohvalila je atmosferu u ekipi i dodala da joj je žao što nije obradovala publiku trijumfom. "Očekivala sam podršku, bila je zaista sjajna, navijači su napravili fantastičnu atmosferu. Žao mi što nisam osvojila i drugi bod za Srbiju. Naš timski duh je neverovatan. Kada ja igram, imam osećaj kao da ceo tim igra zajedno samnom", kazala je Dolonc. Ona je dodala da je Hantuhova igrala sjajno i da joj nikako nije dozvoljavala da "uhvati" ritam. Mečevi baraža za opstanak u Svetskoj grupi FED kupa igraju se 20. i 21. aprila.
