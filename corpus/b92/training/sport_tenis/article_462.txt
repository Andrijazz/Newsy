> Izvor: B92
> Datum: petak 5.04.2013.  
> Rubrika: sport_tenis
> Naslov: VT: Za reprezentaciju dajem više
> Članak:

Viktor Troicki rekao je da ga ne brinu nešto slabiji rezultati, koje postiže na turnirima u poslednje vreme i da se nada da će u reprezentaciji biti onaj pravi.
Duel Srbije i SAD u četvrtfinalu Svetske grupe Dejvis kupa počeće u petak od 21.30 mečom između Novaka Đokovića i Džona Iznera, zatim igraju Troicki i Kveri.
"Činjenica je da nisam imao rezultate u poslednje vreme, sa mnogo više samopouzdanja ulazim u mečeve. Neće biti lako, ali navikao sam se na uslove i teren u Bojsiju", rekao je Troicki posle žreba.
On je istakao da zna šta ga očekuje u duelima i protiv Kverija i Džona Iznera, protiv kojih ima pozitvan skor. "Dejvis kup je sasvim drugo takmičenje, nije kao kad igrate za sebe. Uglavnom za reprezentaciju dajem više nego sto mogu i igrao sam najbolje kada je bilo najpotrebnije. Nadam se da ću dati sve od sebe i da će to biti dovoljno", dodao je Troicki. Najbolji srpski dubl igrač Nenad Zimonjić smatra da je žreb u Bojsiju bio povoljan za njegov tim. "Dobar je žreb, Novak igra prvi i može da nam donese prednost. Posle toga Viktoru može da bude lakse, da smirenije uđe u meč i eventualno Kveriju napravi pritisak", rekao je Zimonjić. On očekuje izuzetno težak meč u subotu protiv braće Majka i Boba Brajana. "Moramo da odigramo maksimalno i da se nadamo najboljem. Imam najteži moguć zadatak, da pobedim braću Brajan u dublu, ne znam s kime ću igrati, ali biće zaista teško. Ipak, ulazimo u meč kao da možemo da pobedimo, jer je takvo takmičenje", dodao je Zimonjić. SAD i Srbija igraće u Tako Bel areni u Bojsiju, koja može da primi 12.000 gledalaca. U narednu rundu takmičenja proći će selekcija koja prva ostvari tri pobede.
