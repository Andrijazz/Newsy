> Izvor: B92
> Datum: sreda 12.06.2013.  
> Rubrika: sport_tenis
> Naslov: JJ u drugom kolu u Nirnbergu
> Članak:

Srpska teniserka Jelena Janković plasirala se u drugo kolo turnira u Nirnbergu, pobedom nad Holanđankom Arančom Rus.
Jankovićeva je do pobede nad Rusovom došla sa 6:4, 6:2, i to pošto je meč započela u utorak, a završila ga u sredu.
Taj meč je prekinut odmah posle prvog seta zbog mraka, a Jelena je u sredu bez problema nastavila u istom ritmu i zasluženo slavila.
U osmini finala, Jankovićevu očekuje duel sa Šveđankom Johanom Larson, koja je pobedila Ukrajinku Juliju Bejgelcimer sa 6:3, 6:7, 7:5. Turnir u Nirnbergu, na kojem je Jankovićeva postavljena za prvog nosioca, igra se za nagradni fond od 235.000 dolara.
