> Izvor: B92
> Datum: sreda 20.02.2013.  
> Rubrika: sport_tenis
> Naslov: Nole bodri Milan, Janko bi da igra
> Članak:

Najbolji teniser sveta Novak Đoković priprema se za turnir u Dubajiu, ali će pre toga iskoristiti priliku da pogleda meč između Milana i Barselone.
"Ćao društvo, kako ste? Danas je poseban dan. Pre nego što pođem u Dubai, pravim kratku pauzu u Milanu. Večeras je Liga šampiona i nikako ne mogu da propustim meč Milana i Barselone. Siguran sam da će biti sjajna atmosfera i dobra utakmica. Đole, Neven i ja ćemo biti tamo da bodrimo 'rosonere'. P.S. Jel ste igrali sa drugarima "školice" kad ste bili mali?".

Nedugo zatim, drugi reket Srbije, Janko Tipsarević 'pecnuo' je Novaka preko Tvitera. "@DjokerNole - Čuo sam da im Barsa daje pet golova fore :)", napisao je Janko, "Čisto da znaju, slobodan sam večeras...idemo Barsa!", dodao je on. Nole je od ranije poznat kao veliki navijač Milana, a prošle godine se sreo sa igračima Milana, koji su bili na pripremama u Dubajiu. On je u više navrata posmatrao mečeve Milana, a jednom prilikom je dobio i dres od čelnika kluba. Meč između Milana i Barselone na programu je od 20.45 na stadionu "San Siro", dok će se u drugom meču večeri sastati Galatasaraj i ekipa Šalkea.
