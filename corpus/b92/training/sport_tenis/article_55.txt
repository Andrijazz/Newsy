> Izvor: B92
> Datum: ponedeljak 7.01.2013.  
> Rubrika: sport_tenis
> Naslov: JJ pobedila u prvom meču u 2013.
> Članak:

Srpska teniserka Jelena Janković zabeležila je trijumf u svom prvom meču u 2013. godini i plasirala se u drugo kolo turnira u Sidneju.
Jankovićeva je na startu takmičenja slavila protiv Austrijanke Tamire Pašek sa 6:2, 7:6 (7:5), posle dva sata i devet minuta igre.
U narednom kolu, Jelena će igrati protiv Italijanke Roberte Vinči, koja je bila bolja od Nađe Petrove iz Rusije sa 7:5, 7:5.
Jankovićeva je prošle nedelje trebalo da učestvuje na turniru u Brizbejnu, ali se povukla još pre njegovog početka. Tako je svoj prvi meč u novoj sezoni odigrala tek u Sidneju, protiv Pašekove, koja joj je najveće probleme zadala u drugom setu. Posle rutiski dobijenog prvog seta, u kojem je imala tri brejka, u odnosu na samo jedan svoje protinice, Jankovićeva je Pašekovoj dozvolila da se probudi. Tada je viđena velika borba, na obe strane je bilo po tri brejka, ali je Jelena uspela da dođe do trijumfa zahvaljujući boljoj igri u taj brejku. Jankovićeva je, inače, jedina srpska predstavnica u Sidneju, a ove nedelje će igrati još samo Bojana Jovanovski, ali na turniru u Hobartu. Njena protivnica u prvom kolu tog turnira u utorak će biti Anabel Medina Geriges iz Španije.
