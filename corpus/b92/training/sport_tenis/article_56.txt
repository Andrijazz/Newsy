> Izvor: B92
> Datum: ponedeljak 7.01.2013.  
> Rubrika: sport_tenis
> Naslov: "Želim da osvojim Gren slem"
> Članak:

Nikola Milojević, mladi srpski teniser koji je i prvi junior sveta, rekao je posle pobede u Kostariki da "radi na tome da ovo bude godina njegovih snova".
“Definitivno najveća ambicija za 2013. godinu je da osvojim juniorski grand slam, a onda polako da krećem da igram fjučerse."
"Možda mi se ukaže šansa i za kvalifikacije nekog od ATP turnira. U svakom slučaju, radim na tome da ovo bude godina mojih snova, kako na juniorskom planu tako i u prelazu u najjaču konkurenciju,” rekao je Milojević.
Nikola Milojević je pobedom na turniru Kopa del Kafe u San Hoseu, u Kostariki, postao prvi junior sveta. Prethodno je put ka prvom mestu 'utabao' trijumfom na turniru u Meksiko Sitiju. Sa tim 'zvanjem' će u Australiju na prvi Gren slem turnir sezone. "Presrećan sam zbog svega što mi se dogodilo u poslednje dve nedelje. Dve titule velikih juniorskih takmičenja, na dva različita kontinenta, od sutra i prvo mesto na svetu na ITF listi. Moji snovi počinju da se ostvaruju. Na Božić postaću najbolji junior sveta, zaista prelep početak godine. Veliki rad i trud se konačno naplaćuju, ali ovo je samo početak, moje ambicije su mnogo veće i nadam se da ću imati sreće i da ostale želje ispunim. Znam da nije samo sreća faktor uspeha, zato sam maksimalno posvećen tenisu, radim svaki dan naporno i rezultati su tu," rekao je Milojević posle pobede u San Hoseu. "Nema odmora, već danas putujem u Australiju, gde ću biti postavljen za prvog nosioca na Gren slemu, prvi put u karijeri, a želja mi je da ove godine, ne samo osvojim Melburn, već sva četiri Gren slema," kaže Nikola koji je bio i prvi igrač sveta u konkurenciji do 14 godina i osvajač evropskog zlata u istoj kategoriji. Milojević je rođen 19. juna 1995. godine u Beogradu. Desnoruk je, tenis aktivno igra od svoje sedme godine.
