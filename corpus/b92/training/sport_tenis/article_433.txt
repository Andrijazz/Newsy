> Izvor: B92
> Datum: četvrtak 28.03.2013.  
> Rubrika: sport_tenis
> Naslov: Rad: Popović umesto Lukića
> Članak:

Nenad Popović novi je generalni direktor fudbalskog kluba Rad.
Popović će na toj funkciji zameniti Nebojšu Lukića, koji je na Banjici proveo jedanaest godina.
"FK Rad kao jedan od najorganizovanijih klubova u Srbiji ima kapacitet da svoje poslovanje podigne na nivo funkcionisanja evropskih klubova što predstavlja primarni cilj kluba. Obzirom da svaki cilj ima svoje podciljeve najbitniji su stabilizacija i racionalizacija finansijskog poslovanja i razvoj infrastrukture. Smatram da svi zaposleni u klubu funkcionišu kao jedan tim koji ima zajednički cilj i da će taj cilj biti ostvaren na zadovoljstvo svih koji vole FK Rad" rekao je novi generalni direktor kluba sa Banjice u svom prvom obraćanju. Njegov prethodnig osvrnuo se na deceniju u klubu. "Period od preko jedanaest godina nije mali i kada sumiram sve aspekte i trenutnu poziciju kluba sa jasnom perspektivom da taj nivo bude još više unapređen, moj lični utisak je ispunjen zadovoljstvom. Fudbalski klub Rad je danas stabilan i respektabilan klub sa ozbiljnom Omladinskom školom, a transferi koji su realizovani u minulom periodu, omogućuju finansijsku sigurnost u narednih godinu dana, i više od toga ukoliko i neki domaći dužnici ispoštuju ugovorne obaveze". Kao najveću zaostavštinu svog doba na funkciji u klubu Lukić je istakao stvaranje niza mladih igrača i uspon Marka Nikolića na klupi. "Nedavno smo imali priliku da u trijumfu reprezentacije Srbije nad Škotskom svoj doprinos daju i dva igrača ponikla u našoj juniorskoj školi - Tomović i Milivojević. Bilo je i onih manje pozitivnih momenata kada je klub ispao u niži rang, ali je sve kompenzovano afirmacijom mladih igrača, kao i trenera Marka Nikolića koji se izgradio i izgrađuje u jednog ozbiljnog fudbalskog stratega. Rad se na srpsku elitnu scenu vratio na spektakularan način, a imao sam tu čast da budem deo kluba koji je igrao polufinale nacionalnog Kupa, kao i da nakon 22 godine budemo učesnici međunarodnog klupskog takmičenja kroz kvalifikacije za Ligu Evrope. Ostaje žal što Rad nije igrao neko finale Kupa ili ostvario plasman u grupnu fazu Lige Evrope, kao i što nismo uspeli da i pored izuzetnog napora i maksimalnog angažovanja do kraja dovedemo papirologiju koja je kamen spoticanja u realizaciji adekvatne infrastrukture". Pred novoimenovanim rukovodiocem kluba, Nenadom Popovićem je izazova na pretek. Njegova iščekivanja u nastupajućem periodu jasno su određena Popovićevom vizijom kluba sa Banjice i zadacima pred njim...
