> Izvor: B92
> Datum: ponedeljak 28.01.2013.  
> Rubrika: sport_tenis
> Naslov: Obradović: U pohod na drugu titulu
> Članak:

Selektor teniske reprezentacije Srbije Bogdan Obradović očekuje da će meč Dejvis kupa protiv Belgije biti početak pohoda na drugu titulu u ovom takmičenju.
"Trijumf Novaka Djokovića u Melburnu i njegovo pomeranje granica tenisa uneli su nam svima dodatnu energiju i motiv da krenemo u juriš na drugi titulu", izjavio je Obradović na beogradskom aerodromu "Nikola Tesla" pred polazak za Šarlroa, gde će Srbija igrati od 1. do 3. februara protiv domaćina Belgije.
Viktor Troicki je poručio da je srpski državni tim favorit u predstojećem meču, uprkos izostanku povređenog Janka Tipsarevića. "Biće teško, jer smo oslabljeni neigranjem Tipsarevića, ali smo favoriti u ovom meču. Nadam se pobedi", rekao je Troicki. Naš najbolji dubl igrač Nenad Zimonjić izrazio je uverenje da će Srbija preskočiti prvu prepreku u ovogodišnjem Dejvis kupu. "Istina, ne ide nam sve naruku. Tipsarević je povređen, a ni ja se ne osećam najbolje, od Melburna vučem virusnu infekciju. Ipak, verujem da ćemo uz pomoć Đokovića, inspirisani njegovom briljantnom pobedom na Australijan Openu, izboriti uspeh protiv Belgije", rekao je Zimonjić. U reprezentaciji Srbije još su Boris Pašanski i Filip Krajinović.
