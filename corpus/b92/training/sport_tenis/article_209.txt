> Izvor: B92
> Datum: subota 9.02.2013.  
> Rubrika: sport_tenis
> Naslov: Dolonc: Sviđa mi se osećaj
> Članak:

Debitantkinja u FED kup reprezentaciji Srbije Vesna Dolonc presrećna je zbog prvog nastupa u držanom timu.
Dolonc je donela izjednačenje Srbiji protiv Slovačke, nakon što je Dominika Cibulkova pri vođstvu predala meč u Nišu. Dolonc je istakla da joj je cela ekipa pomogla da sa velikim samopouzdanjem uđe u meč.
"Bio je ovo težak meč, moj prvi za Srbiju. Potpuno je drugačija atmsofera kada igrate za reprezentaciju. Mnogo mi se dopada ovaj osećaj. Hvala navijačima na podršci, bili su sjajni", rekla je Dolonc.
Ona se novinarima prvo obratila na engleskom, a potom na srpskom. "Naporno sam radila za svaki poen i borila se. Ponekad se desi da imate više sreće od protivnice, ali mislim da sam je zaslužila. Žao mi je što se Cibulkova povredila, nadam se da nije ništa ozbiljno", navela je devojka rođena u Moskvi. Dolonc je trijumfovala posle predaje Slovakinje koja je imala problema sa grčevima. Posle prvog dana rezultat je 1-1, a u nedelju su na programu dva singla i dubl meč. "Taktika protiv Cibulkove je bila takva da je što više namučim. Odlučila sam da se potrudim da igram tako da joj danas bude jedan od najtežih dana u životu. Nažalost, to se desilo na ovakav način", zaključila je Dolonc. Reprezentativka Srbije dodala je da je u drugom setu zatražila medicinski tajm-aut zbog problema sa astmom.
