> Izvor: B92
> Datum: četvrtak 10.01.2013.  
> Rubrika: sport_tenis
> Naslov: Novak: Jugoslavija, Jugoslavija!
> Članak:

Novak Đoković nalazi se u Melburnu gde se sprema za početak prvog Gren slema sezone, Australijen opena.
Đoković se već prilagođava paklenom vremenu u Australiji, ali se dobro provodi sa zemljacima i nekadašnjim sunarodnicima.
Novaku društvo na "Rod Lejver areni" prave Dušan Vemić i Hrvat Ivo Karlović, što je on na tviteru prokomentarisao sa: Jugoslavija, Jugoslavija!
On će pokušati da postane prvi teniser u 45-godišnjoj istoriji Gren slema koji je tri puta uzastopno osvajao početni Gren slem sezone. "To je veliki izazov. Volim Australijen open. Ovi tereni me vraćaju na najlepše uspomene u karijeri. Volim čvrste podloge, sviđaju mi se uslovi, imam najveće ambicije", rekao je Đoković. Novak bi mogao da se pridruži Andreu Agasiju i Rodžeru Federeru koji su jedini teniseri koji su četiri puta osvajali Ozi open. Upravo je Đoković onemogućio Švajcarca da osvoji tri Australijen opena u nizu, pobedivši ga u polufinalu 2008. godine. Novak je od tada čovek koga svi žele da skinu sa trona. "Novak je favorit u Australiji. On je najbolji igrač na tvrdoj podlozi na svetu poslednjih nekoliko godina. Endi Mari igra odličan tenis, i biće još bolji narednih godina. Nažalos, Rafa (Nadal) neće biti ovde", rekao je Federer. Đoković će u Melburnu da brani titulu, a žreb će biti održan u petak.
