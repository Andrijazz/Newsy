> Izvor: B92
> Datum: utorak 29.01.2013.  
> Rubrika: sport_tenis
> Naslov: Anin preokret prekinula kiša
> Članak:

Najbolja srpska teniserka Ana Ivanović u sredu će nastaviti meč prvog kola na turniru u Pataji, na Tajlandu sa Japankom Ajumi Moritom.
Trenutno 60. teniserka sveta, Morita je dobila prvi set, 6:3, u drugom je Ana slavila rezultatom 7:5 iako je Japanka vodila sa 5:2.
Meč je prekinut zbog kiše posle jedan čas i 43 minuta, pri vođstvu Japanke 2:1 u trećem setu, bez brejka. Nastaviće se u sredu, kada je treći po redu.
Prvi set dobila je Japanka, napravivši čak tri brejka, Ana je loše servirala i set je trajao nešto više od pola sata. U drugom setu sve je ličilo na Anin brz i ubedljiv poraz do 5:2 za Moritu. Onda se naša teniserka 'probudila', uspela da osvoji pet gemova u nizu i uspela da izjednači rezultat u setovima. Pri rezultatu 2:1 za Japanku, bez brejka u trećem setu, kiša je ponovo pala, pa je duel prekinut. U isto vreme prekinut je i duel Jelene Vesnine i Eleni Danilidu, pri rezultatu 6:2, 1:0 za Ruskinju, u drugom setu. Naša teniserka je prva na listi nositeljki, druga je Marija Kirilenko iz Rusije, treća Kineskinja Su-Vei Ksije, četvrta Sorana Krstea iz Rumunije. Turnir u Pataji igra se na brzoj podlozi za nagradni fond od 235.000 dolara.
