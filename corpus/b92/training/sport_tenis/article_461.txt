> Izvor: B92
> Datum: petak 5.04.2013.  
> Rubrika: sport_tenis
> Naslov: Poraz Jakšićeve uz hrabar otpor
> Članak:

Mlada srpska teniserka Jovana Jakšić nije uspela da se plasira u treće kolo WTA turnira u Montereju, svog prvog seniorskog turnira u karijeri.
Ona je u drugoj rundi poražena od Ruskinje Marije Kiriljenko u tri seta – 6:0, 4:6, 6:1.
Iako je završila nastup, Jovana je stekla veliki broj navijača u Montereju, a sa terena je ispraćena ovacijama. U narednoj rundi dvanaesta igračica na svetu igraće sa Uršulom Radvanjskom, koja je takođe eliminisala veliku balkansku tenisku nadu, Osječanku Donu Vekić.
Iako je u drugom setu poražena od iskusnije i odlično rangirane protivnice, Jakšićeva će se i ovog meča sećati sa radošću. Posle velikih problema u prvom setu, ona je uspela da dobije drugi set protiv dvanaeste igračice na planeti, uz dva napravljena brejka. U trećem setu Ruskinja je brzo napravila dva brejka i povela 5:0, Jakšićeva je osvojila jedan gem, ali dalje nije mogla. Meč je trajao 91 minut. Posle meča 356. teniserka sveta dobila je već na mreži pohvalu od rivalke, a zatim su i od nje gledaoci tražili autograme i ispraćena je sa terena ovacijama temperamentne meksičke publike. U jednom trenutku srpska juniorka pustila je i poneku suzu, posle teškog prvog seta, ali se raspoloženje do kraja popravilo. "Vratila sam osmeh, u trećem je bilo 33-1, ali je bilo ok, dala sam sve od sebe, a ona je vrhunska igračica", rekla je za meksičku televiziju posle meča Jovana Jakšić. "Uzbuđena sam, jer mi je ovo prvi WTA turnir. Ovo mi je drugi put da dolazim u Meksiko, prvi put sam u Montereju i mnogo mi se sviđa. Publika je sjajna, hvala im, sigurno ću se vratiti. Nadam se da ih nisam razočarala". Ona se osvrnula i na jak sastav turnira, na kojem su i Ivanovićeva, Kerber, Pavljučenkova "Ovo je vrlo dobar turnir, iako nagradni fond nije velik, ovde ima igračica iz top 10, i sve što mogu da kažem je da publika treba da koristi priliku da gleda vrhunski tenis", zaključila je Jakšićeva, dok je na zagrevanje izlazila šesta igračica sveta Anželik Kerber, koja igra sa Kudrjavcevom. Srpska teniserka u Meksiko je krenula kao 356. na svetu, ali je posle odličnih partija, posebno u pobedi nad Verom Duševinom, već u ponedeljak čeka veliki skok.
