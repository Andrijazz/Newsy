> Izvor: B92
> Datum: utorak 26.02.2013.  
> Rubrika: sport_tenis
> Naslov: Nadalov štab demantovao "Marku"
> Članak:

Predstavnik Rafaela Nadala za odnose s medijima kaže da nije tačno pisanje "Marke" da će Španac definitivno propustiti Indijan Vels i Majami.
"Spekulacije Marke upravo su samo to – spekulacije“, napisao je Benito Peres-Barbadiljo na društvenoj mreži Tviter.
Rafael Plasa, španski novinar, takođe je na Tviteru citirao Rafaelovog strica i trenera Tonija Nadala: "Još nismo doneli odluku da li ćemo ići ili nećemo u Indijan Vels i Majami“.
I Metju Kronin, poznati američki teniski novinar, dobio je informacije iz Nadalovog štaba i piše: "U Nadalovom štabu demantuju pisanje Marke da je Rafa već odlučio da ne igra u Indijan Velsu i Majamiju. Kažu da on namerava da igra, ali da trenutno ide korak po korak". Tokom utorka pojavio se tekst u dnevnom listu "Marka" u kojem se tvrdi da će Nadal propustiti dva vezana Mastersa na betonu. Šta je istina, saznaćemo veoma brzo, ali očigledno je da Nadal još nije siguran kako će njegova kolena reagovati na tvrdu podlogu. Masters u Indijan Velsu traje od 7. do 17. marta, dok je turnir u Majamiju na programu od 20. do 31. Oba ćete moći da pratite u direktnim prenosima na televiziji B92.
