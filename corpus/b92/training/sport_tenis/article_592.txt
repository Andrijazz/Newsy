> Izvor: B92
> Datum: nedelja 28.04.2013.  
> Rubrika: sport_tenis
> Naslov: Šarapovoj ponovo trofej u Štutgartu
> Članak:

Ruska teniserka Marija Šarapova pobedila je Kineskinju Na Li sa 6:4, 6:3 u finalu turnira u Štutgartu i tako je drugi put u nizu slavila na jugu Nemačke.
Kao nagradu Ruskinja će dobiti 100 hiljada evra, Poršeov automobil i 470 bodova.
Na putu do trofeja Šarapova je eliminisala Šafarovu, Anu Ivanović, Anđeliku Kerber i sada Na Li. Ruskinji je to druga titula ove sezone, a 29. u karijeri.
Šarapova je tokom celog meča bila bolja teniserka, dozvolila je Kineskinji samo jedan brejk, pošto je pogađala 76% prvog servisa. U prvom setu Ruskinja je ključnu prednost stekla na početku, a u drugom u finišu seta, pa je došla do pobede za ukupno 94 minuta igre.
