> Izvor: B92
> Datum: nedelja 21.04.2013.  
> Rubrika: sport_tenis
> Naslov: Vraneš: Vratićemo se u elitu
> Članak:

Selektor FED Kup reprezentacije Srbije Dejan Vraneš rekao je da se nada da će se selekcija brzo vratiti u elitno društvo.
Srbija je izgubila mesto u Svetskoj A grupi Fed kupa, pošto je u Štutgartu poražena protiv Nemačke ukupnim rezultatom 3:2.
"Hvala devojkama na svemu što su učinile ovih sedam dana i na onome što su pokazale. Čestitam Ani na sjajnim pobedama u singlu. Iako je bila pod pritiskom i imala negativan skor sa Nemicama, obezbedila nam je dva boda", rekao je Vraneš posle duela.
Odlucujući poen za Nemačku doneo je dubl Sabine Lisicki /Ana Lena Grenefeld koji je bio bolji od Vesne Dolonc i Aleksandre Krunić rezultatom 6:2, 6:4. "Nemice su bile izuzetno raspoložene. Možda smo imali šansu u drugom setu da ih stignemo. Nažalost, Lisicki je sjajnim servisom završila duel. Realno, Nemice su bile bolje, možda smo imali šanse u singlu. Moramo da se okrenemo drugoj svetskoj grupi, tamo nas isto očekuju teški rivali. Sačekaćemo žreb, da probamo se vratimo u prvu svetsku grupu gde i pripadamo", naveo je Dejan Vraneš. Vodeći poen Srbiji u nedelju je donela Ivanovićeva koja je bila bolja od Anđelike Kerber sa 7:5, 7.5, a Nemice su izjednačile pobedom Mone Bartel nad Bojanom Jovanovski - 6:1, 3:6, 6:3. "Žao mi je zbog poraza, ceo tim je naporno radio. Imali smo svoje šanse, vodili sa 2:1, tokom dubla smo dali maksimum, ali protivnice su bile bolje i brže. Imale su bolji servis i ritern, nismo imale previše šansi. U svakom slučaju drago mi je jer znam da imamo dobar tim i verujem da ćemo se vratiti u elitu", kazala je Vesna Dolonc posle poraza u dublu. Aleksandra Krunić ocenila je da je Lisicki u dublu predvodila Nemice do trijumfa. "Ne mogu da kažem da smo bile blizu. Nemice su bile bolje. Posle meča smo pričale šta smo mogle bolje da uradimo, ali ničega nisam mogla da se setim. Iskoristile smo sve šanse, igrale i preko svojih mogućnosti. Nemice zaslužuju čestitke, dobro su odigrale i servirale. Lisicki je jako dobro riternirala, to su bukvalno bile bombe", zaključila je Krunićeva.
