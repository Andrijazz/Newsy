> Izvor: B92
> Datum: petak 11.01.2013.  
> Rubrika: sport_tenis
> Naslov: Jednoglasno – Novak osvaja Melburn!
> Članak:

Novak Đoković osvojiće treću uzastopnu titulu na Australijan openu, jednoglasna je prognoza urednika i novinara poznatog specijalizovanog portala tennis.com.
"S obzirom da je Novak osvojio tri od prethodnih pet Ozi opena, nemoguće je odabrati nekog drugog kao šampiona. Podloga u Melburnu jednostavno previše odgovara Novakovom agresivnom stilu igre sa osnovne linije, ali i odbrambenim kvalitetima, najviše zbog visokog odnosa“, smatra Piter Bodo, jedan od vodećih analitičara.
"Novak dolazi u Melburn posle titule na završnom Mastersu i zasluženog odmora. Broj jedan ima igru da pobedi bilo kojeg protivnika u Australiji", piše Ed Mekgrogan, jedan od urednika internet izdanja sajta tennis.com Jasne argumente u Đokovićevu korist nudi i drugi urednik - Ričard Paljaro. "Trostruki šampion je na poslednjih 10 Grend slem turnira stigao bar do polufinala, ima najbolji ritern na svetu, a i brzina podloge u Melburnu odgovara njegovoj igri. Takođe, dodatnu moć daće mu epske pobede nad Marijem i Nadalom prošle godine". Konačno, sa ocenom svojih kolega saglasan je i poznati kolumnista Stiv Tignor. "Đoković voli umereno sporu podlogu u Melburnu, što je i jasno jer je već tri puta osvojio titulu tu. Malo je posustao sredinom 2012. godine, ali je završio sezonu sjajno, titulama u Šangaju i Londonu. On je trenutno najbolji i toga bi trebalo da bude svestan". Novak u prvom kolu igra sa Francuzom Pol-Anrijem Matjeom, a turnir u Melburnu do sada je osvojio tri puta - 2008, 2011. i 2012 godine. Ulogu favorita pred prvi Grend slem turnir u sezoni Novaku je prepustio i Rodžer Federer.
