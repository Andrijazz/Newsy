> Izvor: B92
> Datum: utorak 2.04.2013.  
> Rubrika: sport_tenis
> Naslov: Jakšićeva sjajna u Montereju
> Članak:

Mlada srpska teniserka Jovana Jakšić plasirala se u drugo kolo turnira u Montereju, pobedom nad Ruskinjom Verom Duševinom i to u svom prvom meču na WTA turu.
19-godišnja Jakšićeva, koja je do glavnog žreba došla kroz kvalifikacije, do najveće pobede u dosadašnjem delu karijere došla je sa 4:6, 7:6 (7:4), 7:6 (7:2), posle tri sata i četiri minuta igre.
U narednom kolu, Jakšićeva će igrati sa boljom iz susreta Ruskinje Marije Kirilenko i domaće teniserke Ćimene Ermoso, koja je dobila specijalnu pozivnicu organizatora. Jovana, trenutno 356. na svetu, odlično je igrala još od starta meča, a do trijumfa nad mnogo iskusnijom Ruskinjom došla je posle sjajnog preokreta. U prvom setu srpska teniserka je vršila pritisak na 172. igračicu WTA liste, ali je njena rivalka povela zahvaljujući jednom brejku više. U sledeća dva seta na obe strane su viđena po tri brejka, ali je Jakšićeva bila mnogo bolja u taj-brejkovima. U odlučujućem setu, Jovana je imala priliku da meč završi znatno ranije, pošto je servirala za meč u desetom i 12. gemu, ali je Duševina oba puta ostajala u igri, sve do taj-brejka, kada nije mogla da parira Jovani. Pored Jakšićeve, u Montereju učestvuje i Ana Ivanović, koja je postavljena za četvrtog nosioca. Ana meč prvog kola sa Ruskinjom Martom Siroktinom igra u sredu.
