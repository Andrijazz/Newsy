> Izvor: B92
> Datum: ponedeljak 15.07.2013.  
> Rubrika: sport_tenis
> Naslov: Federer: Potrebne su mi pobede
> Članak:

Rodžer Federer izjavio je da mu je drago što se vratio u Hamburg, turnir na kojem je četiri puta osvajao titulu.
„Odluku da igram ovde doneo sam dan posle poraza na Vimbldonu. Razmišljao sam o tome koje su mi opcije, da li da treniram, da igram mečeve, šta mi srce govori... Odlučio sam da igram mečeve“, kaže Federer, koji se na severu Nemačke takmiči prvi put od 2008. godine.
"Prvi put sam ušao u Top 10 posle turnira u Hamburgu 2002. godine, to nikada neću zaboraviti, bio je to jedan od mojih snova. Sada samo želim da ostvarim što više pobeda, nadam se da osvojim par turnira kako bih izgradio samopouzdanje za sezonu na betonu", dodao je Federer. Dok je Rodžer odmarao, Endi Mari je osvojio Vimbldon. "Nisam gledao meč uopšte, ali poslao sam mu poruku, drago mi je zbog njega. Već dugo igra dobro, mnogo su mu pomogli uspesi od prošle godine". Federer svoj prvi meč u Hamburgu igra sa Danijelom Brandsom.
