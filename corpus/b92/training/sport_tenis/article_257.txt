> Izvor: B92
> Datum: petak 15.02.2013.  
> Rubrika: sport_tenis
> Naslov: Serena postaje najstarija br. 1
> Članak:

Amerikanka Serena Vilijams (31) će u ponedeljak postati najstarija teniserka koja je bila na prvom mestu WTA liste.
Vilijamsova je u petak savladala Petru Kvitovu 3:6, 6:3, 7:5 i plasirala se u polufinale Premijer turnira u Dohi gde će igrati protiv Ruskinje Marije Šarapove.
Serena je u trećem, odlučujućem setu, gubila čak 4:1, ali je uspela da napravi veliki preokret protiv Čehinje. Ona je oborila rekord njene zemljakinje Kris Evert koja je sa 30 godina bila prethodni najstariji broj jedan u svetu.
Vilijamsova je poslednji put prva na WTA listi bila u oktobru 2010. godine, kada ju je na vrhu smenila Dankinja Karolina Voznijacki. U drugom polufinalu prvi favorit Viktorija Azarenka igraće protiv Agnješke Radvanske koja je eliminisala Voznijacki. Turnir u Dohi igra se za nagradni fond od 2,36 miliona dolara.
