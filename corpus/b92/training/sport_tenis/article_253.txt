> Izvor: B92
> Datum: četvrtak 14.02.2013.  
> Rubrika: sport_tenis
> Naslov: Azarenka ne dâ ni gem – 6:0, 6:0
> Članak:

Nakon što je Nieminen dobio Gofana sa 6:0, 6:0, nekoliko dana kasnije isto je pošlo za rukom i Viktoriji Azarenki u meču sa Kristinom Mekhejl u Dohi.
Prva teniserka sveta u četvrfinalu će igrati sa Italijankom Sarom Erani, koja je sa 2-1 u setovima dobila Danijelu Hantuhovu iz Slovačke.
"Sve je funkcionisalo u mojoj igri danas. Osećala sam se odlično od momenta kada sam kročila na teren“, rekla je Azarenka.
U četvrtfinale se plasirala i Karolina Voznijacki, koja je bila bolja od Mone Bartel sa 7:6, 6:3. Dankinju sada čeka okršaj sa Agnješkom Radvanjskom, koja je savladala našu Anu Ivanović. Marija Šarapova pobedila je Zakopalovu i u četvrtfinalu će igrati sa Samantom Stosur, koja je bila bolja od Svetlane Kuznjecove. U poslednjem četvrtfinalu sastaće se Serena Vilijams, koja je lako dobila Ursulu Radvanjsku sa 6:0, 6:3, i Petra Kvitova, koja je pobedila Nadju Petrovu 4:6, 6:4, 6:3.
