> Izvor: B92
> Datum: subota 9.02.2013.  
> Rubrika: sport_tenis
> Naslov: "Cibulkova neizvesna za nedelju"
> Članak:

Selektor FED kup reprezentacije Slovačke Matej Liptak rekao je da ne zna da li će u nedelju moći da računa na svoju najbolju teniserku Dominiku Cibulkovu.
Ona je zbog ozbiljnog problema sa grčevima morala da preda meč Vesni Dolonc u prvom kolu Svetske grupe.
“Videli smo mnogo dugačkih poena u drugom meču. Ipak, došlo je do povrede Cibulkove, sve se desilo veoma brzo. Mnogo mi je žao, igrala je baš dobro. Samo je bilo potrebno da dovrši meč. Nadam se da će biti u redu i da će biti spremna”, kazao je Liptak.
On je pojasnio da je sve počelo sa grčevima u nozi Cibulkove, koji su se kasnije proširili na celo telo, ali da još ne zna da li je došlo do teže povrede. "U jednom trenutku je prišla našoj klupi i tražila da joj damo magnezijum koji se inače uzima u ovakvim situacijama. Ipak, izgleda da smo zakasnili sa time", naveo je selektor Slovačke. Cibulkova je u hali Čair predala meč Vesni Dolonc, a Srbija je došla do izjednačenja (1:1) u duelu prvog kola Svetske grupe Dejvis kupa. "U prvom meču Danijela je odigrala veoma dobro, videli smo mnogo dugačkih poena. Bila je bolja danas od svoje rivalke. Srećan sam zbog nje, ona je veoma iskusna", naveo je Liptak. On je dodao da ima teniserke koje su spremne da zamene Cibulkovu, Janu Čepelovu i Magdalenu Ribarikovu. U prvom sutrašnjem meču Cibulkova bi trebalo da igra protiv Bojane Jovanovski, a Hantuhova protiv Dolonc. U petom meču sastaće se dublovi Srbije i Slovačke.
