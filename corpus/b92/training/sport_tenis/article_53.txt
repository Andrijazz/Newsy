> Izvor: B92
> Datum: ponedeljak 7.01.2013.  
> Rubrika: sport_tenis
> Naslov: AO: Novak prvi, Janko osmi, Ana 13.
> Članak:

Srbija će na Otvorenom prvenstvu Australije imati četiri nosioca u singlu, po dva u obe konkurencije.
Novak Đoković je prvi, a Janko Tipsarević osmi nosilac među muškarcima. Ana Ivanović je na trinaestom, a Jelena Janković na 22. mestu kod teniserki.
Viktor Troicki, koji je trenutno na 38. mestu, nije nosilac, a odustajanje Rafaela Nadala pomerilo je sve koji su iza njega na listi. U muškoj konkurenciji drugi nosilac je Rodžer Federer, treći Endi Marej, a slede David Ferer i Tomaš Berdih.
Neobično je to što domaćin, tradicionalna velesila svetskog tenisa, nema nosioca u muškoj konkurenciji, pa će Sam Stosur braniti čast zemlje kengura. U ženskoj konkurenciji prvi nosilac je Viktorija Azarenka. Posle nje redom idu Marija Šarapova, Serena Vilijams, Agnješka Radvanska i Anželik Kerber, baš kako stoje na WTA listi. Žreb je zakazan za petak, a prvi mečevi igraju se u noći između nedelje i ponedeljka.
