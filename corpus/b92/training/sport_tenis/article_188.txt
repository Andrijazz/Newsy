> Izvor: B92
> Datum: sreda 6.02.2013.  
> Rubrika: sport_tenis
> Naslov: Nadal: I dalje me boli koleno
> Članak:

Posle sedmomesečne pauze zbog povrede, Rafael Nadal vratio se na teren pobedom u dublu na turniru serije 250 u čileanskom Vinja del Maru.
Španac je u paru sa Argentincem Huanom Monakom savladao češke tenisere Františeka Čermaka i Lukaša Dluhog u dva seta 6:3, 6:2.
Bio je to Nadalov prvi meč posle prošlogodišnjeg poraza od Lukaša Rosola na Vimbldonu.
Rafa je nakon duela dublova priznao da ga povređeno koleno još uvek boli ali da je srećan što je dobio mogućnost da se takmiči. "Što se kolena tiče, rekao sam kada sam došao ovde. Voleo bih kada se o tome ne bi govorilo. Na kraju dana, doktori su rekli da je ok. Nema rizika da će se stanje pogoršati. Mene koleno i dalje boli. Ali činjenica da igram ovde me ispunjava radošću. Nisam na 100%, treba mi nekoliko nedelja. Ako boli, boli. Jas am ovde da bih igrao tenis, sa ili bez bola. Srećan sam jer sam odigrao zvaničan meč, iako je bio meč dublova", rekao je Nadal. Osvajač 11 Grend slem titula propustio ke kompletan drugi deo prošle sezone i ovogodišnje Otvoreno prvenstvo Australije zbog povrede kolena. Nadal u Čileu igra i u singlu. U sredu se sastaje sa Frederikom Delbonisom iz Argentine.
