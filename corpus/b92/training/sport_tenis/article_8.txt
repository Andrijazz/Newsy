> Izvor: B92
> Datum: utorak 1.01.2013.  
> Rubrika: sport_tenis
> Naslov: Šarapova se povukla u Brizbejnu
> Članak:

Ruskinja Marija Šarapova povukla se zbog povrede ključne kosti sa turnira u Brizbejnu, zbog čega je njeno učešće na Australijan Openu pod znakom pitanja.
Šarapova, koja je samo dan ranije sa puno optimizma pričala o novoj sezoni, bila je primorana da preda meč drugog kola domaćoj teniserki Jarmili Gajdošovoj, rekavši da je to bio pametan potez.
Prošlogodišnja šampionka Rolan Garosa se iz istog razloga povukla sa egzibicionog meča sa Dankinjom Karolinom Voznijacki krajem decembra u Seulu. "Imala sam upalu ključne kosti, a moj doktor iz Njujorka mi je rekao da ne smem da bar nedelju dana ne smem da vežbam udarce iznad glave. Da budem iskrena, trudila sam se baš to da izbegavam i vežbala sam udarce sa osnovne linije i jednostavno nestalo mi je vremena da se spremim", rekla je Šarapova. Prvi Gren slem sezone počinje 14. januara, a uprkos povredi, Šarapova kaže da veruje da će uspeti da se pripremi za start takmičenja u Melburnu. "Imam još vremena da se spremim za Australijan Open. Na pravom sam putu, treniram dobro, i jednostavno ne želim da ugrozim rad tokom pauze između sezona. Zato mislim da je ovo bio pametan potez. Znam koliko je bitno da budete potpuno zdravi pred turnir kakav je Australijan open, mnogo je napornih mečeva i zaista se nadam da ću biti spremna", naglasila je Šarapova.
