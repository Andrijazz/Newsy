> Izvor: B92
> Datum: nedelja 16.06.2013.  
> Rubrika: sport_tenis
> Naslov: Mari ponovo najbolji u Kvinsu
> Članak:

Britanac Endi Mari ponovo je osvojio titulu na turniru u Kvinsu, pobedom posle preokreta nad Hrvatom Marinom Čilićem.
Mari je slavio rezultatom 2:1 (5:7, 7:5, 6:3) posle više od 2 i po sata, za svoju treću titulu na travnatim terenima Londona. Škot je pre ovog trijumfa na Kvinsu bio najbolji 2009. i 2011.godine.
Čilić je bolje otvorio meč i posle okruglo sat vremena stigao do vođstva u setovima. Napravio je brejk u 11. gemu, potom zadržao svoj servis i u tom trenutku je bio na korak od odbrane titule iz prošle godine.
Ipak, drugi teniser sveta se probudio u drugom setu i znatno podigao nivo igre. I ovoga puta se na brejk čekalo do samog kraja seta. Škot je sačekao svoju priliku, došao do brejk lopte koja je ujedno bila i set, iskoristio je i izjednačio na 1:1. Jedan od najvećih favorita na na predstojećem Vimbldonu nastavio je u istom ritmu u nastavku meča. Potpuno je pustio ruku, pogađao neke neverovatne udarce i brzo se našao u prednosti i u trećem setu. Stečeni brejk održavao je do kraja seta za novu, 27 titulu u karijeri.
