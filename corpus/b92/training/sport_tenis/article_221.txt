> Izvor: B92
> Datum: nedelja 10.02.2013.  
> Rubrika: sport_tenis
> Naslov: Poraz Srbije, Slovačka u polufinalu
> Članak:

Reprezentacija Slovačke plasirala se u polufinale fed kupa pošto je sa 3-1 savladala Srbiju u duelu četvrtfinala u Nišu.
Pobedonosni poen Slovačkoj donela je Danijela Hantuhova koja je sa 6:3, 6:2 savladala Vesnu Dolonc.
I jedna i druga bile su uspešne u prvim mečevima. Hantuhova je dobila Bojanu Jovanovski, a prvi poen Srbiji Dolonc je donela posle predaje Cibulkove. Slovačka vodi polse tri odigrana meča, pošto je Bojana Jovanovski izgubila i svoj drugi meč u Fed kupu. Bolja od nje bila je Jana Čepelova.
Vesna je loše otvorila meč i odmah izgubila svoj servis, ali je u drugom na servis Hantuhove imala brejk priliku. Međutim, naša teniserka nije uspela da tu prednost pretvori u izjadnačenje, pa je Hantuhova povela sa 2:0. Do prvog gema Vesna Dolonc je stigla bz izgubljenog poena, a na servis Hantuhove ponovo imala šansu da izjednači, ali je Slovakinja zadrža prednost od dva gema. Dolonc je imala problema u petom gemu, Hantuhova je imala 40:15, ali je naša teniserka sa dva odlična servisa izjednačila. Odličnim skraćenim loptama Slovakinja je došla do nove brejk prilike, koju je odmah iskoristila i povela sa velikih 4:1. Posle toga su obe osvalaje svoje servise, a onda je u omsom gemu Dolonc iskoristila prvu od dve brejk šanse i smanjila na 5:3. Međutim, u narednom gemu Hantuhova pravi i treći brejk i dobija prvi set sa 6:3. U drugom setu obe teniserke su bolje servirale pa u prva četiri gema nije bilo brejkova. Međutim, u šestom gemu Hantuhova je uspela da oduzme servis našoj teniserki i povede sa 4:2. Bez mnogo muke došla je Slovakinja do 5:2, pa je Dolonc servirala za ostanak u meču. U osmom gemu Slovakinja je došla do prve brejk lopte i iskoristila je, jer je Dolonc čist forhend "ispucala" u aut.
