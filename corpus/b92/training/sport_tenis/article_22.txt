> Izvor: B92
> Datum: četvrtak 3.01.2013.  
> Rubrika: sport_tenis
> Naslov: Španija u finalu Hopman kupa
> Članak:

Teniska reprezentacija Španije plasirala se u finale Hopman kupa u Pertu pošto je u poslednjem kolu B grupe savladala SAD sa 2-1.
Plasman Španije u finale tog prestižnog turnira je veoma zanimljiva priča, imajući u vidu činjenicu da su je do njega došla bez ikakvih sopstvenih zasluga.
Amerikanac Džon Izner je zbog povrede desnog kolena bio prinuđen da preda mečeve tako da su Španci osvojili oba poena bez borbe. U singlu pobeda je upisana Fernandu Verdasku, a u dublu Verdasku i Anabel Medini Gariges.
U jedinom meču koji je odigran između Španije i SAD, Venus Vilijams je savladala Garigesovu sa 6:3, 6:4. Ipak, sva tri meča su odigrana, a Iznera je zamenio 16-godišnji Australjanac Tanasi Kokanakis, koji je u singlu izgubio od Verdaska sa 7:6 (7:4), 6:3. U miksu je bilo 6:1, 6:3 za španski par. Protivnik reprezentaciji Španije u finalu Hopman kupa biće pobednik A grupe u kojoj vodi Srbija sa maksimalnim učinkom od dve pobede iz dva meča. Australija i Italija imaju po jednu pobedu i poraz, a Nemačka, sa kojom se Srbija sastaje u petak u poslednjem kolu, je bez pobede.
