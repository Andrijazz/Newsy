> Izvor: B92
> Datum: četvrtak 31.01.2013.  
> Rubrika: sport_tenis
> Naslov: Gofan: Novak? Videćemo šta će biti
> Članak:

Belgijski teniser David Gofan izjavio je da će Novak Đoković biti favorit u njihovom meču u Dejvis kupu, ali da u sportu ništa nije sigurno.
"Lepo sam se prilagodio šljaci, podloga nije brza, videćemo šta će se dešavati. Novak je broj jedan, najbolji igrač na svetu i nikada se ne predaje. Mogu li da ga pobedim? Nikad se ne zna, igramo kod kuće, on još nije igrao na šljaci, tako da ćemo videti. Svaki meč igram da pobedim“, izjavio je Gofan, trenutno 50. teniser sveta.
"Nadam se punoj dvorani u Šarlroi, veoma je važno da imamo podršku publike. To će nam pomoći da igramo najbolje što možemo i da idemo na pobedu", dodao je Belgijanac. Gofan je pažnju na sebe skrenuo na prošlogodišnjem Rolan Garosu kada je stigao do osmine finala i namučio Rodžera Federera. Visok je 180cm, sitne je građe, ali to nadoknađuje dobrom tehnikom i brzinom. Meč Dejvis kupa Belgija - Srbija igra se od prvog do trećeg februara.
