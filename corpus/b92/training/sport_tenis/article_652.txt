> Izvor: B92
> Datum: sreda 22.05.2013.  
> Rubrika: sport_tenis
> Naslov: Tomić ipak igra na Rolan Garosu
> Članak:

Australijski teniser Bernard Tomić igraće na ovogodišnjem Rolan Garosu uprkos problemima van terena i suđenja ocu Džonu.
"Bernard će igrati u Parizu, mislim da je važno da učestvuje, ali pitanje je kakav će rezultat postići, s ozbirom na okolnosti koje su se dogodile. Mora da nastavi da igra, slede turniri na travi, gde je znao da pruži sjajne partije", rekao je predstavnik Teniskog saveza Australije i bivši teniser Tod Vudbridž.
Džon Tomić suspendovan je sa svih ATP takmičenja jer je 4. maja u Madridu ušao u sukob sa Tomasom Drueom, koga je udario u lice i tom prilikom mu polomio nos. Australijski teniser je loše započeo sezonu na šljaci, u Madridu je izgubio na startu od Čeha Radeka Stepaneka sa 2:0 u setovima, dok je odustao od učešća na mastersu u Rimu. Rolan Garos počinje u nedelju i igra se za nagradni fond od 10.104.000 evra.
