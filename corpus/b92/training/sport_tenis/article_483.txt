> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: Novak: Zglob ne izgleda dobro
> Članak:

Prvi reket sveta Novak Đoković istakao je da nije veliki optimista povodom povrede zgloba desne noge koju je zadobio na meču sa Semom Kverijem.
Đoković se povredio već u trećem gemu tog duela, ali je na kraju uspeo da slavi sa 7:5, 6:7, 6:1, 6:0, i Srbiji donese plasman u polufinale Dejvis kupa, ukupnim trijumfom nad Sjedinjenim Državama u Bojsiju sa 3-1.
"Povrede su deo ovog sporta i svi kao sportisti se trude da ih izbegavaju što više mogu. Ozbiljnost moje povrede tek treba da se utvrdi. Jedan sat, sat i po posle meča, mogao bih da kažem da mi zglob uopšte nije izgledao dobro", rekao je Đoković. Đokoviću je posle meča sa Kverijem previjena noga, a detaljnije preglede obaviće tek pošto dođe u Monte Karlo. Zbog te povrede, njegovo učešće na Mastersu u Monte Karlu je pod znakom pitanja, pošto akcija u Kneževini kreće već u nedelju. "Zglob mi je potpuno otekao i to definitivno nije dobar znak. Uradiću sve što je u mojoj moći da se oporavim do početka Mastersa u Monte Karlu. Koliko je to realno, u ovom trenutku ne mogu da kažem", istakao je Đoković. Đoković je uprkos povredi nastavio da igra protiv Kverija i naglasio je da bi verovatno drugačije razmišljao da nije bio u pitanju meč Dejvis kupa. "Razmišljao sam samo o tome da Srbiji donesem pobedu i drago mi je što sam to učinio. S druge strane, zabrinut sam, zato što uopšte nemam prijatan osećaj u zglobu. Da je to neki normalni ATP turnir, mislim da bih drugačije razmišljao. Imao sam veliku motivaciju i jednostavno mi je bilo logično da dam sve od sebe da završim meč. Srećom, došao sam do pobede", rekao je srpski teniser.
