> Izvor: B92
> Datum: petak 19.07.2013.  
> Rubrika: sport_tenis
> Naslov: Krstin: Samo radom do napretka
> Članak:

Mladi srpski teniser Peđa Krstin iza sebe ima uspešnu polusezonu, ali ističe da je svestan da samo uz vredan rad može da napreduje.
Vrlo brzo posle prelaska iz juniorske u seniorsku konkurenciju, osvojio je i svoj prvi turnir, fjučers u Kazahstanu, a na Beograd Openu zaustavljen je u finalu, gde je od njega bio bolji francuski teniser Maksim Kazal sa 6:4, 6:3.
"Ušao sam u meč veoma dobro, odlično sam se osećao. Imao sam priliku koju nisam iskoristio u prvom setu, vodio sam sa 4:1, imao sam loptu za 5:1. Taj gem je bio vrlo bitan da bih se odvojio i verovatno bih i dobio set. Posle toga sam izgubio taj gem, kasnije je on krenuo da igra bolje i ja sam malo pao u igri. Kazal je veoma dobro igrao i zaslužio je ovu pobedu, mislim da je danas bio bolji od mene. Odigrao sam veoma dobar meč, servis mi je malo zakazao i mislim da je trebalo da igram nešto agresivnije u bitnim trenucima", smatra Krstin. Iako je prošle nedelje bio bolestan, 18-godišnji teniser smatra da to nije uticalo na poraz u finalu Beograda. "Bio sam bolestan, ali sam se na terenu Osećao vrlo dobro. Nisam imao nikakvih problema s tim, to nije imalo uticaja na mene", rekao je Krstin. Krstin nije krio zadovoljstvo dosadašnjim tokom sezone. "Veoma sam zadovoljan, u protekla dva meseca sam osvojio jedan turnir, jednom igrao finale, jednom polufinale za 15.000 dolara, evo sada i još jedno finale. Dokazujem svoj kvalitet iz turnira u turnir. Ove sezone zaista napredujem, skočio sam za 500-600 mesta", rekao je Krstin. Mladi teniser je ove nedelje napredovao za još 60 pozicija i sada je 525. na ATP listi, ali je objasnio da ne namerava da se na tome zaustavi. "Očekujem da ću ove godine ući u prvih 400 na svetu, možda i malo više. Mislim da mogu, imam kvalitet, imam sve, samo treba da nastavim da radim. Već naredne nedelje me očekuje novi turnir. Neću imati odmor, već sam u Slovačkoj, takođe igram fjučers, posle toga Kikinda, pa idem na odmor", rekao je Krstin. Da bi ostvario svoje planove, Krstin namerava da počne da učestvuje i na jačim turnirima. "Trenutno još uvek ne znam kalendar, gde će da se igraju turniri, ali planiram da već narednog meseca probam da uđem na neki ATP čelendžer, naravno preko kvalifikacija", zaključio je Krstin.
