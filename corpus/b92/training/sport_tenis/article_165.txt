> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Mari: Imam šansu za titulu na RG
> Članak:

Iako je samo jednom u karijeri došao do polufinala Rolan Garosa, treći teniser sveta Endi Mari smatra da ove sezone ima šanse da osvoji titulu u Parizu.
"Sezona na šljaci izuzetno je važna za mene, potrebno mi je nešto duže vremena da se priviknem na tu podlogu, ona mi nije ’prirodna’, Ipak, verujem da imam šanse da osvojim Rolan Garos, ali da bih to učinio moram da se pripremim i da maksimalno iskoristim svaki dan“, rekao je Mari, koji u aprilu neće nastupiti za Veliku Britaniju u meču sa Rusijom u Dejvis kupu.
"Na travi i na betonu osećam se komforno odmah, ali za šljaku mi je potrebno duže vremena, moram da treniram satima. Na zemlji sam prošle godine imao problema sa leđima i morao sam da pauziram", dodao je Škot. Mari je u finalu Australijan opena izgubio od Novaka Đokovića, što je bio treći put da je poražen u borbi za titulu u Melburnu. "Naravno, bilo je stvari koje sam mogao malo bolje da uradim u finalu, ali i u polufinalu - tada sam servirao za meč u četvrtom setu i možda nisam morao da igram pet setova. Ali generalno sam odigrao dobar turnir". Treći igrač sveta kaže da sve do turnira u Indijan Velsu sedmog marta neće igrati ni na jednom turniru. "Tokom godina naučio sam da igram najbolje kada imam vremena da se za svaki turnir pripremim na najbolji mogući način".
