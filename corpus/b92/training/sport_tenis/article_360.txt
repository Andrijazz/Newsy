> Izvor: B92
> Datum: četvrtak 28.02.2013.  
> Rubrika: sport_tenis
> Naslov: NĐ: Nemam ništa protiv testiranja
> Članak:

Od slučaja Lensa Armstronga mnogo bure se podiglo oko dopinga u sportu, a na udaru je i tenis.
Na konferenciji za medije Novaka Đokovća pitali su da li je imao doping kontrolu od Australijan opena, a on je odgovorio potvrdno.
Rezultati su bili savršeni, a Novak kaže da u tenisu nema mnogo skandala te prirode.

"Trudimo se da očuvamo ovaj sport da bude što čistiji. Svi igrači imaju isti tretman kad je reč o kontrolama i nemam ništa protiv toga da dam krv, urin, šta god treba, na analizu", rekao je Đoković.
"Znam šta radim i želim da očuvam integritet tenisa. Nismo imali mnogo skandala ni u prošlosti, što govori o kvalitetu belog sporta", dodao je Novak. Govoreći o braći Marku i Đorđu, Novak je rekao da su oni pod velikim pritiskom toga što su njegova braća. "Marko je pre tri sezone bio među 500 ili 600, imao je 18 godina i dobro je igrao. Ali povrede su ga odvojile od terena, a i mentalno se dosta mučio zbog pritiska i očekivanja koje nosi kao moj brat. Slično je sa Đorđem, ali se nadam da će pronaći način da se probiju. Pomažem im koliko mogu savetima, a i dosta vremena provodimo zajedno. Svako od nas ima drugačiji put kojim ide i želim im uspeh". Đoković u petak od 14 sati igra polufinale turnira u Dubaiju sa Huanom Martinom del Potrom.
