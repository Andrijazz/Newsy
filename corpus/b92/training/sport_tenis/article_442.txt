> Izvor: B92
> Datum: utorak 2.04.2013.  
> Rubrika: sport_tenis
> Naslov: Posle decenije RF i Nadal van Top2
> Članak:

Najnovija ATP lista donela je dve promene u Top5 Mari je prestigao Federera, a Ferer je preskočio Nadala.
Ono što je međutim upalo u oči je da na prvom i drugom mestu nema Rafaela Nadala ni Rodžera Federera što se poslednji put dogodilo pre deset godina!
Tačnije, 10. novembra 2003. godine Federer ili Nadal poslednji put nisu bili prvi ili drugi na ATP listi.
Mari je drugi put u karijeri stigao do pozicije broj dva, prethodni put to je uradio pre četiri godine. "Često me pitaju o drugom mestu, lepo je što se to dogodilo baš ove nedelje. Sada ne moram o tome da brinem pred Monte Karlo, Rim ili Madrid. Za mene to ne menja mnogo stvari, ali činjenica da napredujem na ATP listi je dobar znak. Dobio sam dosta mečeva u poslednje vreme. Nadam se da ću nastaviti sa napretkom i tokom sezone na šljaci i možda otići i korak više", jasno je istakao Mari svoju nameru da smeni Novaka Đokovića na prvom mestu.
