> Izvor: B92
> Datum: ponedeljak 17.06.2013.  
> Rubrika: sport_tenis
> Naslov: Posle Ane, poraz i Bojane
> Članak:

Srpska teniserka Bojana Jovanovski poražena je na startu WTA turnira u Istbornu od Ruskinje Marije Kirilenko sa 2:0 u setovima, 7:6 (7:5), 6:1.
U prvom međusobnom okršaju 40. i 10. teniserke sveta ravnopravna i uzbudljiva borba vođena je samo u prvom setu. Jovanovski je pružila čvrst otpor favorizovanoj protivnici i bila na korak od vodjstva sa 1:0.
Treći reket Srbije imala je prednost nakon 11. gema (6:5) i servirala za set, ali je bila dekoncentrisana, a pet godina starija Ruskinja umela je da iskoristi njene greške. Brejkom je izjednačila na 6:6 i potom bila smirenija i preciznija u taj-brejku. Kirilenko je u drugom setu potpuno preuzela inicijativu. Već na početku je napravila brejk, zatim i za vodjstvo od 4:1 čime je meč bio odlučen. Jovanovski kao da je odustala od dalje borbe, a Ruskinja je rutinski okončala duel posle jednog sata i 39 minuta igre za plasman u osminu finala. Kirilenko se u nastavku turnira sastaje sa boljom iz meča Elena Baltača (V.Britanija) - Kristina Pliškova (Češka). Jovanovski se porazom pridružila Ani Ivanović, koja je ranije izgubila od Ruskinje Jelene Vesnine (2:6, 6:4, 6:3). Turnir u Istbornu igra se za nagradni fond od 600.000 dolara.
