> Izvor: B92
> Datum: sreda 17.07.2013.  
> Rubrika: sport_tenis
> Naslov: Conga i Bartoli na Hopman kupu
> Članak:

Šampionka Vimbldona Marion Bartoli i osmi teniser sveta Žo Vilfred Conga igraće za reprezentaciju Francuske u Hopman kupu, saopštili su organizatori u sredu.
Bartoli i Conga su prvi igrači prijavljeni za Hopman kup, koji će se od 28. decembra do 4. januara igrati u Pertu.
Conga se početkom ove godine na Hopman kupu takmičio sa Matilde Johanson, kada su pretrpeli tri poraza.
Bartoli će drugi put učestvovati na Hopman kupu. Ona je zajedno sa Rišarom Gaskeom 2012. godine igrala u finalu, ali su tada izgubili od Petre Kvitove i Tomaša Berdiha.
