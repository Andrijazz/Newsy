> Izvor: B92
> Datum: utorak 14.05.2013.  
> Rubrika: sport_tenis
> Naslov: Jelena Dokić se vraća u junu
> Članak:

Nekada četvrta teniserka sveta Jelena Dokić u junu će se vratiti na WTA tur.
Dokićeva nije odigrala nijedan meč od aprila 2012. godine, a prošle godine operisala je i ručni zglob.
Devojka rođena u Osijeku iskoristiće ‘zaštićeni renking’ kako bi igrala na WTA turnirima, ali sumnja da će moći da se takmiči na Vimbldonu, na kojem je 2000. godine igrala u polufinalu.
"Mislim da neću moći na Vimbldon, predugo sam odsustvovala. Počeću sa nešto manjim turnirima kako bih igrala više mečeva, a posle ću videti kako se situacija bude odvijala. U ovom trenutku najvažnije mi je da budem zdrava", rekla je Dokićeva za "The Australian". Veliku pažnju teniske javnosti privukao je incident sa Džonom Tomićem, ocem tenisera Bernarda. I Jelenin otac Damir bio je poznat po teškoj naravi. "To je osetljiva tema za sve, oni sami moraju da nađu rešenje. Što se mene tiče, vreme je prošlo i ja sam neke probleme rešila", kaže Dokićeva. Jelena živi sa dečkom Bornom Bikićem u Hrvatskoj, ali je prošli mesec provela u trening-kampu u Nemačkoj. Dokićeva ima 30 godina, bila je četvrta teniserka na svetu, a tokom karijere osvojila je šest titula.
