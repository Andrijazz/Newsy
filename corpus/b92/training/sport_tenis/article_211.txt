> Izvor: B92
> Datum: subota 9.02.2013.  
> Rubrika: sport_tenis
> Naslov: Đoković: Rolan Garos prioritet
> Članak:

Najbolji teniser sveta Novak Đoković rekao je da mu je svaki turnir podjednako važan, ali da je osvajanje titule na Rolan Garosu na vrhu liste prioriteta.
Đoković je priznao da bi voleo i da osvoji titule u Monte Karlu i Sinsinatiju, pošto su to dva preostala turnira iz Masters serije na kojima, za sada, nije slavio.
Prvi reket sveta je dva puta igrao u finalu Monte Karla i oba puta izgubio od Rafaela Nadala, dok se u Sinsinatiju, čak četiri puta borio za trofej, ali nije uspeo da ga osvoji.
"Pre svega, meni je jako bitno da imam dobar raspored, u sklopu toga podrazumevam tempiranje forme za najveće turnire, kao i odmor, koji je jednako bitan, kao što je bitna priprema i sam rad. Meni je svaki turnir podjednako važan, ali naravno da su gren slemovi kao najveći i najznačajniji turniri prioritet, a Rolan Garos je svakako na vrhu te liste", rekao je Đoković u intervjuu Tanjugu. On je dodao da je lep osećaj kada se na startu sezone osvoji gren slem trofej i što posle Australijan opena jedini ima priliku da se domogne sva četiri najveće titule u godini. "Pre svega moram da ostanem zdrav i fizički spreman, da u kontinuitetu igram dobro, da zabeležim dobre rezultate i onda će sve doći samo od sebe. Sinisinati i Monte Karlo su dva turnira iz masters serije, koji su ostali neosvojeni, posebno Sinisinati mi nije baš omiljeno mesto na svetu, izgubio sam četiri puta u finalu tamo i potrudiću se da ove godine osvojim titulu", obećao je Đoković. Svetski broj 1 naglasio je da mu je veoma drago što se Španac Rafael Nadal posle sedam meseci pauze zbog povrede vratio na teren. "Video sam da je Rafa u Čileu prvi put imao majicu sa kragnom i to je najveća vest. Šalim se, naravno, drago mi je što se vratio, to sam i očekivao, ipak je on veliki teniser, veliki sportista, koji voli ovaj sport i koji voli da se takmiči. Sedam meseci bio je van takmičenja i to ozbiljno govori o njegovom kolenu. On je igrač koji igra zahtevnu fizičku igru i promena podloge mu ne ide na korist. Sad igra na šljaci koja je najmekša i njemu omiljena, videćemo kako će biti kad dodje tvrda podloga, Indijan Vels i Majami. To su turniri na podlozi koja njemu nije omiljena i koja ga je najviše "upropastila" sa kolenima i zglobovima. Videćemo kako će reagovati", naglasio je srpski teniser. Đoković je iskoristio priliku i da najavi jedan humanitarni turnir u Los Anđelesu, gde će igrati sa idolom iz detinjstva Pitom Samprasom. "U pitanju je turnir "LA tenis čelendž". Oni su imali turnir iz serije 250, koji je sad preseljen u Kolumbiju, pa će to svakako biti najveći teniski događaj u gradu. Učestvovaće Sampras, braća Brajan, Mardi Fiš, koji je organizator, a turnir će imati humanitarni karakter. Video sam da je jedan od organizatora otišao u srpsku zajednicu, sve zbog većeg odziva ljudi. Biće mi zadovoljsto što ću igrati sa Samprasom i sigurno će biti intersantno", zaključio je Đoković. Đoković će krajem februara igrati na turniru u Dubaiju, a potom slede Mastersi u Indijan Velsu i Majamiju koje ćete i ove godine moći da gledate na televiziji B92.
