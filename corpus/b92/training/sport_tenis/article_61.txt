> Izvor: B92
> Datum: utorak 8.01.2013.  
> Rubrika: sport_tenis
> Naslov: Serena želi šestu titulu na AO
> Članak:

Američka teniserka Serena Vilijams izjavila je da želi da na Australijan Openu osvoji treću uzastopnu Gren slem titulu, posle Vimbldona i US Opena.
Mlađa od sestara Vilijams je istakla da je spremna za ono što je čeka u Melburnu, a mnogi već predviđaju da bi ponovo mogla da osvoji nekalendarski Gren slem titula, što joj je već pošlo za rukom 2002. i 2003. godine. Američka teniserka, takođe, kaže da ljubitelji tenisa tek mogu da očekuju najbolje od nje.
"Nedavno sam odgledala veliki broj svojih starih mečeva i mislim da sada igram najbolji tenis. Osećam da i dalje želim da budem bolja i da igram bolje, a takav slučaj je oduvek", rekla je Vilijamsova. Za razliku od prošlogodišnjih priprema za prvi Gren slem sezone, kada je imala probleme sa bolešću i povredom, Vilijamsova sada potpuno spremna stiže u Melburn. "Još u leto 2011. godine sam postala mirnija na terenu, trudila sam se da se što više opustim, ako je to ikako moguće. Osećam se bolje kada sam mirna", istakla je Vilijamsova. Posle lošeg starta 2012. godine, pošto je na Australijan Openu eliminisana u četvrtoj rundi, a potom na Rolan Garosu ispala već na startu, usledio je sjajni povratak. Za četiri meseca je osvojila petu titulu na Vimbldonu, zlata u singlu i dublu na Olimpijskim igrama u Londonu, potom je slavila i na US Openu, kao i na završnom turniru u Istanbulu, gde nije izgubila ni set. Uprkos tome, Amerikanka drži tek treće mesto na WTA listi, iza Beloruskinje Viktorije Azarenke i Marije Šarapove iz Rusije. Zanimljivo je da je Serena u 2012. godini u svih pet duela bila bolja od Azarenke, dok je tri puta bila bolja od Šarapove, koju je na Igrama u Londonu pobedila sa 6:0, 6:1. Vilijamsova je na Australijan Openu već slavila pet puta, a sada cilja svoju šestu titulu. U modernoj eri, jedino je toliko titula u Melburnu osvojila Margaret Kort. Ukoliko joj to pođe za rukom, Serena bi mogla da postane najstarija prva teniserka sveta. "Sada sam poprilično dosadna. Ranije sam bila zabavna. Mogla bih da budem najstarija najbolja teniserka sveta. Ne znam kako to ide sa najzabavnijom", istakla je Vilijamsova. Australijan Open počinje sledećeg ponedeljka i trajaće do 27. januara.
