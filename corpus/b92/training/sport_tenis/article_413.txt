> Izvor: B92
> Datum: petak 8.03.2013.  
> Rubrika: sport_tenis
> Naslov: Nadal: Ne očekujem veliki rezultat
> Članak:

Španski teniser Rafael Nadal nije siguran kako će njegovo koleno reagovati na tvrdu podlogu, na prvom meču u Indijan Velsu.
Dvostruki šampion i trostruki vicešampion ovog turnira nije odigrao meč na tvrdoj podlozi skoro godinu dana, a prošlo je tek oko mesec dana od povratka na teren posle sedmomesečne pauze zbog povrede levog kolena.
Nadal je po povratku odigrao tri turnira na šljaci, osvojio je titule u Brazilu i Meksiku, a u finalu Čilea izgubio je od Orasija Sebaljosa. "Rezultati na šljaci su pozitivni, posebno jer se koleno osećalo bolje iz nedelje u nedelju. Sada ću pokušati ovde, na tvrdoj podlozi. Ne znam šta može da se desi, ne mogu mnogo toga da kažem", rekao je Španac. "Nisam siguran šta ovde mogu da postignem nakon što nisam godinu dana igrao na tvrdoj podlozi. Daću sve od sebe, ali ne očekujem velike rezultate." Nadal će prvi meč u Indijan Velsu odigrati u subotu protiv pobednika meča Rajan Herison - Go Soeda. Ako uspe da savlada prvih nekoliko prepreka, peti teniser sveta će u četvrtfinalu ići na Rodžera Federera. Ako pobedi Švajcarca očekuje ga mogući meč protiv Davida Ferera koga je sa 6:0 6:2 deklasirao u finalu Akapulka. "Razlika je u tome što sam mogao da se takmičim, bio spreman blizu 100 odsto u Akapulku, a u Čileu nisam imao nikakve šanse. Nivo tenisa je bio mnogo viši u Meksiku", dodao je Nadal pohvalivši igru Orasija Sebaljosa. Španski teniser nema velika očekivanja za predstojeći turnir, ali će pokušati da napravi što bolji rezultat. "Ne možete očekivati da se vratite posle sedam meseci i da igrate fantastično. Isto tako, ne možete očekivati da se vratite na tvrdu podlogu, trenirate dva ili tri dana i da u prvom meču odigrate odlično. To je sport, morate raditi da biste bili 100 posto spremni", zaključio je Nadal. Drugi teniser sveta Rodžer Federer izjavio je ranije u toku dana da je srećan i uzbuđen zbog povratka na teren najvećeg rivala.
