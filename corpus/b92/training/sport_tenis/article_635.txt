> Izvor: B92
> Datum: ponedeljak 20.05.2013.  
> Rubrika: sport_tenis
> Naslov: Vilander: Đoković je favorit na RG
> Članak:

Mats Vilander, osvajač sedam Gren slem titula i komentator na Evrosportu, smatra da je Novak Đoković favorit za osvajanje Rolan Garosa.
"Đoković je najžešći borac svoje generacije, budite sigurni da će se on suprotstaviti Nadalu sa dovoljno agresivnosti, sa stisnutim pesnicama, udaranjem po grudima i sa istrajnošću desetorice ljudi. Po mom mišljenju, Đoković je favorit pred turnir, ali nikad se ne zna“, napisao je Vilander za portal tennis.com.
"Novak će na Garosu pokušati da kompletira Gren slem, blizu je sna i pritisak koji to nosi može da utiče na njega", dodao je Šveđanin, trostruki osvajač Rolan Garosa. U početnom delu svog teksta Vilander kaže da Nadal ima fantastične rezultate otkad se vratio na teren. "Može se tvrditi da Nadal nema čega da se plaši, za taj stav lako se mogu pronaći argumenti. Moglo bi da se pomisli da je on već sada osvojio Rolan Garos", kaže Vilander, ali dodaje da iznenađenja nisu nemoguća. "Svaki teniser treba da ulazi u mečeve sa najboljima sa uverenjem da ima šansu da pobedi. Tu uključujem i slabije rangirane igrače sa kojima će Nadal igrati u ranoj fazi turnira. Setite se kada je Džon Izner igrao pet setova sa Nadalom pre dve godine. Ko zna kako bi se taj duel završio da se Rafael tek vratio na teren posle pauze. Takođe, smatram i da će Endi Mari, uz mudre savete Ivana Lendla, igrati sa više vere u sebe nego što je to ranije bio slučaj". Prošle godine u finalu Rolan Garosa Nadal je savladao Đokovića sa 3-1 u setovima. O Novakovoj formi i rezultatima pred RG čitajte u temi Saše Ozma.
