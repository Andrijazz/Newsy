> Izvor: B92
> Datum: petak 22.02.2013.  
> Rubrika: sport_tenis
> Naslov: U penziju zbog komentara na Tviteru
> Članak:

Kanadska teniserka Rebeka Marino odlučila je da napravi novu pauzu u karijeri, ovoga puta verovatno trajnu, zbog negativnih komentara na društvenim mrežama.
Marino je rekla za Njujork Tajms da je sedmomesečnu pauzu prošle godine napravila jer nije mogla da se izbori sa zlonamernim komentarima, a posle je dodala i da pati od depresije već šest godina i da je tu pauzu iskoristila da potraži pomoć.
Kanađanka, koja je 2011. godine bila 38. na svetu, saopštila je da ponovo pravi predah, a vrlo moguće je da se neće ni vraćati tenisu. "Rešila sam da se povučem iz tenisa. To nije bila laka odluka, ali mnogo je faktora koji su doveli do ovoga. Faktori koji su deo našeg društva i o kojima bih rado razgovarala", rekla je 22-godišnja Marino. Teniserki rođenoj u Vankuveru naročito teško padali su komentari na Tviteru. "Iskreno, dosta mi je interneta, Tvitera i Fejsbuka. Sada brišem sve, a trebalo bi i kompjuter da izbacim napolje. Hvala svim onim divnim navijačima na podršci, zbog vas i dalje imam pozitivan stav. Zbogom Tviteru", bio je poslednji  Kanađanke. Marino je na Tviteru dobijala poruke kao što su "umri" ili "gori u paklu", najčešće od ljudi koji su gubili novac kladeći se na nju.
