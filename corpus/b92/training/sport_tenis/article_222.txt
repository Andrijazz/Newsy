> Izvor: B92
> Datum: nedelja 10.02.2013.  
> Rubrika: sport_tenis
> Naslov: Nadal u dva finala u Čileu
> Članak:

Španski teniser Rafael Nadal plasirao se u finala i u singlu i u dublu na turniru u Vinja del Maru, u Čileu.
Nadal je u polufinalu slavio protiv Francuza Žeremija Šardija sa 6:2, 6:2, i protivnik u borbi za titulu biće mu Orasio Sebaljos iz Argentine.
U drugom polufinalu, Sebaljos je bio bolji od sunarodnika Karlosa Berloka sa 6:3, 7:6 (7:4).
U finalu dublova, Nadal će u paru sa Argentincem Huanom Monakom igrati protiv Italijana Paola Lorencija i Potita Staraćea. Nadal se ove nedelje u Vinja del Maru vratio na teren posle sedmomesečne pauze zbog povrede kolena i nanizao je ukupno šest pobeda za pet dana, a svojim protivnicima nije prepustio ni set, kako u singlu, tako i u dublu.
