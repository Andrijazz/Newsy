> Izvor: B92
> Datum: utorak 19.02.2013.  
> Rubrika: sport_tenis
> Naslov: Azarenka se povukla zbog povrede
> Članak:

Drugi nosilac teniskog turnira u Dubaiju Viktorija Azarenka povukla se danas sa tog turnira zbog povrede stopala.
Azarenku je na prvom mestu WTA liste u ponedeljak smenila Serena Vilijams.
Beloruskinja je rekla da se povredila pre nedelju dana na turniru u Dohi i da sad ima koštanu modricu u desnom stopalu. Azarenka je u finalu Dohe pobedila Vilijamsovu.
"Mnogo sam se oslanjala na stopalo u poslednjih pet dana, tako da bi mi odlazak na nov turnir bio previše. Stalno se pogoršava. Žao mi je što sam morala da donesem ovakvu odluku i jako sam razočarana", rekla je Azarenka. Koštana modrica nastaje kada kost udari u tvrdu površinu i naprsne okosnica, spoljni deo kosti, koja nije slomljena, ali dolazi do krvarenja. U pitanju je bolna povreda. Azarenka u Dohi nije pokazivala znake povrede, niti je posle finala pominjala povredu stopala. Sada će otputovati u SAD i ne zna se da li će nastupiti u Indijan Velsu.
