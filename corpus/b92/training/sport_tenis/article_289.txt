> Izvor: B92
> Datum: utorak 19.02.2013.  
> Rubrika: sport_tenis
> Naslov: Krajinović eliminisan u Marseju
> Članak:

Mladi srpski teniser Filip Krajinović završio je učešće na turniru u Marseju već u prvom kolu, porazom od Španca Roberta Bautista-Aguta.
Bautista-Agut je do trijumfa došao sa 4:6, 7:6 (7:5), 6:0, posle dva sata i 12 minuta igre.
Krajinović je do mesta u glavnom žrebu turnira u Marseju došao kroz kvalifikacije, a protiv Španca je odigrao odlično prvi i drugi set do taj-brejka, a potom je usledio pad i poraz.
Posle poraza Krajinovića, Srbija je ostala na jednom predstavniku u Marseju, gde učestvuje Janko Tipsarević, koji je slobodan u prvom kolu. Janka u drugom kolu čeka bolji iz susreta Rusa Dmitrija Tursunova i Eduarda Rože-Vazelana iz Francuske. Nagradni fond turnira u Marseju iznosi 598.525 evra.
