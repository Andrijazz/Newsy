> Izvor: B92
> Datum: subota 5.01.2013.  
> Rubrika: sport_tenis
> Naslov: Doha: Gaske preokretom do titule
> Članak:

Francuski teniser Rišar Gaske pobednik je turnira u Dohi. Deseti igrač sveta je u finalu posle preokreta savladao Nikolaja Davidenka sa 3:6, 7:6(4), 6:3.
To je bila osma titula u karijeri za svojevremeno prvog juniora sveta.
Gaske je tek četvrti Francuz koji je došao do pehara na ovom turniru, posle Fabrisa Santoroa (2000), Nikolasa Eskidea (2004) i Žo-Vilfreda Conge (2012). On je zaradio i 180,600 dolara i 250 poena
Davidenko, koji je bio šampion 2010, imao je ogromnu šansu da dođe do jedne od retkih titula u poslednjih nekoliko sezona jer je vodio sa 6:3, 4:2. Međutim, tada je dozvolio prvi brejk na celom turniru i kao da se tada njegova igra raspala, na šta je uticala i povreda. Meč je trajao dva i po sata, a ovo je bio šesti duel dvojice tenisera i četvrta pobeda Gaskea.
