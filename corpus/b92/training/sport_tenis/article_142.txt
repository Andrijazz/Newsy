> Izvor: B92
> Datum: petak 1.02.2013.  
> Rubrika: sport_tenis
> Naslov: Troicki: Vera navijača me podigla
> Članak:

Srpski teniser Viktor Troicki ocenio je da mu je vera naših navijača ulila energiju kojom je napravio preokret i doneo Srbiji prvi poen protiv Belgije.
Troicki je gubio 2:0 u setovima i bio na pragu brzog poraza, ali je napravio čudesan preokret i doneo verovatno ključni poen Srbiji.
U nastavku duela Novak Đoković igra sa Olivijeom Rohusom, a u subotu je na programu dubl.
"Moram pre svega da pohvalim naše navijače koji su verovali u mene od početka meča i to svoje uverenje napisali na zastavi Srbije. To mi je dalo odlučujuću snagu za pobedu", rekao je Troicki. Drugi reket Srbije u meču protiv Belgije priznao je da nije bio ni svestan da je napravio preokret. "Neviđen preokret, nisam ni svestan šta sam učinio. Mislim da je protivnik bio bolji u prva dva seta, čak i u četvrtom, stalno je diktirao tempo. Iako sam ja bio stegnut na početku i nisam igrao kako treba, mislim da je u ovom meču presudilo iskustvo, a nadam se da će mi ovo podići samouzdanje u nastavku karijere", ocenio je Troicki. On je poručio da mu je ova pobeda veliki izvor samopouzdanja za nastavak sezone. Drugi teniser Srbije istakao je da će biti spreman i za sutrašnji dubl sa Nenadom Zimonjićem. "Spreman sam i osećam se dobro na terenu. Najvažnije je da sam vratio glavno oružje - samopouzdanje", rekao je Troicki.
