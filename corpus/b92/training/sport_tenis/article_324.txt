> Izvor: B92
> Datum: nedelja 24.02.2013.  
> Rubrika: sport_tenis
> Naslov: Kazne za Serenu i Azarenku
> Članak:

Najbolje teniserke sveta Serena Vilijams i Viktorija Azarenka izgubiće bodove na WTA listi i biće kažnjene finansijski zbog neučešća na turniru u Dubaiju.
Azarenka se sa turnira povukla u utorak, a kao razlog je navela povredu stopala, dok je Vilijamsova učinila isto samo nekoliko minuta pre nego što je trebalo da igra meč prvog kola sa Marion Bartoli zbog bolova u donjem delu leđa.
Kada teniserke ili teniseri zbog povrede moraju da se povuku sa turnira, obično bodove koje izgube mogu da nadoknade na nekom drugom turniru. Ipak, iako su obe teniserke predale potrebnu dokumentaciju, WTA je odlučila da će one ostati bez bodova ove nedelje. Azarenka će, takođe, izgubiti 100.000 od potencijalne dobiti za bonus na kraju sezone, dok će Vilijamsova ostati bez upola manje svote novce. Deset najboljih teniserki sveta na kraju sezone dele bonus od skoro pet miliona evra. Turnir u Dubaiju je jedan od osam najvećih turnira na WTA turu, uz Gren slemove.
