> Izvor: B92
> Datum: subota 2.02.2013.  
> Rubrika: sport_tenis
> Naslov: Obradović: Viktor nas je pogurao
> Članak:

Selektor reprezentacije Srbije Bogdan Obradović rekao je posle pobede nad Belgijom u prvom kolu Svetske grupe da je dubl meč bio veoma težak.
On je napomenuo da je svima vetar u leđa bila pobeda Viktora Troickog.
"Čestitam igračima, svi su bili sjajni, krasi nas izuzetna timska atmosfera. Žao mi je što Janko nije bio sa nama, očekujem da se oporavi. Imali smo uzbudljive mečeve, pogotovo Viktorov duel. Novak je bio na visokom nivou, a Viktor ga je samo jš više inspirisao. Sada se polako fokusiramo na sledeći meč".
Srpski dubl Nenad Zimonjić i Viktor Troicki su u gradu Šarlroa savladali Stiva Darsisa i Robina Bemelmansa sa 3:1 i već posle tri meča rešili pitanje ukupnog pobednika. "Nas dvojica smo igrali dobro, oni su imali i sreće, najvažnije je da smo se dobro slagali, stalno smo bili u prednosti. Jedva čekamo sledeći meč, ići ćemo na pobedu", rekao je Troicki i dodao da zbog problema sa zadnjom ložom verovatno neće igrati meč singla u nedelju. Protivnik Srbije u četvrtfinalu biće najverovatnije selekcija SAD, koja protiv Brazila vodi sa 2:0. "Odlično smo igrali, pohvalio bih Viktora za pobedu u petak. Posle takvog meča je opet izašao na teren, bilo je zadovoljstvo igrati. Svako od nas daje maksimum, to donosi rezultat. Nadam se da ćemo biti u punom sastavau u naradnom meču. Janku želimo brz oporavak", zaključio je Zimonjić.
