> Izvor: B92
> Datum: utorak 23.04.2013.  
> Rubrika: sport_tenis
> Naslov: Pobednicima Vimbldona po 2,4 mil. $
> Članak:

Organizatori Gren slem turnira u Vimbldonu najavili su povećanje nagradnog fonda za 40 odsto što znači da će ove godine to iznositi 34,4 miliona dolara.
Kako je naveo “All England club”, ovo je najveći ukupan nagradni fond u istoriji profesionalnog tenisa.
Pobednici u muškoj i ženskoj konkurenciji dobiće po 2,4 miliona dolara, za razliku od prošle godine kada su dobijali nagradu od 1,75 miliona.
Takođe, organizatori su otkrili plan za izgradnju pokretnog krova i nad terenom broj jedan, pored veće postojećeg na centralnom terenu. I ove godine ćete dešavanja sa najprestižnijeg teniskog turnira moći da pratite na televiziji B92, od 24. juna do 7. jula.
