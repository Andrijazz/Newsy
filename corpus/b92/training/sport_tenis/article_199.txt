> Izvor: B92
> Datum: četvrtak 7.02.2013.  
> Rubrika: sport_tenis
> Naslov: Nadal: Bez dugoročnih ciljeva...
> Članak:

Posle prvog meča u singlu posle 7 meseci pauze, Rafael Nadal kaže da je srećan što se vratio, ali i dodao je da trenutno ne može da određuje dugoročne ciljeve.
Nadal je pobedio Federerika Delbonisa sa 6:3, 6:2, iako je Argentinac dobio prva dva gema.
“Na početku je bilo veoma teško jer je Federiko igrao na visokom nivou. Mnogo sam trčao i srećan sam jer se koleno dobro držalo i jer sam igrao meč posle toliko vremena”, rekao je Nadal.
"Potrebno mi je neko vreme da ponovo dođem do svoje igre, ali do sada je osećaj na terenu sjajan. Za sada je najvažnije da provedem na terenu što je moguće više vremena", dodao je Španac. Nadal kaže da još ništa nije sigurno i da ne može da pravi planove na duge staze jer ne zna kako će koleno reagovati. "Moram da budem siguran da će sa kolenom biti sve u redu nakon što dugo vremena nisam igrao na najvišem nivou. Ukoliko oporavak bude tekao kako treba, ako budem sposoban da iz nedelje u nedelju igram sa 100 posto mogućnosti i ako budem mogao da treniram koliko želim svakog dana, onda ćemo govoriti o ciljevima".
Rafael kaže da ima plan ukoliko se dogodi i suprotno, ali ne želi da trči pred rudu. "Ukoliko se to ne dogodi, onda ćemo pričati o drugim ciljevima. Hajde prvo da vidimo kako će se stvari razvijati u narednih nekoliko nedelja, nekoliko meseci, pa ćemo tada da razgovaramo". Nadal je sedmostruki osvajač Rolan Garosa, ali pitanje je koliko će ove godine biti spreman za Pariz. "Rolan Garos je veoma važan turnir, ali nikada ne mislim o njemu dok on ne dođe na red. Nije važno da li u Paiz dođem kao 15, 20, 30. ili 40. teniser sveta, jedino važno jeste da mogu da igram kao ranije i da fizički budem maksimalno spreman. To je moj cilj, da što pre mogu da igram na najvišem nivou".
