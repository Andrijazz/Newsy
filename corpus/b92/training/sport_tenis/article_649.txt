> Izvor: B92
> Datum: sreda 22.05.2013.  
> Rubrika: sport_tenis
> Naslov: Rolan Garos definitivno bez Marija
> Članak:

Drugi teniser sveta Endi Mari i zvanično je saopštio da zbog povrede leđa neće igrati na ovogodišnjem Rolan Garosu.
Škot se nada da će se na teren vratiti sledećeg meseca i da će nastupiti na turniru u Kvinsu.
„Ovo je zaista bila teška odluka jer volim da igram u Parizu, ali nakon razgovora sa doktorom i njegovog saveta, nisam fizički spreman da se takmičim“, napisao je u saopštenju Mari.
"Izvinjavam se organizatorima i zahvaljujem svima na porukama podrške. Sada sam koncentrisan na oporavak kako bih se što pre vratio na teren." Nakon što je predao meč na turniru u Rimu, šampion US opena otkrio je da ima povredu leđa koja ga muči još od 2011. "Možete da primate injekcije. One pomažu sa bolom, ali ni tada se nisam osećao 100% spremnim. Na bržim terenima je lakše, jer loptica ima manji odskok", rekao je Mari u Rimu.
