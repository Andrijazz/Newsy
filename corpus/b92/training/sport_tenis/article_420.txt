> Izvor: B92
> Datum: sreda 13.03.2013.  
> Rubrika: sport_tenis
> Naslov: Britanski tenis bez predsednika
> Članak:

Predsednik Britanske teniske asocijacije (LTA) Rodžer Drejper odstupiće u septembru sa tog mesta, saopštila je ta organizacija.
Drejper je prošle godine zbog astronomskih primanja kritikovan u Parlamentu, a njegova godišnja plata koja iznosi oko 952.700 dolara nazvana je ’bezobraznom’.
Drejper je na mestu prvog čoveka britanskog tenisa izabran pre sedam godina.
"Sport ulazi u novu uzbudljivu fazu i sada je za mene pravi trenutak da prepustim kormilo novom lideru koji će moći da gradi na onome sto je postignuto tokom proteklih godina i da dovede britanski tenis na viši nivo", rekao je Drejper u saopštenju. Britanski tenis imao je izvanrednu sezonu prošle godine, pošto je Endi Mari postao olimpijski šampion i prvi Britanac koji je osvojio Gren slem trofej posle 76 godina, trijumfom na US openu.
