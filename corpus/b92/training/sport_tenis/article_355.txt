> Izvor: B92
> Datum: sreda 27.02.2013.  
> Rubrika: sport_tenis
> Naslov: Federer lako do četvrtfinala
> Članak:

Švajcarac Rodžer Federer plasirao se u četvrtfinale turnira u Dubaiju, pošto je bez problema slavio protiv Španca Marsela Granoljersa sa 6:3, 6:4.
Isti slučaj je bio i sa Novakom Đokovićem, koji je pobedio takođe Španca Roberta Bautista-Aguta sa 6:1, 7:6, i sada ga čeka duel sa Italijanom Andreasom Sepijem.
U dva seta slavili su i Tomaš Berdih i Huan Martin del Potro, ali su njih dvojica ipak ostali u senci najbolje dvojice na svetu.
U duelu Ferderera i Granoljersa nije bilo brejkova u prvih pet gemova, da bi potom Španac napravio dvostruku servis grešku i drugom reketu sveta omogućio tri prilike da mu oduzme servis. Švajcarac je iskoristio prvu i od tada nije dao priliku svom protivniku ni da pokuša da mu uzvrati. Osvajača 17 Gren slemova sada čeka duel sa Nikolajem Davidenkom iz Rusije, koji je pobedio Viktora Haneskua iz Rumunije sa 6:4, 7:6 (7:2). Del Potro je slavio protiv Somdeva Devermana sa 6:4, 6:4, dok je Berdih pobedio Tobijasa Kamkea sa 7:5, 6:1. Argentinac će se sastati sa Danijelom Brandsom u četvrtfinalu, dok Berdiha očekuje duel sa Dmitrijem Tursunovim. Brands je u drugom kolu pobedio Mihaila Južnog sa 6:4, 6:4, dok je Tursunov eliminisao Mikaela Ljodru sa 7:6, 2:6, 6:3.
