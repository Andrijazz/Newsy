> Izvor: B92
> Datum: nedelja 24.02.2013.  
> Rubrika: sport_tenis
> Naslov: Novak: Izazvao bih Bona Voksa
> Članak:

Najbolji svetski teniser Novak Đoković odgovarao je na pitanja fanova uoči početka ATP turnira u Dubaiju.
Novak je rekao da mu je najsrećnije sećanje sa turnira pobeda na Vimbldonu i dodao da bi voleo da igra tenis protiv Bona Voksa.
„Od Dejvis kupa nisam odigrao zvaničan meč, a slobodno vreme sam iskoristio da odem do Srbije gde sam proveo osam dana sa porodicom. Imao sam razne aktivnosti, imao sam dosta humanitarnih aktivnosti."
"Pokušao sam da pomognem mojoj fondaciji što više mogu. Sa druge strane, gledao sam pre neki dan moj omiljeni klub Milan kada je igrao protiv Barselone u Ligi šampiona. Takođe, bio sam i u Nemačkoj kako bi se video sa ljudima iz Adidasa zbog patika koje nosim. Da, bio sam na dosta mesta iako me niste videli sa reketom na terenu." Najsrećnije sećanje sa turnira? "Definitivno pobeda na Vimbldonu 2011. i proslava te pobede narednih dana, posebno ona u Beogradu kada je 150.000 ljudi izašlo na ulice i kada su ispratili autobus u kojem smo mi bili. To je bilo neverovatno iskustvo, svi moji omiljeni muzičari su bili na bini i slavili smo satima. To je definitivno najsrečniji momenat na ATP turu." Kada bi mogao da igraš tenis protiv bilo koje osobe na bilo kojoj podlozi, ko bi to bio i na kojoj podlozi? "Verovatno bih izazvao Bona (lider U2 grupe) na šljaci u Monte Karlu. Znam da živi blizu Monaka, nisam još imao prilike da ga upoznam ali kada to uradim pozvaću ga na partiju tenisa." Sa koliko godina si shvatio da želiš da budeš profesionalni teniser? "Kada sam imao četiri godine dobio sam prvi reket od svojih roditelja i tada sam počeo da igram. To je bila škola tenisa. Sa 12 ili 13 godina sam shvatio da posedujem dovoljno kvaliteta da postanem profesionalni teniser. Imao sam sreće jer sam bio okružen ljudima koji znaju dosta o tenisu, oni su mi rekli da mogu da idem do kraja i drago mi je što su bnili u pravu." Đoković je na kraju rekao i odakle crpi energiju. "Gledao sam puno video snimaka koje ste mi ostavljali. Suze su mi krenule dok sam vas slušao. Puno mi znači što ste uz mene."
