> Izvor: B92
> Datum: četvrtak 3.01.2013.  
> Rubrika: sport_tenis
> Naslov: Nova hokejaško-teniska veridba
> Članak:

Ruska teniserka Marija Kirilenko i hokejaš Vašington Kapitalsa Aleksander Ovečkin verili su se poslednjeg dana 2012. godine.
Vest o veridbi potvrdio je ruski hokejaš, koji ju je objavio na društvenoj mreži, a potom su usledile brojne čestitke.
Ovečkin trenutno igra za moskovski Dinamo u KHL ligi, dok traje NHL ’lokaut’, dok je Kirilenko 14. na WTA listi.
Njih dvoje su zajedno više od godinu dana, a posebno su se našli u centru pažnje prilikom proslave bronzane medalje na Olimpijskim igrama u Londonu. Kirilenko i Ovečkin su samo jedan u nizu ruskih hokejaško-teniskih parova, a sigurno su trenutno najpoznatiji, a u senku su bacili već venčane Jelenu Dementijevu i Maksima Afinogenova.
