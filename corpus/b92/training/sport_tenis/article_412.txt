> Izvor: B92
> Datum: petak 8.03.2013.  
> Rubrika: sport_tenis
> Naslov: Federer uzbuđen zbog Nadala
> Članak:

Rodžer Federer kaže da je srećan i uzbuđen zbog povratka Rafaela Nadala na teren posle sedmomesečne pauze zbog povrede.
Dvojica velikih rivala potencijalni su protivnici u četvrtfinalu prvog turnira serije 1000 u 2013. godini.
„Video sam ga posle mog treninga i zaista mi je bilo drago. Nismo mnogo razgovarali, želeo je da pobegne od gužve, što razumem. Zaista sam bio srećan dok sam ga gledao kako igra u Akapulku. Divno je videti ga da igra na tvrdoj podlozi. Nadam se da ćemo proćaskati ove nedelje“, rekao je Federer.
Švajcarac je bez titule u 2013. godini. Na Otvorenom prvenstvu Australije poražen je u polufinalu od Endija Marija, u Roterdamu je izgubio u četvrtfinalu od Žilijena Benetoa, a u Dubaiju u polufinalu od Tomaša Berdiha. "Mislim da sam dobro igrao u Australiji. Sa druge strane, razočaran sam eliminacijom u Roterdamu. Osećam da sam mogao mnogo bolje. Ranije sam tamo odlično igrao. U Dubaiju nisam imao sreće jer sam propustio tri meč lopte", kaže drugi teniser sveta. Federer se u drugom kolu turnira u Indijan Velsu sastaje sa Denisom Istominom.
