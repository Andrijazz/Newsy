> Izvor: B92
> Datum: ponedeljak 17.06.2013.  
> Rubrika: sport_tenis
> Naslov: Vesnina eliminisala Anu u Istbornu
> Članak:

Najbolja srpska teniserka Ana Ivanović završila je učešće na turniru u Istbornu već u prvom kolu, porazom od Ruskinje Jelene Vesnine.
Vesnina je do trijumfa došla sa 2:6, 6:4, 6:3, posle jednog sata i 53 minuta i sada je čeka duel sa boljom iz susreta Amerikanke Varvare Lepčenko i Heder Votson iz Velike Britanije.
Na turniru u Istbornu igra i Bojana Jovanovski, koja kasnije u toku dana igra sa Ruskinjom Marijom Kirilenkom.
Ana je odlično ušla u meč, vrlo lako i brzo povela je sa 4:0, pre nego što se Vesnina probudila i dobila dva naredna gema. Ipak, ispostavilo se da je tu kraj njenom naletu u prvom setu, pošto je Ivanovićeva potom lako završila prvi set sa 6:2. U drugom setu Vesnina je zaigrala agresivnije i uspela da preokrene. Taj set dobila je sa 6:4, a potom nastavila u istom ritmu, odmah napravila brejk i uz siguran servis gem povela sa 2:0, da bi u trećem gemu Ana prekinula njen niz, a odmah vratila i brejk. U naredna dva gema obe su bile sigurne na svojim servisima, da bi Ana svojim greškama ruskoj teniserki dozvolila da dođe do brejka za vođstvo 4:3. Vesnina je lako potom došla na korak od trijumfa, a potom na servisu Ivanovićeve brzo došla do dve meč lopte. Srpska teniserka se odbranila, još nekoliko trenutaka parirala Ruskinji, ali je ona ipak došla do novog brejka i trijumfa.
