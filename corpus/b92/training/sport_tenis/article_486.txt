> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: Mari: Zvučim dosadno, šta da radim
> Članak:

Drugi teniser sveta Endi Mari priznao je da možda nema harizmu kao ostali iz samog vrha, ali kaže da to ne znači da nema osećanja.
“Ljudi misle da sam neemotivan jer mi je glas monoton i pomalo dosadan. Šteta, ali tako je kako je. Pokušavao sam to da izmenim, ali izgleda da ništa ne pomaže”, rekao je Škot.
Mari je povučen, ne voli svetlost kamera i nije markantan kao Federer, Đoković ili Nadal, koji su harizmatični svaki na svoj način. "Istine radi, u sebi imam mnogo emocija. Plakao sam posle polufinala Vimbldona prošle godien jer sam bio ponosan što sam ušao u finale i zato što sam znao koliko to znači svima u zemlji. Plakao sam i posle poraza u finalu, samo iz drugačijih razloga. Osećao sam se kao da sam izneverio ljude, mogli su da vide koliko me je poraz boleo", kaže škotski teniser. Mari kaže da mu novac nije osnovni pokretač u karijeri. "Neke ljude motiviše novac, druge da osvajaju turnire, a neke da pišu istoriju. Mislim da veliki deo moje motivacije leži u tome što želim da se odužim sebi bliskim ljudima. Lep je osećaj pobediti i znati da su vaši voljeni raspoloženi zbog toga".
