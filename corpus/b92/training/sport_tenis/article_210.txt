> Izvor: B92
> Datum: subota 9.02.2013.  
> Rubrika: sport_tenis
> Naslov: FED: Cibulkova predala, 1-1!
> Članak:

Posle prvog dana meča prvog kola Svetske grupe FED kupa između Srbije i Slovačke rezultat je 1-1, a naša selekcija imala je mnogo sreće.
U prvom meču Danijela Hantuhova je dobila Bojanu Jovanovski sa 7:5, 6:2, a Dominika Cibulkova bila je primorana da preda meč Vesni Dolonc pri vođstvu 6:4, 5:4.
Prvi meč prelomljen je u finišu prvog seta kada je Hantuhova od 4:5 osvojila sedam gemova zaredom. Jovanovski nije imala šanse u drugom setu u kojem je protivnici na početku dozvolila dvostruki brejk.
Cibulkova je protiv Dolonc vodila sa 6:4, 5:3 i servirala je za meč, ali onda je odjednom uhvatio grč, koji je prerastao u ozbiljnu povredu. Tokiko ozbiljnu da je Cibulkova bila primorana da preda meč, a sa terena su je izneli na nosilima. U nedelju su su na programu dva meča u singlu i jedan u dublu. Selekcija koja prva dođe do tri pobede, prolazi u narednu fazu takmičenja. U nedelju od 12 časova počeće duel Jovanovski i Cibulkove (ako bude spremna), a potom će snage odmeriti Dolonc i Hantuhova. Poslednji duel odigraće dublovi Srbije i Slovačke, a sastaće se Dolonc i Aleksandra Krunić protiv Magdalene Ribarikove i Jane Cepelove.
Drugi meč dobro je počeo za Srbiju, vesna Dolonc je odmah napravila brejk i povela 2:0. Nakon što je Cibulkova osvojila prvi gem, Doloncova je uz malo problema sjajnim forhendom sačuvala prednost za 3:1. Međutim, Slovakinja je zaigrala bolje, vratila je brejk, a onda je pri rezultatu 3:3 spasla brejk loptu i povela sa 4:3. Ono što nije Vesna, učinila je Cibulkova u osmom gemu - našoj teniserki stao je prvi servis, a Slovakinja je to iskoristila i bez izgubljenog poena napravila je brejk. Činilo se da je Dolonc u velikom padu, a Cibulkova je igrala dobro i došla je do dve vezane set lopte. Međutim, tada se naša igračica razigrala - lepim lobom iz bekhenda neutralisala je prvu, a onda je munjevitom kratkom dijagonalom spasla i drugu set loptu.
Odjednom je Vesna zaigrala agresivnije, došla je i do brejk šansi, a drugu je realizovala novom kratkom dijagonalom - 5:4. Isti scenario, samo u obrnutim ulogama, videli smo u sledećem gemu. Dolonc je imala 40:15, ali je Cibulkova onda počela da pogađa i da lepo gradi poene - spasla je obe gem lopte, onda je propustila još jednu set loptu, da bi realizovala četvrtu (6:4). Slično kao i u prvom setu, Dolonc je već na startu napravila brejk i povela sa 2:0. I ovoga puta Cibulkova je dočekala slabije servise Dolonc i veoma brzo je vratila brejk iznudivši grešku rivalke iz forhenda - 2:2. Rasplamsala se borba, a Doloncova je svojom borbenošću probudila publiku u Nišu - Cibulkova je vraćala teške loptice, ali je naša teniserka u kontinuitetu slala duboke i brze loptice, pa je napravila novi brejk za 3:2. Tu nije bio kraj nizu brejkova, Slovakinja je ponovo izjednačila, a onda je dobila i jako dug gem na svoj servis i povela je sa 4:3.
Posle toga Vesna Dolonc je zatražila lekarski tajm aut i po povratku na teren bilo je evidentno da ne može da servira punom snagom. Cibulkova je to iskoristila i došla je do novog brejka tako što je srpska teniserka odservirala duplu grešku. Činilo se da je kraj sve bliži, a onda je Cibulkova posle prvog poena devetog gema iznenadno uhvatio grč u nozi i ona je samo pala na zemlju. Posle medicinskog tajm auta Slovakinja jedva da je mogla da hoda, servirala je reda radi, a Dolonc je napravila brejk bez izgubljenog poena (5:4). Tužno je bilo gledati Cibulkovu koja je očigledno trpela velike bolove i bila je primorana da preda meč.
Jovanovski je bolje počela meč. Posle prvog gema u kojem je bila sigurna na svoj servis, već u narednom napravila je brejk i povela sa 2:0. Međutim, već u narednom, umesto da uveća stečenu prednost, svojim greškama je dozvolila protivnici da joj oduzme servis. U nastavku je srpska teniserka više pretila, ali ipak nije stigla do novog brejka. Najbolju priliku imala je u gemu u kojem je Hantuhova servirala za ostanak u setu (5:4), ali je nije iskoristila. U sledećem, slovačka teniserka stiže do tri brejk šanse od kojih drugu koristi i potom osvaja set sa 7:5. Pod utiskom završnice prvog seta, Jovanovski je loše počela drugi u kojem je već u prvom gemu Hantuhovoj dozvolila da napravi brejk. Slovakinja je i u nastavku bila furiozna i sjajno je iskoristila pad u igri naše teniserke za prednost dvostrukog brejka. Jovanovski je 'znake života' pokazala sredinom seta kada je osvojila prvi gem i pripretila protivnici na njen servis, ali više od toga nije mogla.
