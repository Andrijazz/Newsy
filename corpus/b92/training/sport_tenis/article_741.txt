> Izvor: B92
> Datum: utorak 2.07.2013.  
> Rubrika: sport_tenis
> Naslov: Čelendžeri: Pobede srpskih tenisera
> Članak:

Srpski teniseri Boris Pašanski, Dušan Lajović i Filip Krajinović plasirali su se u osminu finala ATP čelendžera u Temišvaru, odnosno Braunšvajgu.
Pašanski je pobedu ostvario u rumunskom gradu, dok su Krajinović i Lajović dobro startovali u nemačkom gradiću.
Boris Pašanski je savladao Čileanca Horhea Agilara posle preokreta, rezultatom 5:7, 6:2, 6:4. On će se u narednoj rundi sastati sa trećim nosiocem na turniru, Austrijancem Andreasom Hajder-Maurerom.
U Braunšvajgu nastupaju dvojica teniser iz Srbije, a u šesnaestini finala do pobede je došao Dušan Lajović, i to nad Gaštao Elijasom iz Portugala. Lajović je vrlo lako došao do pobede posle sat i pet minuta igre, rezultat je bio 6:2, 6:3. On će se u osmini finala sastati sa Bjornom Fauom koji je u dva seta bio bolji od Aleksandera Vorda. Na istom turniru plasman u naredno kolo ostvario je i Filip Krajinović. Krajinović je dobio Nemca Nilsa Langera sa 2:1 (6:4, 2:6, 6:3). Njega u sledećem meču čeka Ivan Sergejev iz Ukrajine koji je posle velike borbe savladao Orasija Sebaljosa.
