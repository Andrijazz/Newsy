> Izvor: B92
> Datum: utorak 26.02.2013.  
> Rubrika: sport_tenis
> Naslov: "Neki u Top 100 ne znaju da igraju"
> Članak:

Letonski teniser Ernests Gulbis ne prestaje da nas iznenađuje svojim izjavama – ovoga puta je eksplicitno uvredio neke svoje kolege, mada nikoga nije imenovao.
Gulbis se vratio u Top 100 plasmanom u glavni žreb u Delrej Biču, a evo šta misli o nekima ispred sebe na listi: "Zaista sam besneo kada bih video ko je u prvih 100. Tu ima nekih momaka za koje ne znam ko su, a neki momci, uz dužno poštovanje, jednostavno ne znaju da igraju tenis“, rekao je 24-godišnji Gulbis.
"Uopšte ne znam kako su oni dospeli u Top 100, mislim da sam mnogo bolji od njih i to me motiviše", nastavio je Gulbis, koji će u prvom kolu glavnog žreba u Delrej Biču igrati sa Džejmsom Blejkom. Letonac, koji je sa 19 godina igrao četvrtfinale Rolan Garosa i pre dve godine je bio 21. na svetu, kaže da sada mnogo ozbiljnije pristupa tenisu. "Ovo je prva godina u kojoj zaista želim da učinim nešto vredno, mnogo više uživam u tenisu. Da budem iskren, to pre nije bio slučaj. Ostvario bih nekoliko dobrih pobeda, a onda bih pošao pogrešnim putem. Sada želim da igram još pet godina i da postignem najviše što mogu".
