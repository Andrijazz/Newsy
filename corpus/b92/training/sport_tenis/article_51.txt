> Izvor: B92
> Datum: nedelja 6.01.2013.  
> Rubrika: sport_tenis
> Naslov: Ana: Moram da verujem u sebe
> Članak:

Srpska teniserka Ana Ivanović izjavila je u intervjuu za portal The Tennis Space da mora da veruje u sebe ukoliko želi da ostvari dobre rezultate ove sezone.
"U pauzi sam radila na servisu, ali više mo se (trener) Najdžel (Sirs) i ja posvetili nekim detaljima. Osećam da mi je igra tu, samo je potrebno da igram dobro u kontinuitetu i da verujem u sebe. U tom slučaju mogu da imam sjajnu godinu“, rekla je Ivanovićeva.
"Radila sam i sa novim kondicionim trenerom, njegove metode malo su drugačije i to je dobro jer onda trening postaje zanimljiviji. Imam i novog fizioterapeuta, koji će putovati sa mnom u Australiju. Takođe, tu je i sparing partner Džo Sirijani", dodala je Ana. Australijan open (14-27. januara) prvi je GS turnir u sezoni, a Ivanovićeva je u Melburnu 2008. godine bila vicešampionka. "Uz Rolan Garos, to je moj omiljeni turnir. To je oduvek bio poseban turnir za mene jer imam rodbinu u Melburnu. Sada sm starija i roditelji ređe putuju sa mnom, ali u Australiju ipak dolaze, znaju šta je dobar turnir. Volim što ću biti u krugu porodice, a u stričevoj kući tradicionalno spremamo srpski roštilj. Ne mogu da zamislim bolje mesto da budem u njemu u januaru nego što je Australija". Na pitanje kako je provela odmor, Ana odgovara: "Planirala sam da idem u Njujork sa bratom Milošem, Soranom Kirsteom i jednim porodičnim prijateljem, ali otkazali smo to zbog užasnog vremena. Umesto toga, Sorana i ja smo bile kod Miloša u Londonu nekoliko dana, a dosta vremena provela sam i kod roditelja u Beogradu".
