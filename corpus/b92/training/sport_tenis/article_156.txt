> Izvor: B92
> Datum: nedelja 3.02.2013.  
> Rubrika: sport_tenis
> Naslov: Nadal o dopingu: Tenis je čist
> Članak:

Peti teniser sveta Rafael Nadal rekao je da nema problem sa čestim doping kontrolama u tenisu.
Mnogi su spekulisali da je upravo doping razlog njegove sedmomesečne pauze, ali Nadal je od poraza od Rosola imao šest doping testova.
„Iznad svega sport mora da bude čist. Moramo da imamo osiguranje da je rival ispred mene čist kao i ja."
"Ja nemam nikakav problem sa kontrolama koje se obavljaju svake nedelje ako će to sprečiti da se dogode stvari koje su se dogodile u ostalim sportovima. Tenis nastavlja da bude čist sport kao što je i bio kroz svoju istoriju." Poslednji takmičarski meč Nadal je odigrao krajem juna prošle godine kada je ispao od Lukaša Rosola na Vimbldonu. On je povratak najavio na turniru u Vinja del Maru. Nadal bi u konkurenciji dublova trebalo da igra 5. februara, a u singlu 6. ili 7. To znači da će nekada prvi teniser sveta nakon više od sedam meseci pauze odigrati prvi takmičarski meč. "Nakon što sam proveo šest meseci bez takmičenja, zaista ne razmišljam u ovom trenutku o povratku na broj jedan. To je nešto što čak i kada sam i u dobroj formi ne planiram, tako da ni sada neću planirati. Moj cilj je da idem od nedelje do nedelje i dam svoj maksimum u svakom meču."
