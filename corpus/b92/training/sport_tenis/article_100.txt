> Izvor: B92
> Datum: utorak 15.01.2013.  
> Rubrika: sport_tenis
> Naslov: Srebotnik odlazi iz reprezentacije
> Članak:

Slovenačka teniserka Katarina Srebotnik objavila je da se povlači iz reprezentacije i neće biti na raspolaganju za meč Fed kupa sledećeg meseca u Izraelu.
Navodeći nekoliko razloga za ovu odluku, uključujući neslaganja unutar nacionalnog tima, Srebotnik je rekla da je "psihički, fizički i emotivno ispražnjena".
"Uskoro ću napuniti 32 godine i došlo je vreme da se oprostim od državnog tima. Na taj način mladji će biti u prilici da preuzmu odgovornost", rekla je Srebotnik, a prenosi slovenačka agencija STA.
Tokom 16 godina igranja za reprezentaciju Slovenije Srebotnik je pomogla da se ekipa dva puta plasira u Svetsku grupu Fed kupa. Ostvarila je skor od 33 pobede i 20 poraza.
