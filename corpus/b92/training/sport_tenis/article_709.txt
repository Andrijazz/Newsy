> Izvor: B92
> Datum: nedelja 16.06.2013.  
> Rubrika: sport_tenis
> Naslov: Mari: Da nastavim da jačam leđa
> Članak:

Škotski teniser Endi Mari bio je veoma zadovoljan posle osvajanja titule na Kvinsu i rekao je da će nastaviti vredno da radi.
“Želeo sam da se vratim u najbolju moguću formu, zato sam naporno trenirao. Ljudi iz mog tima bili su strpljivi sa mnom i mnogo su mi pomogli. Čilić je igrao veoma dobro, imao sam sreće što sam pobedio”, rekao je Mari posle pobede u tri seta nad hrvatskim teniserom.
Posle nedelju dana pauze sledi Vimbldon, na kojem je Škot prošle godine bio vicešampion. "Najvažnije mi je da sledeće sedmice nastavim da jačam leđa i da se pobrinem da ne bude više nikakvih problema. Sledi Vimbldon, najvažniji je nivo igre. Nedelju dana je dug period u sportu, svašta može da se desi. Možete da dobijete na samopouzdanju, ali i da ga izgubite. Trenutno se dobro osećam", kaže Mari.
