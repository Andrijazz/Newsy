> Izvor: B92
> Datum: sreda 6.02.2013.  
> Rubrika: sport_tenis
> Naslov: Vraneš: JJ ne igra, Ana neizvesna
> Članak:

Selektor ženskog teniskog nacionalnog tima Srbije Dejan Vraneš rekao je da reprezentacija neće biti kompletna u meču sa Slovakinjama u Fed kupu.
Zbog povrede u timu neće biti Jelene Janković, a i nastup Ane Ivanović takođe je pod znakom pitanja.
"Jelena je povredila trbušni mišić, a Ana vuče povredu ramenog mišića. Nadamo se da će Ana sanirati povredu", rekao je Vraneš i otkrio da i Bojana Jovanovski ima problem sa povredom leđa.
Prema njegovim rečima, "povrede otežavaju stvar, ali očekujemo podršku niške publike, kao i u Dejvis kupu". Vraneš je rekao da Slovakinje nisu postizale zapaženije rezultet u poslednje vreme, a prednost srpske reprezetacije je, osim domaće publike, timski duh, dobra atmosfera i visoka motivisanost naših devojaka. Govoreći o protivniku, Vraneš je je naveo da Slovakinje dugo igraju zajedno, da su došle u najjačem sastavu i da su izuzetno motivisane. "Pripremamo se da odigramo što bolje i da pobedimo ako je to moguće", rekao je selektor srpske reprezentacije. Bojana Jovanovski je rekla da je, "uz terapije, trenirala više iz mesta", kao i da nije vežbala servis. Aleksandra Krunić je istakla da je selektoru najteže jer nema kompletan tim, kao i da to stvara dodatni pritisak koji, veruju u srpskom timu, neće uticati na konačan ishod meča. Vesna Dolonc je rekla da se raduje prvom nastupu za reprezentaciju, da je ona rođena u Moskvi, ali i da je njen otac iz Niša, iz grada u kome ona ima svoje prijatelje i rodbinu. Fed kup meč prvog kola Svetske grupe između Srbije i Slovačke igra se 9. i 10. februara u niškoj dvorani "Čair".
