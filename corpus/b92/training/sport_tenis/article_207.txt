> Izvor: B92
> Datum: petak 8.02.2013.  
> Rubrika: sport_tenis
> Naslov: Bojana: Nadam se prvom poenu
> Članak:

Srpska teniserka Bojana Jovanovski rekla je da se nada da će biti u stanju da odigra dobro i donese prvi poen u duelu FED kupa protiv Slovačke.
„Osećam se malo bolje, nadam se da ću u subotu biti u stanju da odigram dobro tokom čitavog susreta i donesem poen reprezentaciji. Verujem da će kao i prošle sezone snaga tima biti jača od problema koje svaka od nas pojedinačno ima i da ćemo se u nedelju svi zajedno radovati“, rekla je Jovanovski posle žreba.
Srbija će se zbog problema sa povredama Slovačkoj suprostaviti bez dve najbolje teniserke Ane Ivanović i Jelene Janković. "Očekuje nas težak i uzbudljiv vikend. I pored povreda koje nas muče, imamo obavezu da se pred našim navijačima predstavimo u što boljem svetlu i damo sve od sebe kako bi došle do potrebne tri pobede", dodala je Jovanovski. Duel Srbije i Slovačke u subotu od 14 časova otvaraju Jovanovski i Danijela Hantuhova, a posle toga na teren niškog "Čaira" izaći će Vesna Dolonc i Dominika Cibulkova.
