> Izvor: B92
> Datum: nedelja 6.01.2013.  
> Rubrika: sport_tenis
> Naslov: Ros Hačins boluje od raka
> Članak:

Britanski teniser Ros Hačins, koji se takmiči u dublu i stalni je član Dejvis kup tima svoje zemlje, objavio je da boluje od raka.
27-godišnji Hačins, koji se takmiči u paru sa Kolinom Flemingom, rekao je da će biti van terena u narednom periodu dok se bori protiv Hodžkin limfoma, koji je vrsta raka krvi.
"Nažalost, neko vreme ću biti van tenisa, pošto je nedavno otkriveno da bolujem od Hodžkin limfoma. Dobro sam, optimista sam zahvaljujući odličnim lekarima, prijatelja i porodici koji me okružuju", napisao je Hačins na svom profilu na društvenoj mreži Tviter. Prvi reket Velike Britanije Endi Mari, koji je u nedelju trijumfovao na turniru u Brizbejnu, posvetio je tu pobedu Hačinsu, iako ga u svom govoru nije imenovao. "Ovo je za mog bolesnog prijatelja. Bićeš dobro, prevezići ćeš sve ovo", rekao je Mari.
