> Izvor: B92
> Datum: subota 1.06.2013.  
> Rubrika: sport_tenis
> Naslov: Preminula Jelena Genčić
> Članak:

Jelena Genčić, jedan od naših najboljih teniskih trenera svih vremena, preminula je u subotu u 77. godini u Beogradu.
Genčićeva je ostavila neizbrisiv trag u svetu rukometa i tenisa, pošto je bila reprezentativka naše zemlje u tim sportovima, a potom se sa velikim uspehom okušala i u trenerskim vodama.
Genčićeva je rođena 9. oktobara 1936 u Beogradu, a poznato je da je bila prvi trener sada već najboljeg tenisera Novaka Đokovića i da je on više puta istakao da je ona imala veliki uticaj na njegovu karijeru.
Pored Đokovića, Genčićeva je, između ostalih, trenirala i Moniku Seleš i Gorana Ivaniševića. Povodom smrti Jelene Genčić Teniski savez Srbije održaće komemoraciju u ponedeljak od 13 časova na terenima Impuls hola na Novom Beogradu.
