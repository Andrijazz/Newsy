> Izvor: B92
> Datum: nedelja 17.02.2013.  
> Rubrika: sport_tenis
> Naslov: Prva titula za Zikija i Lindsteda
> Članak:

Srpski teniser Nenad Zimonjić i Šveđaninn Robert Lindsted osvojili su na turniru u Roterdamu prvu titulu od početka saradnje ove sezone.
Zimonjić i Lindsted su do titule došli pobedom u finalu nad Holanđanima Tijemom de Bakerom i Hutom Galungom sa 5:7, 6:3, 10:8.
"Uvek je lepo kad osvojiš prvu titulu. Ovo nam je četvrti turnir od početka godine i dosta smo se mučili. Početak nedelje je bio težak i mogu da kažem da smo imali i sreće. Ovaj trofej će nam podići samopouzdanje", rekao je Zimonjić za sajt ATP.
Zimonjić i Lindšted su od početka sezone gubili na startu turnira u Dohi i Sidneju, a bez uspeha nastupali su i na Australijan opena, gde su eliminisani u drugoj rundi. "Neverovatan je osećaj. Nismo imali najbolji početak sezone, ali to je normalno kad imaš novog partnera. U Roterdamu smo imali nekoliko neizvesnih mečeva, ali smo se borili i pružili dobru igru u polufinalu i finalu", rekao je Lindšted. Zimonjiću je to 47. trofej u karijeri, a on i Lindsted su do njega došli posle sjajnog preokreta i jednog sata i 25 minuta igre. Zahvaljujući trijumfu u finalu, srpsko-švedskoj kombinaciji je pripao ček na 90.000 evra.
