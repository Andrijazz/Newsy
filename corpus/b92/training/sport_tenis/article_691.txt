> Izvor: B92
> Datum: petak 14.06.2013.  
> Rubrika: sport_tenis
> Naslov: Kvins: Hjuit želi petu titulu
> Članak:

U polufinalu ATP turnira u londonskom Kvinsu igraće veteran Lejton Hjuit protiv Marina Čilića, te finalisti 2011. Endi Mari i Žo-Vilfred Conga.
Prvi nosilac Mari nastavio je potpuno se oporavio od povrede leđa, u četvrtfinalu je savladao Benjamina Bekera sa 6:4, 7:6. Conga je razbio Denisa Kudla sa 6:3, 6:2.
Hjuit je nastavio sa iznenađenjima, posle Kverija eliminisao je i trećeg favorita Huana Martina del Potra sa 6:2, 2:6, 6:2. Čilić je tesnom pobedom izbacio drugog nosioca Tomaša Berdiha sa 7:5, 7:6.
Bivši prvi reket sveta Hjuit nastavio je da izbacuje favorite, pa je tako posle šestog eliminisao i trećeg. Nekadašnji šampion Vimbldona pobedio je Del Potra u tri seta i stigao do polufinala turnira koji je osvajao 2000, 2001, 2002. i 2006. godine. Rival će mu biti Hrvat Čilić koji je napravio drugo malo iznenađenje u četvrtfinalu, eliminisavši drugog nosioca Berdiha posle dva izjednačena seta.
U drugom, možda i zanimljivijem polufinalu igraće Mari i Conga, finalisti Kvinsa iz 2011. godine. Tada je Britanac slavio titulu. "Biće to veliki korak za mene, takođe i veliki test jer je on igrao sjajan tenis poslednjih meseci. Imao je odličnu seriju na Rolan Garosu, a vrhunski je igrač na travi. Jedan je od najboljih na svetu na ovoj podlozi. Ja sam imao nekoliko teških mečeva protiv njega na travi ranije, tako će biti i u subotu", rekao je Mari, koji se treći put plasirao u polufinale ovog turnira. Nagradni fond Aegon šampionata je 900.000 dolara. Pobedniku će pripasti 115.000 zelenih novčanica. Poznati su i polufinalisti turnira u Haleu, gde je Rodžer Federer dobio meč bez izgubljenog gema.
