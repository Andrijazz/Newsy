> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: "Novak voli Srbe u publici"
> Članak:

Novak Đoković učestvovaće na egizbiciji u Los Anđelesu 4. marta, a organizator Džastin Gimelstob kaže da Novaku mnogo znači kada vidi Srbe na tribinama.
„On je pravi ambasador Srbije, gde god da se nalazi, ne samo kada igra Dejvis kup. On tu odgovornost shvata jako ozbiljno i želeo je da se angažujem oko srpske zajednice u Los Anđelesu kako bi oni znali da će Novak igrati ovde. On obožava kada vidi srpsku zastavu i kada čuje Srbe u publici, njemu je veoma važno da oni znaju da će četvrtog marta biti ovde“.
Novak će u dublu sa Pitom Samprasom igrati protiv Boba i Majka Brajana, a planirano je i da srpski teniser igra u singlu sa Mardijem Fišom. "Ne plaćamo mu ništa, besplatno nam je izašao u susret. Novak je 2012. proglašen za humanitarca godine zbog svega što je učinio sa svojom fondacijom, uradio je neverovatan posao širom sveta", dodao je Gimelstob, koji je imao lepe reči i za Srbiju: "U Srbiji sam bio tri puta, moj dubl-partner sa koledža (UCLA) bio je Srbin, i svestan sam koliki je tamo značaj zajednice i pravoslavne crkve. Znam koliko su Srbi lojalni i koliko cene i uživaju u uspesima sportista. Putujem po svet cele godine, ali u Srbiji se stvarno vidi koliko su ljudi strastveni kada je u pitanju njihova zemlja". Gimelstob je tokom karijere bio specijalista za dubl - u parovima je osvojio 13 titula, a u singlu mu je najbolji plasman 63. mesto na ATP listi.
