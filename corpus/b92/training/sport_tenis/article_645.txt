> Izvor: B92
> Datum: sreda 22.05.2013.  
> Rubrika: sport_tenis
> Naslov: Lajović sa Dakvortom za glavni žreb
> Članak:

Dušan Lajović blizu je plasmana u glavni žreb Rolan Garosa, pošto je u drugoj rundi kvalifikacija savladao 16. nosioca Metjua Ebdena sa 6:3, 6:1.
U meču koji je trajao 71 minut srpski teniser napravio je četiri brejka, a spasao je sve tri brejk lopte sa kojima se suočio. Poslednja prepreka na putu Lajoviću biće još jedan Australijanac, 21-godišnji Džejms Dakvort.
On je savladao 19. nosioca u kvalifikacijama Dijega Švarcmana iz Argentine sa 2-1, po setovima 6:4, 2:6, 6:2. Dakvort je trenutno 185. na ATP listi, a najbolji plasman u karijeri mu je 167. mesto. On je jedino igrao u glavnom žrebu na svom domaćem Gren slemu u Melburnu, a prošle godine je na Garosu ispao u prvom kolu kvalifikacija. Ipak, svih šest titula na fjučersima osvojio je na šljaci, a igrao je u još dva finala. Lajović ima 22 godine, trenutno je 155. na svetu, a sa Dakvortom se do sada nije sastajao.
