> Izvor: B92
> Datum: petak 1.03.2013.  
> Rubrika: sport_tenis
> Naslov: Novak za titulu sa Berdihom
> Članak:

Najbolji teniser sveta Novak Đoković boriće se za titulu na turniru u Dubaiju protiv Čeha Tomaša Berdiha, koji je u polufinalu iznenadio Rodžera Federera.
Berdih je do trijumfa došao posle preokreta, sa 3:6, 7:6, 6:4, posle dva sata i 21 minuta igre.
Finalni meč igra se u subotu, najranije od 16 časova po našem vremenu.
Federer je relativno lako osvojio prvi set, pošto je došao do brejka u osmom gemu, da bi potom usledio preokret Čeha. Berdih je prvo imao priliku za izjednačenje u devetom gemu, ali je Švajcarac napravio brejk, a potom se ušlo u taj-brejk u kojem je posle više preokreta, češki teniser bio bolji. U odlučujućem setu, Berdih je vrlo brzo uspeo da oduzme servis Federeru i potom privede meč kraju. Eliminacija Federera znači da će turnir u Dubaiju dobiti novog osvajača, pošto je Švajcarac branio titulu osvojenu prošle godine. Srpski teniser je osvajao taj turnir 2009, 2010. i 2011. godine, dok će se Berdih boriti za prvu titulu u Dubaiju.
