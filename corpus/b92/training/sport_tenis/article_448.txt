> Izvor: B92
> Datum: sreda 3.04.2013.  
> Rubrika: sport_tenis
> Naslov: "Igranje za Srbiju nema cenu"
> Članak:

Najbolji teniser sveta Novak Đoković rekao je da nijedan pojedinačni uspeh ne može da se meri sa igranjem za Srbiju i pobedama koje ostvaruje za nacionalni tim.
"Srbija je osvojila Dejvis kup 2010. godine i to je jedno od najlepših trenutaka u mojoj karijeri."
"Osvojio sam Vimbldon, došao do prvog mesta na ATP listi, ali ništa ne može da se meri sa pobedama koje donosiš svojoj zemlji. Pokušaćemo da oživimo uspomene, koje smo imali u finalu protiv Francuske", rekao je Đoković na konferenciji za medije.
On je dodao da zna kakvi ga uslovi očekuju u Bojsiju gde će Srbija od 5. do 7. aprila gostovati Sjedinjenim Američkim Državama u četvrtfinalu Dejvis kupa i da je maksimalno motivisan da reprezentaciji donese pobedu. "SAD su najuspešnija zemlja u Dejvis kupu, imaju dugu tradiciju u tenisu i dosta dobrih igrača. Kveri i Izner su lideri tima, a tu su i braća Brajan, najbolji dubl na svatu ikada. Veoma su jaki, izabrali su uslove i nadmorsku visinu za koje misle da može da im pomogne. Igrali smo u ovakvim uslovima, znamo šta nas očekuje. Maksimalno smo motivisani da igramo i našoj zemlji donesemo pobedu", poručio je Đoković.
Srpski teniser, ipak, upozorava da je Dejvis kup timsko takmičenje. "Ovde nije reč o mojim mečevima protiv Iznera i Kverija, jer ovo je timsko takmičenje. Uspeh kolektiva je prioritet, čak ako i dobijem ta dva meča, to neće biti dovoljno da prodjemo, jer su nam potrebna tri poena", rekao je Đoković. Prvi teniser sveta se nada da će on i saigrači imati podršku navijača, pre svih Srba koji u velikom broju žive u Čikagu i okolini. Žreb za parove četvrtfinalnog duela izmedju SAD i Srbije biće održan u četvrtak od 12 sati po lokalnom vremenu u nekadašnjoj glavnoj železničkoj stanici u Bojsiju.
