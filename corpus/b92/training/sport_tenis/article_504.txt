> Izvor: B92
> Datum: sreda 10.04.2013.  
> Rubrika: sport_tenis
> Naslov: Federer ipak igra u rodnom gradu
> Članak:

Iako se najavljivalo da ove godine neće nastupiti na turniru u Bazelu, Rodžer Federer objavio je da će igrati u rodnom gradu.
“Imam mnogo lepih uspomena, u Bazelu je jedinstvena atmosfera sa sjajnim navijačima, zadovoljan sam što ću ponovo igrati ove godine. Meni je vrlo poseban osećaj da se takmičim u rodnom gradu, pošto putujem tokom cele godine. Neću da propustim tu priliku”, rekao je Federer.
Rodžerovo učešće bilo je pod velikim znakom pitanja, pošto je istekao njegov luksuzni ugovor sa čelnicima turnira. Spekulisalo se da direktor turnira Rodžer Brenvald i Federer nisu mogli da se usaglase oko novog ugovora. Ipak, sada su se dogovorilil, ali Rodžer nije želeo da otkriva detalje. "Mogu da igram u Bazelu i bez ugovora i dogovora. Ako mi se igra, mogu da igram", kaže Federer. Turnir u Bazelu počinje 21. oktobra.
