> Izvor: B92
> Datum: utorak 1.01.2013.  
> Rubrika: sport_tenis
> Naslov: Mari: Spremniji sam nego ranije
> Članak:

Britanski teniser Endi Mari rekao je da oseća da je spremniji za velike turnire posle trijumfa na US Openu prošle godine.
Mari, koji je u 2012. osvojio i olimpijsko zlato, okončao je post Britanaca na Gren slem turnirima, pobedom nad Novakom Đokovićem na “Flešing Medousu”, posle velike borbe u pet setova.
"Poslednjih godina sam bio veoma blizu, ali nikada nisam uspevao da napravim i taj poslednji korak. Sada, kada sam uspeo u tome, nadam se da ću se bolji snaći kada se opet nađem u sličnim situacijama", rekao je Mari. Mari 2013. godinu počinje na turniru u Brizbejnu, gde ga u drugom kolu, pošto je u prvom slobodan, očekuje susret sa domaćim teniserom Džonom Milmenom. Taj turnir će Britancu poslužiti kao priprema za Australijan Open, koji počinje 14. januara. "Mislm da sam sada mnogo opušteniji nego što je normalno bio slučaj nekoliko nedelja pre nekog Gren slema. Dobro sam se pripremao u Majamiju, trenirao sam naporno za novu sezonu i nadam se da ću je uspešno započeti u Brizbejnu", naglasio je Mari. Mari, koji je pre tačno godinu dana počeo saradnju sa Ivanom Lendlom, kaže da mu je novi trener pomogao da izdrži pritisak koji donosi titula na Gren slemu. "Očigledno je da su prve nedelje bile naporne, ali kada sam se vratio putovanjima i turnirima, vratio sam se rutinu, i moj život se nije mnogo promenio, što je dobro. Pomoglo mi je i to što sam imao Ivana uz sebe, pošto je on već prošao kroz to. Dao mi je neke savete koji su mi dosta pomogli", istakao je Mari.
