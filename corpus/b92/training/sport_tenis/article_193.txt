> Izvor: B92
> Datum: četvrtak 7.02.2013.  
> Rubrika: sport_tenis
> Naslov: "Novak ima sreće, ne povređuje se"
> Članak:

Rafael Nadal izjavio je u intervjuu za L’Ekip da nije gledao ovogodišnji Australijan open jer nije imao pristup TV stanici koja je prenosila turnir.
Španac, koji se posle sedmomesečne pauze zbog povrede vratio tenisu u Čileu, dodao je da Đoković ima sreće jer se ne povređuje.
“Nisam gledao Australijan open jer nisam imao pristup Eurosportu”, rekao je Nadal.
"Naši satelitski kanali su se promenili u januaru pa zbog toga nisam mogao da gledam. Video sam neke delove. Šta mogu da kažem o tome? Pa, pre svega Đoković je dokazao još jednom koliko je veliki takmičar. Druga stvar koju je dokazao je da je fantastičan teniser. I treće, da je igrač koji se ne povređuje. To je sreća. On može da radi šta hoće i sve mu polazi za rukom. Dajte meni dve godine bez povrede", ostao je nedorečen Španac. Nikada nisi imao ovako dugu pauzu. Sigurno ti je mnogo teže nego 2006. kada si zbog povrede stopala pauzirao tri meseca. "Iskreno, nije. Sećam se da je moja povreda stopala bila neugodna. Doktori su mi naslikali sliku kraja karijere. To kada je koleno u pitanju nikada nije bio slučaj. 2006. sam tek počinjao. Danas i dalje imam samo 26 godina. Još uvek imam dosta vremena i želim da nastavim da igram godinama. Ono što obe povrede imaju zajedničko je da niko nije pronašao formula da ukloni bol." Šta ti je bilo najteže tokom ove pauze? "Nagore je bilo kada sam saznao da neću moći da igram na OIlimpijskim igrama. Na početku sam mislio da ću se brzo zalečiti. Teško mi je bilo jer me je koleno izdalo u najboljem trenutku u karijeri." Najboljem? Više si osvajao 2008. 2009. i 2010. "Da, ali u 2012. sam zaista igrao bolje. Finale Australijan opena je bilo sjajno iako sam izgubio od Đokovića. Nastavio sam da pobeđujem u Monte Karlu, Barseloni, Rimu, Rolan Garosu. Eksplodirao sam na terenu", rekao je Maljorčanin koji je dodao da ne bi igrao u Melburnu čak i da nije imao stomačni virus jer je mislio da ne može da osvoji turnir.
U opširnom intervjuu za francuske novine nekadašnji svetski broj jedan rekao je i da je imao čak devet doping testova tokom pauze. "Imao sam devet testova. Tri puta sam davao krv i šest puta urin. To je puno za nekoga koje kod kuće i ne može da igra. U poslednje dve nedelje testirali su me četiri puta." Da li misliš da bi rezultate doping testova treblo objavljivati? "To bi bilo najbolje. U tome je stvar! Kada bi svi testovi bili dostupni javnosti, to bi smirilo glassine koje okružuju sport. Ja sam za to." Da li misliš da postoji mogućnost uvođenja bioloških pasoša u tenis? "Ja ne znam ni šta je to (smeh). Biološki pasoš, Puerto suđenje, to je sve daleko od mog sveta. Ono što se trenutno dešava u Španiji na sudu, to je nešto što ne razumem. Ne razumem zašto doktor Fuentes ne otkrije imena. Ne razumem zašto ga sudija ne pita da kaže imena. To je za mene razočaravajuće Bilo bi najbolje kada bi doktor jednostavno rekao. Ne znam zbog čega ne idu do kraja. To mora da se raščisti. Čuo sam da je doktor radio i sa stranim sportistima ali pošto je Španac, predrasude su usmerene na španske sportiste. Na mene kao španskog sportistu to negativno utiče. Zbog ljudi kao što je Armstrong, naša reputacija je sumnjiva." Da li znaš da neki ljudi misle da je tvoja sedmomesečna pauza u stvari suspenzija zbog dopinga? "Da i takve glasine postoje jer se doping testovi ne objavljuju. ITF mora da bude transparentan. Isto tako i doping agencija. Ukoliko se to ne dogodi ja ću i u budućnosti slušati glupe komentare Kristofa Rohusa bez bilo kakvih dokaza. Za mene je neverovatno da se takve stvari objavljuju bez dokaza. Dajte mi dokaz i reći ću ok."
