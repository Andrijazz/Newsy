> Izvor: B92
> Datum: nedelja 31.03.2013.  
> Rubrika: sport_tenis
> Naslov: Teniseri Srbije trenirali u Bojsiju
> Članak:

Teniseri Srbije odradili su u nekompletnom sastavu prvi trening u američkom gradu Bojsiju, gde će od 5. do 7. aprila igrati protiv SAD četvrtfinale Dejvis kupa.
Na teren "Tako Bel Arene" najpre su izašli Ilija Bozoljac i Filip Krajinović, a posle njih Novak Đoković.
U toku večeri će se nacionalnom timu pridružiti Viktor Troicki i Nenad Zimonjić. Žreb za parove će biti održan u četvrtak 4. aprila.
Za Sjedinjene američke države će igrati Džon Izner, Sem Kveri i u dublu Bob i Majk Brajan. Iz tabora Srbije navedeno je da teniseri imaju sjajne uslove za rad i pripreme u dvorani u Bojsiju. U sklopu dnevnog boravka na raspolaganju im je i sala za razonodu, kao i prostorija sa velikim video bimom za analizu mečeva. Dobrom raspoloženju u timu doprinosi i prijatno vreme sa temperaturom od preko 20 stepeni.
