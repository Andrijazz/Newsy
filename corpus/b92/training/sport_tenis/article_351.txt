> Izvor: B92
> Datum: sreda 27.02.2013.  
> Rubrika: sport_tenis
> Naslov: Đoković: Nisam bio posvećen
> Članak:

Prvi reket sveta Novak Đoković rekao je da nije bilo lako igrati protiv Španca Roberta Bautista-Aguta u drugom kolu u Dubaiju, ali da je srećan zbog pobede.
Đoković je do trijumfa nad španskim teniserom došao sa 6:1, 7:6, a iako se činilo da će lako završiti meč, svojim greškama je omogućio svom protivniku da se vrati.
"Nije bilo lako završiti meč. Roberto se sjajno borio i svaka mu čas. Za sve što se desilo sam sam kriv, imao sam nekoliko neiznuđenih grešaka i tako sam mu dao priliku da se vrati u meč. Igrao sam dobro sat vremena, ali od tada nisam bio posvećen svakom poenu", rekao je Đoković. Đoković je, takođe, pojasnio situaciju kada je Bautista-Agut uspeo da mu vrati brejk, kada je srpski teniser pri rezultatu 5:3 servirao za meč. "Igrao sam zaista dobro tokom većeg dela meča. Ali, onda je usledio pad pri kraju, baš kada je bilo potrebno da završim meč. Pri mom vođstvu 5:4 on je servirao zaista dobro, borio se i čestitam mu na tome", naglasio je prvi reket sveta. Đoković u četvrtfinalu igra sa Italijanom Andreasom Sepijem, a taj meč na programu je u četvrtak i neće početi pre 16 časova po našem vremenu.
