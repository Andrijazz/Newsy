> Izvor: B92
> Datum: subota 13.07.2013.  
> Rubrika: sport_tenis
> Naslov: Bostad: Verdasko i Berlok za trofej
> Članak:

Španski teniser Fernando Verdasko i Karlos Berlok iz Argentine sastaće se u finalu turnira u Bostadu.
Verdasko je u maratonskom meču savladao Grigora Dimitrova sa 7:6 (7-3), 5:7, 7:5, dok je Berlok bio bolji od Tima de Bakera 7:5, 6:3.
Verdasko je nastavio sa odličnim partijama, posle dobrih izdanja na Vimbldonu, i sada će igrati svoje prvo finale ove sezone.
Španac je do sada u karijeri uzeo pet titula, a Berlok će u nedelju igrati u svom drugom finalu u karijeri (prvo je izgubio, prošle godine u Vinji del Mar). U jedinom dosadašnjem međusobnom meču, prošle godine u Oklendu, Verdasko je savladao Berloka sa 7:5, 7:6.
