> Izvor: B92
> Datum: sreda 20.02.2013.  
> Rubrika: sport_tenis
> Naslov: Nadal: Indijan Vels? Videćemo
> Članak:

Španski teniser Rafael Nadal izjavio je da još nije siguran hoće li igrati na turniru iz Masters serije u Indijan Velsu (7-17. marta).
“Hajde prvo da vidimo kako će moje koleno da reaguje u Akapulku, kada završim turnire na šljaci diskutovaćemo o njima i videćemo hoću li biti spreman za Indijan Vels. Nije stvar u boljim rivalima ili podlozi, već u tome kako će mi koleno napredovati”, rekao je Nadal.
"Nemam problem da igram sa kvalitetnijim teniserima jer prihvatam i poraz i pobedu. Shvatam da je prošlo dugo vremena otkad sam igrao na najvišem nivou. Imao sam samo dve nedelje da uđem u ritam, ali potrebno mi je vreme da nastavim da napredujem", dodao je španski teniser. Posle povratka na teren Nadal je izgubio u finalu turnira u Vinji del Mar, zatim je trijumfovao u Sao Paulu, a sada ga čeka Akapulko.
