> Izvor: B92
> Datum: nedelja 10.02.2013.  
> Rubrika: sport_tenis
> Naslov: "Ne žalim što sam igrala povređena"
> Članak:

Bojena Jovanovski rekla je posle poraza u trećem meču Fed kupa od Jane Čepelove da joj nije žao što je igrala povređena.
“Dala sam sve od sebe, danas mi je lošije, leđa me ‘ubijaju’. Svaki servis me je presekao, to je glavni razlog poraza. Oni su sve to znali, pa je bilo dosta slajseva i niskih lopti. Jako mi je žao, borila sam se, nadam se da će biti bolje sledeći put i da ćemo ipak, stići do pobede”, rekla je Jovanovski na konferenciji za novinare u Nišu.
Ona je u hali "Čair" izgubila od Čepelove posle tri seta - 7:5, 5:7, 9:11, a Slovačka je u prvom kolu Svetske grupe povela sa 2:1. "Otkazala sam Dohu i Dubai, treba mi bar 10 dana mirovanja, vučem povredu već tri nedelje, a sve je gore i gore. Nema svrhe ići tamo sa bolovima, da ne pogoršam povredu. Nikad mi nije krivo, htela sam da dodjem i odigram ovde, makar i povređena. Ovo je mnogo bitnije i preče od Dohe i Dubaija", istakla je Jovanovski. Srpska teniserka ocenila je da je najveću šansu za trijumf propustila u trećem setu. "Imala sam dosta šansi, pogotovo u trećem setu, vodila sam 2:0, 4:2. Pokušavala sam da se dobro branim i napadam, ali bilo mi je baš teško. Nije mi dala da udjem u neki ritam", kazala je ona. Jovanovski je priznala i da nije očekivala da Čepelova izdrži pritisak u finišu meča. "Iskreno sam mislila da ona neće izdržati pritisak, da ću uspeti da izvučem ovaj meč. Ipak, ona se branila kao nikad u životu, terala me da igram što duže poene, a počela sam i da pravim neke glupe greške. Teško je biti fokusiran", zaključila je ona.
