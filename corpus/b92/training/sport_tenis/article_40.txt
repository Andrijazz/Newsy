> Izvor: B92
> Datum: subota 5.01.2013.  
> Rubrika: sport_tenis
> Naslov: Federer: Neću još u penziju
> Članak:

Jedan od najboljih tenisera svih vremena Rodžer Federer istakao je da ne planira skoro da okonča blistavu karijeru.
"Ne želim još u penziju. Želim da igram još nekoliko sezona, da traje koliko god je moguće. Volim pritisak igranja protiv mladih igrača nove generacije, moram da radim više od njih da bih ostao na vrhu. Drago mi je što sam i dalje inspiracija mnogima. To me, uz naravno moju porodicu, i dalje gura napred", rekao je Federer.
Mnogi njegovi obožavaoci se pribojavaju da će osvajač 17 Gren slem turnira uskoro da okonča karijeru, sve više zbog brojnih izjava pojedinaca da je Švajcarac star. "Svi mi govore da je moja karijera gotova, da sam došao do zida. Ali još uvek nemam 89 godina. Nisam igrao još ni jedan turnir u 2013. jer mislim da su treninzi veoma važni za ono što me očekuje u nastavku godine", rekao je maestro tenisa iz Basela koji se sprema za osvajanje pete titule na Australijen Openu.
