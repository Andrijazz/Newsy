> Izvor: B92
> Datum: četvrtak 11.04.2013.  
> Rubrika: sport_tenis
> Naslov: Nadal: I dalje boli, ali bolje je
> Članak:

Španac Rafael Nadal izjavio je za lokalnu televiziju Balearskih ostrva da i dalje ima problema s kolenom, ali da je spreman da igra.
"Nakon nekoliko napornih treninga i fizikalne terapije, primetio sam da me je bolelo više nego što su lekari predviđali. Ipak, generalno se osećam bolje“, rekao je peti teniser sveta.
Španac još nije potvrdio da će biti spreman za Rolan Garos. "Za sedam meseci mirovanja navikao sam se na negativne aspekte povrede. I dalje osećam bol i svakodnevno radim na oporavku, ali ću moći da igram. Sada mi predstoje Monte Karlo i Barselona, a potom ćemo videti". Nadalu predstoji pokušaj da osvoji devetu uzastopnu titulu na Mastersu u Monaku, ali Maljorčanin je standardno skroman u predviđanjima. "Da ponovo pobedim u Monte Karlu? Ne možete uvek da pobeđujete. Već sam trijumfovao u Akapulku, Sao Paulu i Indijan Velsu, ali moram da priznam da sam se tokom turnira u Sao Paulu osećao veoma loše. Pobedio sam, ali nisam verovao sopstvenom telu. I dalje nije savršeno, ali sam spremniji, popravio sam brzinu i kretanje", zaključuje Španac.
