> Izvor: B92
> Datum: nedelja 7.04.2013.  
> Rubrika: sport_tenis
> Naslov: B. Brajan: U životu ga nismo videli
> Članak:

Selektor Dejvis kup tima SAD Džim Kurijer rekao je posle poraza u dublu da su Zimonjić i Bozoljac odigrali odličan meč.
"Ne smemo da se osećamo potišteno, još nije sve gotovo. Nema vremena za očajavanje. Oni su odigrali sjajno, moramo da ima skinemo kapu, ali ponosan sam na svoje momke“, rekao je Kurijer.
Na pitanje da li je bio iznenađen što Đoković nije igrao umesto Bozoljca, selektor SAD je odgovorio: "Nismo znali šta da očekujemo, ali mislili smo da će igrati Bozoljac jer je i u prošlosti igrao sa njim. Nismo znali mnogo o Iliji, ali sada smo saznali - imao je fantastičan dan u kojem će sigurno uživati. Zaslužio je, bio je fantastičan kada je bilo najpotrebnije". Majk Brajan kaže da mu je poraz jako teško pao i dodaje: "Vratili smo se posle zaostatka od 2-0 u setovima, želeli smo da pobedimo, ali oni su jednostavno bili predobri. Odservirali su ukupno 36 asova, bili su sjajni tokom celog meča, pogotovo u ključnim poenima. Nisu nam dali mnogo šansi". A da li je Bozoljac bio iznenađenje, upitao je američki novinar. "Nije nas iznenadio. Mislim, nikada ga nismo videli u životu i teško je napraviti neku ozbiljniju taktiku kada je tako. On je nas verovatno video kako igramo. Servirao je izvaredno, pogotovo u važnim momentima. Detalji su odlučivali, tako je kada se igra u brzim uslovima na ovakvoj nadmorskoj visini. Razočarani smo", rekao je Bob Brajan.
