> Izvor: B92
> Datum: subota 12.01.2013.  
> Rubrika: sport_tenis
> Naslov: Srpski dan na otvaranju Ozi Opena
> Članak:

Troje najbolje rangiranih tenisera Srbije igraće na Rod Lejver Areni prvog dana Australijan Opena, dok će se na terenu nači još troje naših igrača.
Posle dva uvodna meča ženskog turnira Novak Đoković zatvara dnevni program na "Rod Lejveru" okršajem sa Polom Anrijem Matjeom, treba ih očekivati oko 5 ujutro po našem vremenu.
U večernjem programu gledaćemo najpre Janka Tipsarevića, čiji duel sa Lejtonom Hjuitom počinje u 9 ujutro po našem vremenu, a posle tog duela dan zatvaraju Ana Ivanović i Melinda Cink. Jelena Janković će protiv Johane Larson igrati drugi meč na Terenu 3, Vesna Dolonc igra protiv domaće teniserke Olivije Rogovske treći meč na Terenu 6, dok je duel Viktora Troickog i Radeka Štepaneka smešten na Teren 15 i poslednji, četvrti je po redu. To ujedno znači da u ponedeljak jedino neće igrati Bojana Jovanovski, a njena protivnica je Marija-Teresa Toro-Flor. Program na Rod Lejveru u 1 po ponoći po srpskom otvara Marija Šarapova, prošlogodišnja finalistkinja, koja igra sa zemljakinjom Olgom Pučkovom, pre nego što jedini domaći nosilac u obe konkurencije Samanta Stosur ukrsti rekete sa Kai Čen Čang. Posle njih teren preuzimaju Srbi i drže ga do kraja dana. Na Hajsensu program otvaraju teniserka godine za 2012. Serena Vilijams i Galina Voskobojeva, a na Margaret Kortu Na Li igra protiv naše komšinice Sesil Karatančeve. Odmah posle meča na teren će i Australijanka rođena pre 25 godina u Beogradu Bojana Bobušić, koja je dobila vajld kard i igra sa Agnješkom Radvanskom. Bobušić je svojevremeno na juniorskom Vimbldonu izbacila Karolinu Voznijacki, ali se posle srednje škole opredelila za fakultet, pa je profesionalnim tenisom počela da se bavi tek sa 22. Do specijalne pozivnice stigla je pobedom na kvalifikacionom turniru, gde je savladala tri bolje rangirane rivalke.
