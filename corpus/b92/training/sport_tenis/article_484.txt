> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: JJ Sereni: Koliko dugo da te čekam?
> Članak:

Serena Vilijams savladala je posle preokreta Jelenu Janković u finalu turnira u Čarlstonu, a taj meč obeležila je i mala rasprava dve teniserke.
Jankovićeva je odlično otvorila meč i osvojila prvi set, ali je Amerikanka uspela da preokrene i osvoji titulu i pored jakog otpora koji je pružila naša teniserka.
Pri rezultatu 40:15 u prvom gemu drugog seta, na servis Jelene, došlo je do malog nesporazuma između dve igračice.
Serena je čekala servis, ali je podigla reket kako bi protivnici signalizirala da sačeka, Jankovićeva to nije videla pa je pokušala lopticu da ubaci u igru. Nakon toga usledio je verbalni duel dve teniserke: "Moraš da sačekaš", rekla je Serena. "Koliko dugo moram da čekam?" upitala je srpska teniserka. "Dok ne budem spremna. A ja ne igram sporo", nastavila je Amerikanka. "Ali, zauzela si stav", odgovorila je Jankovićeva pokazavši na koji način je protivnica čekala servis. "Iskreno, ti imaš problem, a ja to nisam", završila je raspravu Vilijamsova. Posle ovog okršaja, prva teniserka sveta je uspela da osvoji 12 od narednih 14 gemova i stigne do treće titule u ovoj sezoni, ukupno 49. u karijeri.
