> Izvor: B92
> Datum: nedelja 6.01.2013.  
> Rubrika: sport_tenis
> Naslov: Nikola Milojević prvi junior sveta
> Članak:

Mladi srpski teniser Nikola Milojević od nedelje je prvi na juniorskoj svetskoj listi.
Milojević je osvojio dva turnira u nizu, 30. decembra slavio je u Meksiku, 6. januara osvojio je Kopa del Kafe u Kostariki.
U finalu turnira u glavnom gradu Kostarike, San Hoseu, Milojević je savladao kanadskog tenisera Tomija Milnikova, 7:5, 6:2.
Milojević sa dve pobede i prvim mestom na listi ide u Australiju gde će igrati na prvom Gren slem turniru sezone, Otvorenom prvenstvu te zemlje u Melburnu. Sjajan podatak je i da su u prvih pet na juniorskoj svetskoj listi dvojica igrača iz Srbije. Pored Milojevića koji je stigao do mesta broj jedan u vrhu je i Laslo Đere, na prethodnoj listi četvrti. Poslednji teniser iz Srbije koji je u juniorskoj konkurenciji bio na mestu broj jedan bio je Janko Tipsarević.
