> Izvor: B92
> Datum: utorak 30.04.2013.  
> Rubrika: sport_tenis
> Naslov: Dve decenije od Monikine tragedije
> Članak:

Na današnji dan pre 20 godina Nemac po imenu Ginter Parhe promenio je istoriju ženskog tenisa.
30. aprila 1993. on je utrčao na teren u Hamburgu i nožem ubo tada 19-godišnju Moniku Seleš u leđa tokom četvrtfinalnog duela sa Magdalenom Malejevom.
Parhe je kasnije objasnio da je to uradio kako bi pomogao u tom trenutku drugoj teniserki sveta Štefi Graf. On je zbog smanjene uračunljivosti osuđen samo na uslovnu kaznu.
Koliko je Monika Seleš bila dominantna u tom periodu u ženskom tenisu pokazuju i sledeći podaci: U periodu od 1991. do 1993. Monika je osvojila 22 titule, a igrala je 33 finala od ukupno 34 turnira na kojima je nastupala. Zabeležila je skor od 155 pobeda i samo 12 poraza u tom periodu (92,9%), a posebno frapantan bio je njen učinak na Gren slemovima pošto je od 56 mečeva dobila čak 55! Monika je kasnije u svojoj autobiografiji objasnila kako je zapala u veliku depresiju nakon što se posle dve godine vratila tenisu i kako nikada više nije igrala na istom nivou kao pre tog incidenta čemu svedoči i podatak da je osvojila samo jedan Gren Slem nakon toga (1996. u Melburnu). Nekadašnja jugoslovenska teniserka karijeru je završila sa 53 titule i 9 osvojenih Gren slemova. Monika je rođena u Novom Sadu od mađarskih roditelja, a profesionalac je postala sa samo 14 godina 1988. Na prvom mestu WTA liste zadržala se 178 nedelja.
