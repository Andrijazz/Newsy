> Izvor: B92
> Datum: subota 23.02.2013.  
> Rubrika: sport_tenis
> Naslov: Memfis: Nišikori eliminisao Čilića
> Članak:

Japanski teniser Kei Nišikori plasirao se u polufinale turnira u Memfisu, pobedom nad prvim nosiocem Marinom Čilićem.
Nišikori je do trijumfa došao sa 6:4, 6:2, i u borbi za finale sastaće se sa Marinkom Matoševićem iz Australije, koji je pobedio Ukrajinca Aleksandra Dolgopolova sa 6:7 (6:8), 6:2, 6:4.
U drugom polufinalu će se sastati Španac Felisijano Lopes i Denis Istomin iz Uzbekistana. Lopes je u četvrtfinalu slavio protiv domaćeg tenisera Džeka Soka sa 6:4, 6:3, dok je Istomin bio bolji od Majkla Rasela, takođe iz Sjedinjenih Država, sa 6:4, 7:6 (7:5). Posle eliminacije Čilića, završnica turnira u Tenesiju proteći će bez četvorice najvećih favorita, pošto su prethodno eliminisani i Kanađanin Miloš Raonić i domaći teniseri Džon Izner i Sem Kveri. Kod teniserki, u finalu u Memfisu igraće Novozelanđanka Marina Eraković i Sabina Lisicki iz Nemačke. Erakovićeva je u polufinalu slavila protiv Štefani Fegele iz Švajcarske sa 6:2, 6:4, dok je Lisicki eliminisala Slovakinju Magdalenu Ribarikovu sa 7:5, 7:5.
