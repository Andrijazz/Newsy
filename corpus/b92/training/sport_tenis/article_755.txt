> Izvor: B92
> Datum: sreda 10.07.2013.  
> Rubrika: sport_tenis
> Naslov: Novak skuplja novac i u Njujorku
> Članak:

Nakon veoma uspešne humanitarne večeri u Londonu, Fondacija Novak Đoković organizovaće sličan događaj i u Njujorku za nekoliko meseci.
Najbolji teniser sveta okupiće poznata lica iz sporta, politike i šou biznisa 10. septembra, gde će pokušati da ponovi uspeh iz Britanije gde je skupio 1,2 miliona funti za decu Srbije.
Đoković će prethodno pokušati da osvoji svoj sedmi Gren slem, drugi US Open na kojem će učestvovati od 26. avgusta do 9. septembra.
Među brojnim zvanicama na gala večeri Fondacije Novak Đoković u Londonu bili su Goldi Hon, Kejt Hadson, Naomi Kembel, Boris Beker, Džerald Batler, Ričard Brenson, Tim Henman, Džeremi Piven, Marion Bartoli i Roni Vud. Takođe, svojim prisustvom Gala večeru su uveličale i princeze Beatris i Judžin od Jorka, kao i njihova majka Sara Ferguson, vojvotkinja od Jorka.
