> Izvor: B92
> Datum: petak 4.01.2013.  
> Rubrika: sport_tenis
> Naslov: Janko u polufinalu Čenaja
> Članak:

Srpski teniser Janko Tipsarević plasirao se u polufinale ATP turnira u Čenaju pošto je u četvrtfinalu savladao Go Soedu sa 6:2 6:4.
28-godišnji Japanac je dobro otvorio meč i odmah na startu poveo sa 2:0 oduzevši brejk Tipsareviću. Međutim, Janko je posle toga vezao seriju od šest uzastopnih gemova i osvojio prvi set.
Drugi set počeo je vrlo izjednačeno, Tipsarević je prvi napravio brejk u trećem gemu ali je Soeda odmah izjednačio. Odlučujuću prednost srpski teniser stekao je u sedmom gemu kada je napravio drugi brejk u setu. Tu prednost je čuvao do kraja za konačnih 6:4 "Morao sam da se dobro potrudim kako bih ga pobedio. Nije bilo lako na terenu, iako bi se po rezultatu reklo da nisam imao problema u meču", rekao je Tipsarević. Tipsarević u narednom meču igra protiv Aljaža Bedenea koji je bio bolji od Stanislasa Vavrinke rezultatom 6:2 7:6.
