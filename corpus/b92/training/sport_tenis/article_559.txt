> Izvor: B92
> Datum: utorak 23.04.2013.  
> Rubrika: sport_tenis
> Naslov: Jovana Jakšić, nova teniska nada
> Članak:

Još jedna blistava zvezda priključila se srpskom teniskom sazvežđu.
Jovana Jakšić (19) posle titule u Posa Riki nalazi se na 251. mestu WTA liste. Do sada je u karijeri osvojila 11 ITF trofeja, a nedavno je u Montereju debitovala na WTA turu i došla je do drugog kola.
Prijatna, neposredna i opuštena, Jovana u intervjuu za B92 govori o svemu što joj se dogodilo u poslednje vreme, o svojim teniskim počecima, izborima koje je pravila u životu, teniskim uzorima, ali i o tome koliki je finansijski izazov profesionalno se baviti tenisom. Jedan sponzor mogao bi mnogo da pomogne Jovani da krene putem Ane, Jelene i Bojane. Najveći broj ljudi u Srbiji nije imao priliku da gleda 180cm visoku Jovanu na teniskom terenu. Forhend joj je zaštitni znak, voli da igra agresivno i da diktira ritam u poenima. "Moj stil igre je ofanzivan, glavno oružje mi je forhend. Nisam tip koji se hvali, ali imam jedan od najboljih forhenda na svetu, to su rekli i brojni treneri. Igram dvoručni bekhend, na toj strani sam slabija, ali sam popravila i taj segment igre, sada ne mogu da me 'probiju' tu tako lako. Oslanjam se i na snažan prvi servis. Uvodim i promenu ritma, ali sve se svodi na to da ja napadam i da vršim pritisak na protivnicu, nisam jedna od onih teniserki koje će da trči do sutra. Volim i da završim poen na mreži volejom", počinje Jovana priču za B92. Ipak, do svetskog vrha je dug i mukotrpan put, a mlada Jakšićeva svesna je da mora da uloži još mnogo truda kako bi joj se snovi ostvarili. "Zaista radim na svemu, imam mnogo prostora za napredak u svim elementima igre. Najviše radim na kretanju, to moram da popravim. Mislim da sam a poboljšala, ali treba još mnogo da radim na snazi, kondiciji, prilasku napred... Imam 'rupa' u igri, ali ne stagniram, pravim skok gore i to me jako raduje". Ceo intervju sa Jovanom Jakšić pročitajte ovde.
