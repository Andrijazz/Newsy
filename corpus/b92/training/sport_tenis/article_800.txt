> Izvor: B92
> Datum: subota 20.07.2013.  
> Rubrika: sport_tenis
> Naslov: Federera izbacio 114. na svetu
> Članak:

Švajcarski teniser Rodžer Federer završio je učešće na turniru u Hamburgu u polufinalu, posle poraza od 114. na svetu Federika Delbonisa.
Argentinac je do trijumfa došao sa 7:6 (9:7), 7:6 (7:4), posle jednog sata i 54 minuta igre.
Delbonis je do glavnog žreba turnira u Hamburgu došao kroz kvalifikacije, a od prvog gema susreta sa Federerom uspeo je odlično da parira sada petom reketu sveta.
Federer je ove nedelje počeo da koristi novi, veći reket i ispostavilo se da ima mnogo problema sa njim. Protiv Nemca Florijana Majera u četvrtfinalu bila su mu potrebna tri seta da bi prošao dalje, a prethodno je izgubio set i na prvom meču na turniru, takođe od domaćeg tenisera Danijela Brandsa. Argentinac je bio taj koji je bio ofanzivniji, dosta je mučio Federera, a iako je imao priliku da i ranije završi prvi set, to je učinio tek u taj-brejku. Isti slučaj bio je i u narednom setu, iako je Federer na početku nagovestio buđenje, ali mu Delbonis nije dozvolio preokret. Taj poraz je za Federera drugi od igrača koji nije među prvih 100 za mesec dana, pošto je prethodno u drugom kolu Vimbldona poražen od Sergija Stahovskog. Delbonis je pobedom nad Federerom došao do prvog finala u karijeri, a za titulu će se boriti sa Italijanom Fabiom Fonjinijem, koji je pobedio Nikolasa Almagra iz Španije sa 6:4, 7:6 (7:1). Za Fonjinija je to drugo finale zaredom, pošto je prošle nedelje došao do prve titule u karijeri, pobedom nad Nemcem Filipom Kolšrajberom u finalu turnira u Šutgartu.
Federer je već više puta pokazao da je spreman za sve da bi osvojio još neku Gren slem titulu, a novi korak ka tom cilju napravio je ove nedelje promenom reketa. Švajcarac se odlučio za nešto veći reket, a teniski stručnjak Piter Bodo, koji piše za ESPN, pita se da li će mu se to isplatiti. U odnosu na prethodni reket, novi je za oko osam odsto veći, što je značajna promena. Još uvek je rano predvideti koliko će se Švajcarcu taj  isplatiti. Evidentno je da mu je potrebno nešto novo, zato što više ne može tako lako da se izbori sa trenutno boljima od sebe, što Đoković i Mari sigurno jesu. Federer sada ima 32 godine i posle Vimbldona je pao na peto mesto, ali ova promena nagoveštava da nije još uvek spreman da se preda. "Još uvek tražim tajming i ritam", rekao je Federer posle druge pobede sa novim reketom ove nedelje na turniru u Hamburgu, "Očigledno je da novi reket reaguje bolje pri nekim udarcima, ali bitno je da ne razmišljam o tome sve vreme, da ne pričam o tome, već da se prepustim, da se borim za svaki poen, budem optimista i pokušam da ostvarim dobar rezultat". Ono što je zanimljivo je da je Federer ove nedelje odigrao veliki broj neizvesnih poena i to sa igračima protiv kojih ne bi trebalo da ima većih problema. Takođe, nije bio fokusiran, ali to nije problem koji je samo do reketa, i odlikuje njegovu igru već neko vreme. Više na brejk loptama ne napada kao ranije, to je već pitanje motivacije, a bar ove nedelje to je možda i do reketa. Prema Bodoovom mišljenju, promena u Federerovoj igri sa novim reketom se vidi. On ističe da je slajs švajcarskog tenisera malo opasniji, a posebno mu novi reket koristi kada treba da se brani, a drugačije mu izgledaju i bekhend i forhend. To znači da bi kada se uigra mogao ponovo da bude poprilično opasan, a sigurno je da će njegovi rivali sve pratiti iz prikrajka.
