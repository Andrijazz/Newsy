> Izvor: B92
> Datum: petak 4.01.2013.  
> Rubrika: sport_tenis
> Naslov: Srbija u finalu Hopman kupa
> Članak:

Teniska selekcija Srbije igraće protiv Španije u finalu Hopman kupa u australijskom Pertu.
Srbiji je bila potrebna pobeda u 3. kolu protiv Nemačke, a odlučujući poen donela je Ana Ivanović koja je savladala Tatjanu Malek sa 6:0, 6:1.
Prethodno je prvi poen doneo Novak Đoković koji je protiv Tomija Hasa takođe bio ubedljiv – 6:2, 6:0. U miks dublu Ana i Nopvak su savladali Tatjanu Malek i Tanasija Kokinakisa sa 6:2, 7:5.
Mladi Australijanac Kokinakis zaigrao je umesto Tomija Hasa koji je u duelu sa Đokovićem zadobio lakšu povredu. Meč mešovitih parova bio je i više od egzibicije. Novak i Ana odlično su se zabavljali, a uz to su uspeli i da pobede i tako se u finale plasiraju maksimalnom pobedom protiv Nemačke.
Srpska teniserka je nakon ubedoljive pobede Đokovića mogla da uđe nešto opuštenije u duel sa Malek i to je bilo vidljivo od samog starta. Ivanovićeva je lako dolazila do vinera, pogotovo iz forhenda i slično kao i Đoković u prvom meču uz dupli brejk je povela sa ubedljivih 4:0. Ana za razliku od Đokovića nije stala na 4:0, nastavila je da melje rivalku i brzo je dobivši i preostala dva gema došla do prvog seta (6:0). Nemica je do prvog gema na meču došla posle sedam izgubljenih, ali to joj nije mnogo pomoglo. Ivanovićeva je nastavila da igra odlično, dobila je preostalih pet gemova i tako uvela Srbiju u finale.
Početnog ispitivanja snaga na ovom meču nije bilo. Đoković je, za razliku od duela sa Tomićem, od samog starta zaigrao sjajno. U drugom gemu napravio je brejk bez izgubljenog poena koji je lako potvrdio i već nakon desetak minuta je vodio sa 3:0. Has se nije 'upisao' na semafor ni posle četvrtog gema. Uspeo je da spasi jednu brejk šansu, ali je kod druge izbacio nekhend u aut. Naredni gem bio je veoma čudan, Novak je brzo stigao do 40:0, ali je nakon toga izgubio pet vezanih poena i Has je uspeo da vrati jedan brejk zaostatka. Uspeo je Has da dobije i sledeći gem, ali Đoković se brzo konsolidovao, dobio je preostala dva gema i uz dupli brejk je okončao odličan prvi set (6:2). Najbolji teniser sveta odigrao je odličan prvi set, ali je drugi počeo još bolje. Pogađao je bukvalno iz svih pozicija, pa je u jednom trenutku izveo fantastičan lob iz trka bekhendom. Top mu je donelo brejk na startu drugog seta, a verovatno i poslednju priliku da se vrati u meč Has je propustio u trećem gemu kada nije iskoristi tri brejk šanse. Do kraja meča Đoković je nastavio da gazi rivala, dobio je i preostala tri gema i u velikom stilu je doneo Srbiji prvi poen.
