> Izvor: B92
> Datum: sreda 2.01.2013.  
> Rubrika: sport_tenis
> Naslov: Hopman kup: Tesna pobeda Srbije
> Članak:

Novak Đoković i Ana Ivanović pobedili su posle velike borbe Australijance Bernarda Tomića i Ešli Barti sa 2-1 u mečevima, na Hopman kupu u Pertu.
Ana i Novak su do pobede došli posle super taj-brejka u miksu sa 10:6, nakon što je u setovima bilo 6:4, 6:7 (8). Srbija u petak igra sa Nemačkom, odlučujući meč za finale.
Đoković je u prvom duelu poražen od Bernarda Tomića sa 6:4, 6:4, ali je Ana Ivanović sa ubedljivih 6:2, 6:3 protiv 16-godišnje Ešli Barti izjednačila.
U prvom duelu u grupi A u utorak, Italija je savladala Nemačku sa 2-1. Tomi Has je doneo prednost Nemcima savladavši Andreasa Sepija 7:6(3), 7:6(7), da bi Frančeska Skjavone izjednačila pobedivši Tamaru Malek 3:6, 6:3, 6:3. U odlučujućem duelu miks parova, Italijani su slavili sa 6:4, 7:5 za prvu pobedu na Hopman kupu. "Ana je najzaslužnija za našu pobedu, ovo je bio njen dan", rekao je Novak po završetku meča. Najvažnije detalje sa mečeva mogli ste da pratite na našem sajtu:
Ana i Novak pokušaće u tandemu da Srbiju odvedu u finale Hopman kupa. Oni su poraženi u miksu od Italije pre nekoliko dana, ali taj meč nije imao rezultatski značaj. I duel miksova krenuo je sa nekoliko sigurnih gemova na servis, da bi u petom Ana i Novak napravili brejk. Australijanci su imali dve šanse za ribrejk u osmomg gemu ali se naš miks izvukao i posle dobrog seta dobio pri set sa 6:4. Naš tandem je snažno krenuo u set odluke, bez greške osvojio gem na svoj servis, a onda stigao do dve brejk lopte. Ipak, Tomić i Barti su se spasili i poveli 2:1. To je promenilo tok meča jer su samo dva gema kasnije Australijanci stigli do brejka za 4:2. Međutim, Ana i Novak su odmah uzvratili ribrejkom, te sigurno servirali za 5:5. Potom je naš tim stigao do brejka i servisa za meč, ali su rivali izborili taj-brejk spasivši jednu meč loptu za Srbiju. Usledio je dodatni deo seta, Srbija je povela 4:2, pa imala meč loptu na 6:5, Australijanci su i ovu spasili i stigli do dve set lopte, ali Đoković spašava dobrim riternom. Tomić je napao Anu, a posle greške Đokovića Australija dobija set za 1-1. Pobednika meča odlučio je super taj-brejk u kojem su Ana i Novak serijom 5-0 stigli do 10:6 i pobede sa 2-1.
Ana Ivanović lako je pobedila 16-godišnju rivalku Ešli Barti sa 6:2, 6:3 i omogućila Srbiji da u duelu miks parova izbori finale. Kao i prethodni duel, Srpkinja i Australijanka su bile sigurne na svoj servis u uvodnim gemovima, da bi Ana u šestom stigla do tri brejk lopte. Međutim, Bartijeva je sjajno servirala i spasila sve tri. Australijanka je brzo izgubila na samopouzdanju, što je Ivanovićeva iskoristila i sa još jednim brejkom dobila prvi set sa 6:2. Ana je nastavila u istom ritmu, brzo je slomila otpor rivalke i u drugom setu, te povela sa 3:0. Ivanovićeva je napravila još jedan brejk u šestom gemu, ali je propustila šansu da na svoj servis završi meč pa je Bartijeva vezala dva gema i ublažila poraz. Ivanovićeva se ovaj put ouzbiljila na svoj servis i bez izgubljenog poena stigla do 6:3 i pobede za Srbiju.
Benard Tomić odigrao je možda meč karijere i bez mnogo problema savladao Novak Đokovića. Australijac je bio ubedljiv na svoj servis dopustio je samo jednu brejk šansu Novaku, a sa druge strane terorisao servis našeg igrača. Imao je ukupno 12 brejk šansi, iskoristio je tek dve, ali po jednu u oba seta što je bilo dovoljno za 6:4, 6:4 i najveću pobedu u karijeri. Meč je počeo maratonskim gemom koji je posle deset minuta borbe i pet spašenih brejk lopti ipak osvojio Đoković, da bi Tomić bez izgubljenog poena izjednačio. U naerdnih pet gemova nije bilo brejk šansu, potom je novu propustio Tomić, da bi Australijanac konačno iz sedmog pokušaja oduzeo servis Đokoviću u devetom gemu i posle sigurnog servisa dobio prvi set za 6:4. I drugi set je protekao u identičnom ritmu, Novak nije uspevao da ugrozi servis Tomića, stigao je tek do jedne brejk šanse, da bi Australijanc set ponovo prelomio u devetom gemu gde je iskoristio petu brejk loptu, te sa novih 6:4 dobio meč.
