> Izvor: B92
> Datum: ponedeljak 28.01.2013.  
> Rubrika: sport_tenis
> Naslov: DK: Čeka se samo Novak
> Članak:

Nekompletna reprezentacija Srbije stigla je u ponedeljak u mesto Šarlroa, gde će od petka do nedelje igrati sa Belgijom meč prvog kola Dejvis kupa.
U popodnevnim časovima, u Šarlroa su stigli Viktor Troicki, Nenad Zimonjić, Boris Pašanski i Filip Krajinović, predvođeni selektorom Bogranom Obradovićem.
Sredinom nedelje pridružiće im se i prvi reket sveta Novak Đoković, koji je u nedelju na Australijan Openu osvojio šestu Gren slem titulu u karijeri.
Odmah po sletanju i posle ručka, Troicki, Pašanski i Krajinović su otišli u "Spiridom arenu", gde su odradili prvi trening. Posle njega su zajedno poručili da s nestrpljenjem čekaju Đokovićev dolazak. Prvi dan je protekao više u upoznavanja terena na kojem će se meč igrati, nego što je bilo važno da se trenira odmah posle aerodroma. Igraće se na zemljanom terenu, a u timu Srbije nema Tipsarevića, zbog povrede. Upravo zato je Novak ubrzao svoj dolazak iz Australije, kako bi se što pre pridružio drugovima iz reprezentacije, ali i što pre privikao na novu podlogu, sasvim drugačiju od one na kojoj je igrao prethodnih mesec dana.
