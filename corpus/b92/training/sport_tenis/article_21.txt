> Izvor: B92
> Datum: četvrtak 3.01.2013.  
> Rubrika: sport_tenis
> Naslov: Kraj za Bojanu u četvrtfinalu
> Članak:

Mlada srpska teniserka Bojana Jovanovski završila je učešće na turniru u Šenženu u četvrtfinalu, porazom od domaće zvezde Na Li.
Na Li je do trijumfa u tom duelu došla sa 6:3, 6:3, posle jednog sata i 35 minuta igre.
U polufinalu, najveća zvezda kineskog tenisa će igrati protiv bolje iz susreta sunarodnice Šuai Peng i Anike Bek iz Nemačke.
Kineska teniserka je od početka susreta sa Jovanovski potvrdila ulogu favoritkinje. Na Li je krenula ofanzivno, vrlo brzo došla do brejka i zadržala ga do kraja seta. Još ubedljivija je bila u drugom setu, ali je Bojana uspela da joj pripreti baš kada je servirala za meč pri rezultatu 5:2. Jovanovski je tada uspela da spasi nekoliko meč lopti i dođe do brejka, ali tako samo malo produži meč, pošto je Kineskinja već u sledećem gemu uzvratila istom merom i došla do trijumfa. Turnir u Šenženu se igra za nagradni fond od 500.000 dolara.
