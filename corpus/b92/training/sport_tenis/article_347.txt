> Izvor: B92
> Datum: utorak 26.02.2013.  
> Rubrika: sport_tenis
> Naslov: Novak: Naučio sam lekciju
> Članak:

Prvi reket sveta Novak Đoković rekao je pred početak turnira u Dubaiju da ove godine ne oseća toliki pritisak kao što je slučaj bio prošle sezone.
Đoković je od osvajanja Australijan Opena igrao samo za Dejvis kup tim Srbije, a u utorak startuje u Dubaiju, duelom sa sunarodnikom Viktorom Troickim.
"Osećam veće olakšanje nego na početku prošle sezone. Veliki je izazov bio izboriti se posle sjajne 2011. godine, posebno mentalno. Prvi put sam bio u situaciji da sam najbolji na svetu, da branim titule na Gren slemovima, i to čak tri. Zato to što sam godinu završio na prvom mestu smatram još većim uspehom nego što je slučaj bio 2011, i osećam da sam naučio leksiju. Shvatam svo iskustvo kroz koje sam prošao i spreman sam za nove izazove", rekao je Novak. Iako tek u utorak igra meč prvog kola, Đoković je još u ponedeljak izašao na teren u Dubaiju, pošto je igrao meč prvog kola dublova sa bratom Markom. Njih dvojica su poraženi od Rusa Nikolaja Davidenka i Dika Normana iz Belgije, a Novak ističe da Marku nije lako da se izbori sa pritiskom. "Moram da kažem da je Marko u teškoj poziciji, zato što ga ljudi porede sa mnom. Svih ovih godina, na juniorskim turnirima, ali i onim jačim, na kojima je igrao svi ga porede sa mnom i rezultatima koje sam ja postizao u njegovim godinama. Ali, nemoguće je to porediti. On se, po mom mišljenju, više bori sa svojom glavom, nego svojom igrom. Čim uspe da iskontroliše svoje misli i fokusira se na svoju karijeru, biće bolji. Ima veliki potencijal, to je očigledno, ipak mu je to u krvi", naglasio je najbolji teniser sveta. Novak je u Dubaiju ponovo ponovio da mu je glavni cilj ove sezone trofej na Rolan Garosu, jedini koji mu fali sa najvećih svetskih turnira, ali da sada ne razmišlja o tome. "Uvek ste u najboljoj poziciji kada osvojite prvi Gren slem sezone. Svaki igrač koji to učini, ima mogućnost da kompletira Gren slem, ali je to težak posao. Nije nužno da sada razmišljam o Rolan Garosu ili bilo kom drugom velikom trenutku. Razmišljam veoma jednostavno, ne idem tako daleko, već korak po korak", istakao je Đoković.
