> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Troicki: U Bojsiju najbolji krompir
> Članak:

Viktor Troicki izjavio je da će najjači adut Srbije u četvrtfinalu Dejvis kupa protiv selekcije SAD u Bojsiju, u državi Ajdaho u aprilu, biti zajedništvo.
"U principu nam je svejedno gde igramo. Koliko god da je mesto u koje putujemo zabačeno i daleko, nama je najvažnije da smo na okupu, jer tada možemo da dobijemo bilo koga", rekao je Troicki koji je u pobedi nad Belgijom u meču prvog kola Svetske grupe u Šarlroi Srbiji doneo dva boda.
Troicki je rekao da se "nismo nadali Bojsiju". "Čuo sam za Bojsi po američkom fudbalu, kao i po tome što tamo uzgajaju najbolji krompir", rekao je Troicki. "Očekivalo se da Amerikanci pobede, a prijatno su iznenadili Brazilci koji su pružili veliki otpor i možda imali šanse da u potpunosti preokrenu meč. Mesto je nepoznato, ali nebitno je gde ćemo igrati. Doći ćemo tamo na vreme, imaćemo dovoljno za adaptaciju, a na nama je da budemo spremni i da ostanemo zdravi do tada", rekao je reprezentativac Srbije Nenad Zimonjić. Zimonjić je istakao da su teniseri iz obe selekcije napredovali, da očekuje težak meč i da se nada da će Srbija igrati u najjačem sastavu. "Svi u američkom i našem timu su napredovali. Novak je prvi, a Janko deveti na ATP listi. Viktor je u jednom momentu bio 12. ali on i ja smo pali na rang listi u odnosu na meč u Beogradu 2010. godine", dodao je Zimonjić. "Džon Izner je takođe napredovao, Kveri se vratio posle povrede i verujem da će ostati medju prvih 20 na svetu. Fiš je bio povređen i možda se priključi ekipi, a tu su i braća Brajan, prvi dubl sveta. Biće težak meč, videćemo ko će i u kakvoj formi igrati. Nadam se da ćemo svi biti zdravi i da ćemo u najjacem sastavu učestvovati", dodao je on. Mladi teniser Filip Krajinović rekao je da mu prisustvo u reprezentaciji mnogo znači i da se nada da će u narednim godinama igrati za nacionalni tim u Dejvis kupu. "Ovo je bilo sjajno iskustvo za mene. Trenirao sam sedam dana sa najboljim svetskim igračima, velika je čast trenirati sa Novakom, Zimonjićem i Viktorom. Ovo je drugi put da sam u reprezentaciji i nadam se da ću jednog dana igrati za svoju zemlju", rekao je Krajinović.
