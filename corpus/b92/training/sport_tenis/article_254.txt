> Izvor: B92
> Datum: četvrtak 14.02.2013.  
> Rubrika: sport_tenis
> Naslov: "Nadal da smanji broj turnira"
> Članak:

Doktor Rafaela Nadala Anhel Luis Kotoro rekao je da bi Španac trebalo da bude pažljiviji u odabiru turnira posle sedmomesečne pauze zbog povrede kolena.
"Ono što treba da radi je prava selekcija turnira i da krene postepeno. Na šljaci kretanje je manje agresivno zbog mogućnosti klizanja što znači da tetive manje trpe“, rekao je dr Anhel Luis Kotoro za Bi-Bi-Si.
Kotoro, inače doktor i Dejvis kup reprezentacije Španije, apostrofirao je razliku i između šljake i betona. "Brže podloge su rizičnije od ostalih zbog naglih promena pravaca pri kretanju i iznenadnih kočenja", dodao je Kotoro. Španski lekar je savetovao Nadala da redukuje broj turnira kako bi se smanjio rizik od obnavljanja povrede. On je dodao da je moguće da je problem nastao zbog Nadalovih ortopedskih patika koje peti teniser sveta počeo da nosi zbog urođene deformacije kosti stopala. "Istina je da problemi potiču od Rafine povrede stopala kada smo morali da napravimo neke izmene, ali je ova vrsta povrede tetive više posledica devetogodišnje karijere na vrhunskom nivou," istakao je Kotoro. "Važan aspekt je da postepeno opterećujemo tetivu kako bi se ona sama regenerisala a koleno naviklo na trening i kasnije na takmičenje." Nadal ove nedelje nastupa na turniru u Sao Paolu, prvi put od 2005. godine kada je turnir u Brazilu osvojio kao tinejdžer. On se prošle nedelje vratio tenisu u čileanskom Vinja del Maru gde je izgubio finalne mečeve i u singlu i u dublu.
