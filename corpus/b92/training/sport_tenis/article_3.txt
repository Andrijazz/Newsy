> Izvor: B92
> Datum: utorak 1.01.2013.  
> Rubrika: sport_tenis
> Naslov: Zašto su Ana i Novak dobar tandem?
> Članak:

Novak Đoković i Ana Ivanović su sjajan tandem, u to nema sumnje, a oboje ističu da je to najviše zahvaljujući tome što su odlični prijatelji.
Novak i Ana su u ponedeljak počeli takmičenje na Hopman kupu u Pertu i bez ikakvih problema su pobedili Italiju, a usput stigli i da se zabave na terenu.
Prema Aninim rečima, njihovo prijateljstvo datira od malena, kada su jedno drugome bacali pesak u oči, a potom su razmenjivali bekhende.
"Upoznali smo se kada smo imali četiri godine, nismo čak ni igrali tenis tada. Moj otac i njegov stric su se poznavali od školskih dana. Tada smo se igrali u pesku i zaista je smešno videti ga sada na vrhu. Drago mi je što imamo priliku da se susrećemo često i nadoknadimo propušteno, i, naravno, on je moj omiljeni partner u dublu. On je veoma zabavan, stalno se šali. Imamo divne uspomene, igrali smo zajedno na mnogim turnirima kada smo bili klinci, a i putovali smo dosta zajedno", rekla je Ana.. Đoković je u Pert stigao tek u nedelju kasno uveče, pošto je dan ranije trijumfalno završio učešće na egzibicionom turniru u Abu Dabiju. U prvom meču u Australiji, Novak je pobedio Andreasa Sepija sa 6:3, 6:4, a potom je zaradio lakšu povredu prilikom davanja autograma, ali je uspeo da se vrati i zaigra u miksu. Za razliku od Novaka, Ana je deset dana trenirala u Australiji pre početka Hopman kupa, na kojem sada igra za iskupljenje, kako sama kaže. Razlog za to je što je pre dve godine bila primorana da preda finalni meč zbog povrede. "Hopman kup je veliki cilj za mene, ali i za Novaka. Nekoliko puta smo stigli blizu, a prošli put sam doživela veliko razočaranja. Nadam se da ću moći da odigram bolje i pomognem Novaku da zajedno dođemo do trofeja", istakla je Ivanovića. U drugom kolu, u sredu, Anu i Novaka na Hopman kupu očekuje duel sa Australijom.
