> Izvor: B92
> Datum: ponedeljak 15.07.2013.  
> Rubrika: sport_tenis
> Naslov: Aga izbačena iz "Mladih katolika"
> Članak:

Poljska teniska zvezda Agnješka Radvanska izbačena je iz katoličkog pokreta mladih te zemlje, jer se slikala obnažena za ESPN magazin.
Dvadesetčetvorogodišnja Radvanska koja nikad nije krila da je odgajena u katoličkoj veri, fotografisala se bez odeće, kako sedi pored bazena čija je površina vode prekrivena teniskim lopticama.
Iako fotografija nije eksplicitna, očigledno je razgnevila članove katoličkog pokreta mladih Poljske, koji su ocenili ponašanje mlade teniserke kao "nemoralno". Poljska je dom bivšeg pape Jovana Pavla Drugog, a Poljaci važe za najpobožniji narod u Evropi sa 90 odsto stanovništva koje aktivno prakticira katolicizam.
