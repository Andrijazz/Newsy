> Izvor: B92
> Datum: nedelja 3.03.2013.  
> Rubrika: sport_tenis
> Naslov: Nadal razbio Ferera, najavio IV
> Članak:

Španski teniser Rafael Nadal dominantnom igrom u finalu osvojio je u Akapulku 38. titulu na šljaci.
Španac je do 52. titule u karijeri stigao deklasiravši zemljaka Davida Ferera sa 6:0, 6:2. Nadal je najavio moguće učešće u Indijan Velsu naredne nedelje.
"Igrao sam skoro savršeno. Koleno mi nije zadavalo probleme čitave ove nedelje. Srce mi govori da bi trebalo da nastavim da te takmičim. Moram da nastavim i na sledećem turniru", rekao je Nadal posle osvajanja titule u Akapulku.
Zanimljivo je da je sedam, od ukupno 38 trofeja, Nadal osvojio baš u mečevima sa Fererom protiv koga sada vodi sa 17-4 u pobedama. "Imao sam nekoliko teških meseci, posebno dok sam bio udaljen od tenisa, ali se sada osećam dobro. Bio je ovo težak period, hvala svima koji su mi pomogli tokom oporavka", rekao je Nadal. Ferer je, pak, do ove nedelje bio neprikosnoven u Akapulku. Prethodne tri godine nije znao za poraz što mu je donelo tri uzastopne titule. Do tih titula stigao je sa 15 vezanih pobeda i bio na najboljem putu da tu brojku zaokruži na 20 pošto je do finala preskočio još četiri prepreke. Zaustavio ga je Nadal koji je uz ček na 291.800 dolara zaradio i 500 ATP poena.
Titulu u ženskoj konkurenciji osvojila je Italijanka Sara Erani koja je u finalu savladala Karlu Suares Navaro iz Španije sa 6:0, 6:4. Eranijeva je u Akapulku odbranila prvi od ta četiri prošlogdišnja trofeja, a sudeći po početku sezone od nje tek treba očekivati dobre rezultate. Italijanka je, naime, u 2013. godini već ostvarila 18 pobeda što je više od bilo koje druge teniserke. Iza nje je Poljakinja Agnješka Radvanska koja ima pobedu manje. Do prvih trofeja 26-godišnja Italijanka stigla je 2008. godine kada je bila najbolja u Palermu i Portorožu, a sledeće četiri titule osvojila je tek prošle godine (Akapulko, Barselona, Budimpešta i Palermo).
