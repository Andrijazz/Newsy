> Izvor: B92
> Datum: četvrtak 7.02.2013.  
> Rubrika: sport_tenis
> Naslov: Savaj povrede oterale u penziju
> Članak:

Mađarska teniserka Agneš Savaj saopštila je da u 24. godini završava karijeru zbog hroničnih problema sa leđima.
“Ovo će biti šok za mene, prethodnih deset godina život mi se vrteo oko tenisa. Bilo je teško, ali mnogo dugujem ovom sportu. Rečeno mi je da ne mogu da se nadam potpunom oporavku posle operacije i shvatila sam da mi nema druge nego da se povučem, nažalost”, napisala je Mađarica na svom veb-sajtu.
Savaj, koja je prošle godine operisala leđa, u karijeri je osvojila pet WTA titula i bila najbolje plasirana 2008. kada je zauzimala 13. mesto na listi najuspešnijih teniserki sveta. Mađarica je 2007. igrala u četvrtfinalu US opena, predviđala joj se mnogo bolja karijera, ali su je povrede sprečile da ostvari svoj potencijal.
