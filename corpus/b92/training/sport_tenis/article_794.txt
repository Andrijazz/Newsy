> Izvor: B92
> Datum: četvrtak 18.07.2013.  
> Rubrika: sport_tenis
> Naslov: ESPY: Đoković najbolji teniser
> Članak:

Novak Đoković dobitnik je ESPY nagrade koju američka televizijska stanica ESPN tradicionalno dodeljuje za izuzetna sportska dostignuća.
Novak je, drugu godinu zaredom, izabran za najboljeg tenisera.
Kao što se i očekivalo, na dodeli priznanja je dominirao LeBron Džejms. Košarkaš Majamija proglašen je za najboljeg sportistu ispred Migela Kabrere, bejzbol igrača Detroita, igrača američkog fudbala Edrijana Pitersona i plivača Majkla Felpsa.
Džejms je takođe dobio nagrade i za najboljeg NBA igrača i najbolje šampionsko izdanje. "Biti u konkurenciji sa ovakvim sportistima je čast. Čuvaću ovu nagradu kod kuće", rekao je Džejms koji je drugu godinu u nizu predvodio Majami Hit do šampionske NBA titule. Đoković nije bio u konkurenciji za najboljeg sportistu, ali je završio ispred Endija Marija, Rafaela Nadala i Rodžera Federera u izboru za najuspešnijeg tenisera. Novaku su ovu nagradu doneli treća uzastopna titula na Australijen openu, ali i dominacija na ATP listi. Serena Vilijams proglašena je za najbolju sportistkinju i najbolju teniserku nakon titula na US openu, Rolan Garosu i zlatne medalje na Olimpijskim igrama u Londonu.
