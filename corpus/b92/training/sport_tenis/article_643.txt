> Izvor: B92
> Datum: sreda 22.05.2013.  
> Rubrika: sport_tenis
> Naslov: "Želim da menjam lošu sliku Srbije"
> Članak:

Najbolji teniser sveta Novak Đoković rekao je da želi da promeni lošu sliku o Srbiji koja je stvorena u svetu.
Đoković, koji je u sredu slavi 26. rođendan, u intervjuu za DPA agenciju govorio je o pritisku sa kojim se suočavao jer dolazi iz Srbije.
Kakav je bio početak tvoje karijere, pritisak da pokažeš da Srbija ima i dobru stranu? "Bio sam mlad i trebalo mi je vremena da shvatim ozbiljnost situacije u mojoj zemlji, posebno nakon rata. Bilo je mnogo ekonomskih i političkih problema u Srbiji u poslednjih deset godina, standard je veoma nizak i ljudi pate. Zbog svega toga pokušavam da Srbiju predstavim na najbolji mogući način, pokušavam da pokažem da mi imamo mnogo pozitivnih stvari da ponudimo, ne samo negativnih. Ali to je proces i ja ne mogu da budem jedini koji to radi, potrebno je još ljudi. Ono što ja vidim je da su mediji bili u poslednjih 20 godina veoma negativni prma Srbiji. Kada se govori o Srbiji, glavni cilj medija je isticanje negativne strane. Nasilje, kriminal, sve te stvari. Ja se sa time ne slažem i želim da to promenim." Da li nekada poželiš da se skariješ od svega i da li poželiš da nisi zvezda? "Ono što ja radim je blagoslov. Postoji puno ljudi na svetu, ljudi mojih godina koji bi voleli da budu na mom mestu i ja sam svestan toga. Međutim, naravno da nekada poželim da imam malo više privatnosti." Da li si nekada osetio pritisak jer dolaziš iz Srbije? "To je dobro pitanje. Sećam se kada sam putovao sa ocem dok sam igrao juniorske turnire u većini slučajeva ljudi bi bili čudni prema nama kada bi čuli odakle dolazimo. To je bilo veoma ružno osećanje. Pre svega jer ljudi ne bi trebali da imaju predrasude. Međutim, ja sam to razumeo jer se stvarala loša slika o Srbiji. Polako sam počeo to da menjam jer su ljudi zavoleli mene i moju porodicu. Bilo mi je važno da pokažem da su Srbi dobar narod." Džimi Konors je rekao davno da su najveća rivalstva u tenisu bila 70-ih i 80-ih godina prošlog veka kada su igrali on, Mekinro, Lendl i Borg. On smatra da je rivalstvo između tebe, Federera i Nadala . "Uopšte se ne slažem sa time. Ja ne mislim da je za bolje takmičenje neophodno da budete u lošim odnosima sa rivalima. Rivali se bore i nadmeću za najveće trofeje, ali poštuju jedni druge, morate imati dostojanstvo i fer plej." Tokom svih ovih godina upoznao si mnogo ljudi, neki od njih su sigurno ostavili i utisak na tebe. Koga bi izdvojio? "Jedan od njih je bio muzičar Santana. Upoznao sam ga pre nekoliko godina u Monte Karlu i imali smo sjajan razgovor oko pola sata. Uvek pokušavam da budem otvoren i naučim nove stvari. Ne smemo biti tvrdoglavi." Tri reči koje definišu Federera? "Veoma, veoma odgovoran, veliki takmičar i profesionalac." A Nadala? "Strastven, vrele krvi i veoma skroman."
