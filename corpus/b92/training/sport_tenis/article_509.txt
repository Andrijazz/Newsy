> Izvor: B92
> Datum: četvrtak 11.04.2013.  
> Rubrika: sport_tenis
> Naslov: "Novak će igrati u Monte Karlu"
> Članak:

Direktor Mastersa u Monte Karlu Željko Franulović najavio je da će Novak Đoković igrati na turniru u Kneževini.
Najbolji teniser sveta se povredio na meču sa Semom Kverijem u četvrtfinalu Dejvis kupa, ali se ispostavilo da je u pitanju lakša povreda.
„Veoma smo srećni što imamo ovako jak glavni žreb. Učešće takvih zvezda je najveća nagrada koju ovaj turnir može da dobije“, rekao je Franulović.
Đoković još nije potvrdio učešće u Monte Karlu i najavio je da će odlučiti u danima koji slede. Osim Đokovića, u Monte Karlu će i ove godine igrati Rafael Nadal, Endi Mari, David Ferer, Tomaš Berdih, Žo-Vilfrid Conga, Riša Gaske i Janko Tipsarević. Njima će se pridružiti i Argentinac Huan Martin del Potro, koji je prvobitno otkazao učešće, kako bi izlečio povredu, ali se predomislio, pa je dobio posebnu pozivnicu.
