> Izvor: B92
> Datum: utorak 5.03.2013.  
> Rubrika: sport_tenis
> Naslov: Nole dobio Fiša, izgubio od Brajana
> Članak:

Srpski teniser Novak Đoković pobedio je u humanitarnom egzibicionom meču u Los Anđelesu Amerikanca Mardija Fiša sa 8:7.
Egzibicioni turnir u Los Anđelesu odigran je na ideju Fiša i bivšeg tenisera Džastina Gimelstoba.
Fiš se vratio na teren posle šestomesečne pauze zbog problema sa srcem.
Nakon toga, Đoković je s legendom i svojim idolom iz detinjstva Pitom Samprasom igrao u dublu protiv domaćih tenisera braće Boba i Majka Brajana, koji su pobedili sa 10:7. "Oduševljen sam što sam konačno delio teren sa Samprasom. Oduvek sam želeo da igram sa, ili protiv njega. Tokom meča preplavile su me uspomene iz detinjstva. Sampras je veliki čovek i van terena", rekao je Đoković. Teniseri su "preživeli" probleme tokom egizbicije, pošto je u jednom trenutku pukla mreža, a tokom meča dublova na kratko je nestalo struje. Prikupljena sredstva će ići u Fondaciju Novaka Đokovića, Dečji fond Džastina Gimelstoba i za društveno-teniske inicijative Teniskog saveza Južne Kalifornije.
