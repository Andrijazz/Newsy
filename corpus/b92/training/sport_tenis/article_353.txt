> Izvor: B92
> Datum: sreda 27.02.2013.  
> Rubrika: sport_tenis
> Naslov: Đoković u četvrtfinalu u Dubaiju
> Članak:

Prvi reket sveta Novak Đoković plasirao se u četvrtfinale turnira u Dubaiju, pobedom nad Špancem Robertom Bautista-Agutom.
Đoković je do trijumfa došao sa 6:1, 7:6 (7:4), posle jednog sata i 31 minuta igre i sada ga očekuje duel sa Italijanom Andreasom Sepijem.
Sepi je u drugom kolu turnira u Dubaiju pobedio Lukaša Rosola sa 6:3, 7:5.
Tok meča: Iako je Bautista-Agut odlično prekuo i vrlo brzo izborio dve gem lopte, Novak je uspeo da prekrene i dođe do brejka na startu meča. U istom ritmu nastavio je i na svom servisu i bez izgubljenog poena došao do 2:0, da bi u naredna dva gema samo nastavio svoj niz. Prvo je lako ponovo oduzeo Špancu servis, a potom mu na svom nije prepustio ni poen. Bautista-Agut je potom došao do prvog gema na meču, ali je Novak posle još jednog sigurnog servis gema već u sedmom gemu izborio dve set lopte, od kojih je iskoristio prvu već posle 22 minuta igre. U drugom setu Novak je takođe bio nezaustavljiv, lako i brzo je poveo sa 3:0, pre nego što je španski teniser uspeo da mu prekine niz sjajnim servisima, iako je prvi reket sveta imao brejk loptu u četvrtom gemu. U narednim gemovima obojica su bili sigurni na svojim servisima, ali je u devetom, baš kada je servirao za meč, Đoković svom protivniku dozvolio brejk. Deseti gem drugog seta bio je ubedljivo najduži na meču, viđeno je dosta preokreta, ali je Bautista-Agut odbranio sve četiri Novakove meč lopte za izjednačenje 5:5. Đoković je bez problema potom poveo sa 6:5, da bi Španac izjednačio, pa se ušlo u taj-brejk, u kojem je Đoković gotovo bez problema priveo meč kraju i prošao u četvrtfinale.
