> Izvor: B92
> Datum: nedelja 16.06.2013.  
> Rubrika: sport_tenis
> Naslov: Rodžeru titula posle deset meseci
> Članak:

Prvi put od avgusta prošle godine i turnira u Sinsinatiju, Rodžer Federer osvojio je titulu.
U finalu turnira u Haleu Švajcarac je u odličnom meču bio bolji od Mihaila Južnog sa 6:7 (5-7), 6:3, 6:4.
To je 15. pobeda Federera nad Rusom u isto toliko međusobnih okršaja, a četvrti put da je protiv njega preokrenuo rezultat. Rodžer je šesti put trijumfovao u Haleu, a to mu je ukupno 77. trofej u karijeri i njime se izjednačio sa Džonom Mekinroom na trećem mestu večne liste.
Drugi je Ivan Lendl sa 94 titule, a ubedljivo prvi je Džimi Konors sa 109. Prvi set duela Federer - Južni bio je jedan od najboljih ove godine - Rus je igrao hrabro, agresivno, pogađao je i forhendom i bekhendom, parirao je Federeru slajsom i odlično je servirao. I Rodžer je igrao sjajno, na kraju su nijanse odlučivale - igrači su bili izjednačeni i u poenima, a na rezultatu 5:5 u taj brejku Južni je napravio mini brejk dubokim napadom bekhend dijagonalom, a onda je na mreži završio set.
Federer je i u polufinalu izgubio prvi set od Hasa, pa je uspeo da preokrene. Sada je ponovo  gemove na svoj servis, u drugom i trećem setu ukupno je izgubio osam poena u svojim gemovima. Intenzitet igre Južnog malo je opao, mada je Rus i dalje igrao sasvim solidno. Ipak, Federer je i u drugom i u trećem setu dočekao njegov pad koncentracije - u drugom je pri rezultatu 4:3 napravio brejk bez izgubljenog poena, a u trećem je pri rezultatu 3:3 Rodžer oduzeo servis rivalu izgubivši samo jedan poen. Do kraja nije bilo nikakvih problema i Federer je napokon osvojio trofej u 2013. godini. Sada mu sledi odbrana titule na Vimbldonu.
