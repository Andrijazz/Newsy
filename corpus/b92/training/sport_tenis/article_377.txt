> Izvor: B92
> Datum: subota 2.03.2013.  
> Rubrika: sport_tenis
> Naslov: Novak na golu, Janko i Nadal bekovi
> Članak:

Novak Đoković na golu, Tipsarević na desnom beku, a Endi Mari u špicu napada.
Dobro ste pročitali – novinari Skaj sportsa napravili su fudbalsku ekipu sastavljenu od teniskih zvezda nazvanu “ATP All Stars”.
Na poziciji levog beka smešten je Rafael Nadal, a štoperi plene visinom – Huan Martin del Potro i Marin Čilić. Neumorni David Ferer igra na poziciji zadnjeg veznog, a trojku u sredini čine Rišar Gaske, Tomaš Berdih i Žo-Vilfred Conga. U napadu su Rodžer Federer i Endi Mari, s tim što je Škot najistureniji.

I na Tviteru Dejvis kupa objavili su svoj idealni tim, koji se samo na dve pozicije poklapa sa izborom Skaj sportsa - Nadal na levom beku i Ferer na zadnjem veznom. Trojicu u sredini terena čine Federer, Tipsarević i Đoković, Mari je tik iza napadača Berdiha, koji bi trebalo da bude  u njihovom timu. Uzdajući se u njegove akrobacije, Conga je stavljen na gol, a u odbrambenoj liniji, osim Nadala, nalaze se Gaske, Del Potro i Čilić. Kako bi izgledao Vaš idealni tenisko-fudbalski tim?
