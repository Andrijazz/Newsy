> Izvor: B92
> Datum: četvrtak 3.01.2013.  
> Rubrika: sport_tenis
> Naslov: Srbija open se briše iz kalendara!
> Članak:

Posle samo četiri izdanja ATP turnir serije 250 Srbija open neće se više igrati, potvrđeno je za B92.
Kako nam je rečeno, ATP će u saradnji sa 'Family sportom' u petak saopštenjem zvanično potvrditi ovu inforamciju.
Tu vest prvi je objavio na svom Tviter profilu predstavnik ATP i teniser Sergej Stahovski.“Dragi navijači, velika je šteta ali ATP turnira u Beogradu neće biti. Ova nedelja će biti prazna u kalendaru. Nadam se da je samo za ovu godinu”, napisao je Ukrajinac koji se ne slaže sa odlukom ATP.
"Ne sviđa mi se što je ATP odličio da izbaci neke turnire iz kalendara bez dogovora sa igračima." Turnir Srbija open igrao se od 29. aprila do 5. maja i imao je četiri izdanja. Dva puta je trofej osvajao Novak Đoković, a po jednom Andreas Sepi i Sem Kveri. Zanimljivo je međutim da u zvaničnom ATP kalendaru za 2013. godinu stoji da će se turnir igrati.
