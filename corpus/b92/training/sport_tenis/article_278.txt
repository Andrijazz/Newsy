> Izvor: B92
> Datum: ponedeljak 18.02.2013.  
> Rubrika: sport_tenis
> Naslov: Ko su serijski gubitnici u tenisu?
> Članak:

Žilijen Beneto bio je 26. teniser sveta, nedavno je pobedio i velikog Rodžera Federera, ali još nije osvojio nijednu ATP titulu u karijeri.
Vremena je sve manje, Francuz ima 31 godinu, a u Roterdamu je u nedelju izgubio svoje osmo finale.
Benetoa smatraju jednim od najboljih tenisera koji nije osvojio nijedan trofej, ali on utehu može da pronađe u tome da nije jedini, kao i u tome da nada još postoji.
Sedrik Piolin - Benetoov zemljak povukao sa 2002. godine, u karijeri je ukupno osvojio pet titula, a igrao je i dva Gren slem finala (US open 1993. i Vimbldon 1997). Ipak, Piolin je izgubio prvih devet svojih finala pre nego što je osvojio prvu titulu 1996. godine u Kopenhagenu. Pet Dupri - baš kao i Beneto, Amerikanac je kasnih sedamdesetih godina prošlog veka izgubio osam finala pre nego što je u Brazilu 1981. osvojio svoj jedini trofej u karijeri. Džon Aleksander - Australijanac je izgubio prvih sedam finala pre nego što je napokon slavio u Fort Vortu 1975. godine, Posle toga je osvojio još pet trofeja, a tri puta je bio i polufinalista Australijan opena. Loson Dankan - u periodu između 1985. i 1990. godine Amerikanac je izgubio šest finala, sva na šljaci, a do kraja karijere nije osvojio titulu. To je scenario koji Beneto svakako želi da izbegne. Isti slučajevi su Francuz Pjer Bartez i Stiv Denton iz SAD, koji su izgubili svih šest finala i nisu osvojili trofej u karijeri. U Dentonovu odbranu, dva puta je gubio finala Australijan opena (1981, 1982), a u tri od preostala četiri finala poražen je od Lendla, Viljasa i Mekinroa. Pritisak  dugo je stajao na leđima Janka Tipsarevića, ali je on posle četiri izgubljena finala slavio u Kuala Lumpuru 2011. godine. Posle toga je osvojio još tri titule, uključujući i Čenaj ove godine, a nadajmo se da će ih biti još.
