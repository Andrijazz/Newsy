> Izvor: B92
> Datum: subota 2.03.2013.  
> Rubrika: sport_tenis
> Naslov: Novak igra za 36. titulu (16h)
> Članak:

Najbolji svetski teniser Novak Đoković igra od 16 časova protiv Tomaša Berdiha finalni meč na turniru serije 500 u Dubaiju.
Biće to 14. međusobni duel Srbina i Čeha, a 12 od prethodnih 13 dobio je Đoković.
Srpski teniser je u polufinalu posle dva seta savladao Huana Martina del Potra, dok je Berdih nakon preokreta pobedio Rodžera Federera sa 2-1.
Đoković se bori za 4. trofej u Dubaiju i ukupno 36. titulu u svom 55. finalu. Novak je protiv Del Potra drugi put ove nedelje izgubio servis kada je servirao za pobedu. "Postaje tradicija na ovom turniru da kada serviram za pobedu izgubim servis. Nadam se da se to neće dogoditi u finalu ukoliko dođem u takvu situaciju", rekao je srpski teniser koji se nalazi u seriji od 17 vezanih pobeda. Berdih je potvrdio da igra odlično protiv Federera pošto je dobio pet od poslednjih osam duela sa Švajcarcem. Međutim u duelu sa Đokovićem moraće da igra svoj najbolji tenis i da se nada da srpski teniser neće to uraditi. Novaku odgovara igra Čeha koji lopticu udara ravno, nema plan B i ukoliko počne da greši veoma lako gubi poene i gemove u serijama protiv najboljih.
