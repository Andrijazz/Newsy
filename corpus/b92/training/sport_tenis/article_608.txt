> Izvor: B92
> Datum: četvrtak 2.05.2013.  
> Rubrika: sport_tenis
> Naslov: Janko pobedio, ali se i povredio
> Članak:

Janko Tipsarević lako se plasirao u četvrtfinale ATP turnira u Minhenu, ali je zaradio blagu povredu, verovatno prepone.
Tipsarević je kao prvi nosilac savladao Slovenca Grega Žemlju sa 6:4, 6:2, posle nešto manje od 90 minuta igre.
U borbi za polufinale Janko će se sastati sa Nemcem Danijelom Brandsom, koji je savladao Francuza Gaela Monfisa sa 2:1 (6:3, 3:6, 6:0).
Janko se polovinom drugog seta žalio na povredu prepone, zbog čega je morao da dobije medicinsku pomoć u svlačionici, ali se vratio i završio započeti posao. Tipsarević je dobro počeo meč, izvršio pritisak na Slovenca već u prvom setu kada je popustio brejk šansu, ali ju je iskoristio već u narednom servis gemu rivala i poveo 2:1. Međutim, Žemlja odmah uzvraća brejkom, te posle maratonskog petog gema preokreće na 3:2. Usledio je još duži gem u kojem je Janko uspeo da odbije sve napade rivala i osvoji gem, a potom je razbio Žemlju na njegov servis i bez izgubljenog poena stigao do novog brejka i novu prednost. Srpski teniser je jednako ubedljivo osvojio svoj servis gem koji ga je doveo na poen od osvajanja seta. Žemlja je greškama umalo omogućio Janku novi brejk, ali se izvukao i sa dva sjajna servisa smanjio na 5:4. Žemlja je izvršio veliki pritisak na Tipsarevića u naradnom gemu, spasao je dve set lopte, ali je Janko i pored slabijeg servisa iskoristio treću i posle 45 minuta dobio je prvi set sa 6:4. Tipsarević je sjano otvorio drugi set, već u prvom gemu je iskoristio drugu brejk šansu koju je potom kapitalizovao. Rani brejk je demoralisao Slovenca koji je nastavio loše da servira, a to je naš teniser maksimalno iskoristio i ponovo iz druge šanse napravio još jedan brejk za ubedljivih 3:0. Međutim, posle ovog gema Tipsarević je zatražio medicinsku pomoć, žaleći se verovatno na povredu prepone, objašnjavajući lekaru da mu se bol javlja prilikom bekhend udarca. Janko je morao da napusti teren i tretman dobije u svlačionici. Nekoliko minuta kasnije Tipsarević se vratio spreman da završi meč. Iako je bilo vidljivo da se teže kreće zbog povrede, Tipsarević je lako stigao do četvrtog gema, a potom bez otpora odigrao sledeći servis gema Žemlje. Jasno je bilo da se Janko odlučio da svojim servisom reši meč, jer je i sledeći servis gem dobio ubedljivo. Nakon što je Žemlja osvojio i sledeći gem, Tipsarević je stigao do servisa za meč, gde je prvo morao da spasi dve brejk šanse rivala, da bi tek onda stigao do seta sa 6.2, i druge pobede u trećem duelu protiv Slovenca.
