> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Kurijer: Želeli smo baš Srbiju
> Članak:

Selektor Dejvis kup reprezentacije SAD Džim Kurijer rekao je da su svi u timu želeli da igraju baš protiv Srbije u četvrtfinalu elitnog takmičenja.
Srbija je sa 3:2 pobedila Belgiju u prvom kolu Svetske grupe, dok su Sjedinjene Države bile bolje od Brazila istim rezultata, i sada ih čeka duel od 5. do 7. aprila, koji će igrati u gradu Bojsi, u državi Ajdaho.
"Želeli smo da igramo sa Srbijom. Oni su sada jedan od najjačih timova u Dejvis kupu. Sigurno je da je pred nama težak zadatak, ali smo spremni", rekao je Kurijer. Amerikanci su do sada osvojili rekordne 32 titule u Dejvis kupu, ali su do poslednje došli pre 17 godina. S druge strane, Srbija je svoju jedinu titulu osvojila pre tri godine, pobedom nad Francuskom u Beogradu. Greg Paton, trener teniskog kluba u Bojsiju, istakao je da će gostovanje Srbije, koju će predvoditi prvi reket sveta Novak Đoković, biti najveći događaj u tom gradu. "Što se tiče tenisa, to će biti najveći događaj ikada u Bojsiju i državi Ajdaho. Svi su oduševljeni", rekao je Paton, koji je deo organizacionog komiteta koji je radio na tome da meč bude odigran baš u Ajdahu.
