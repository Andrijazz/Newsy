> Izvor: B92
> Datum: sreda 1.05.2013.  
> Rubrika: sport_tenis
> Naslov: Mari o Operaciji Puerto: Skandal!
> Članak:

Britanski teniser Endi Mari sa nevericom je ispratio presudu Suda u Madridu u suđenju doktoru Eufemijanu Fuentesu zbog „Operacije Puerto“.
Fuentes je osuđen na godinu dana zatvora zbog ugrožavanje javnog zdravlja, pošto je 2006. godine kada je otkrivena „Operacija Puerto“, sistematska distribucija dopinga u biciklizmu, doping još bio legalan. Takođe, sudija je odredio da svi dokazi u tom slučaju budu uništeni, zbog čega postoji šansa da se nikad ne sazna ko je sve bio umešan.
Među dokazima su i vrećice krvi sportista, za koje je Fuentes rekao da će otkriti kome pripadaju ako od njega bude to traženo. On je otkrio da je pored biciklista sarađivao i sa fudbalerima, teniserima, atletičarima i bokserima. Mari je na svom profilu na društvenoj mreži Tviter upitao da li ta presuda predstavlja najveće zataškavanje u istoriji sporta. "Slučaj "Operacija Puerto" je prava sprdnja. Da li je ovo najveće zataškavanje u istoriji sporta? Zašto bi sud zatražio da vrećice krvi budu uništene?", napisao je Mari. Španska anti-doping agencija i Svetska anti-doping agencija već su najavile da će podneti žalbu zbog odluke suda o uništavanju dokaza.
