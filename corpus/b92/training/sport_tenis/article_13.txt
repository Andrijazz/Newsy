> Izvor: B92
> Datum: sreda 2.01.2013.  
> Rubrika: sport_tenis
> Naslov: "Nadal ne nedostaje teniserima"
> Članak:

U svakoj šali ima pomalo istine, kaže poslovica, a da li je tako i u slučaju Nikolaja Davidenka koji je izjavio da Rafael Nadal ne nedostaje ostalim igračima.
"Ne, ne razmišljam mnogo o Nadalovoj povredi. On će se sigurno vratiti za sezonu na šljaci i onda će pokušati da osvoji sve što može. Nadal je Nadal. Navijačima možda nedostaje, ali ne i igračima“, rekao je Davidenko uz osmeh.
Ruski teniser jedan je od retkih na ATP turu koji ima pozitivni skor sa Nadalom - vodi sa 6:5 u pobedama, a dobio je i četiri od njihovih pet poslednjih međusobnih duela. Davidenko se prošle sezone mučio sa povredama i pao je na 44. mesto na svetu. "Nova je sezone, nadam se da ću održavati koncentraciju i da ću igrati dobro. Takođe, nadam se da povreda neće biti i da ću zabeležiti neke dobre rezultate".
