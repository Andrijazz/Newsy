> Izvor: B92
> Datum: petak 4.01.2013.  
> Rubrika: sport_tenis
> Naslov: Femili sport: Kraj za Srbija Open
> Članak:

Međunarodna asocijacija teniskih profesionalaca potvrdila je da „Srbija Open“ prestaje da postoji, pošto je „Femili sport“ vratio licencu.
Vest o otkazivanju turnira se pojavila još u četvrtak, ali je potvrđena tek pošto se oglasio „Femili sport“, koji je bio organizator.
Peti turnir „Srbija Open“, trebalo je da bude održan od 28. aprila do 5. maja, a posle otkazivanja te nedelje će biti na programi samo turniri u Eštorilu i Minhenu iz serije 250.
"Doneli smo odluku koja je u ovom trenutku najracionalnija, uzimajući sve uslove u obzir. Hvala svima koji su proteklih godina bili deo ovog dogadjaja i učestvovali u organizaciji", stoji u saopštenju "Femili sporta", "Iza nas su četiri tokom kojih je organizacija turnira od strane ATP uvek ocenjena najvišim ocenama, a igrači su posebno isticali vrhunske uslove koji su im svake godine omogućeni. Zahvaljujemo se sponzorima, volonterima i svim igračima koji su Beograd stavili na tenisku mapu sveta. Nažalost, nećemo više biti u mogućnosti da organizujemo takmičenje u Beogradu i odlučili smo da zaustavimo sve aktivnosti u vezi sa turnirom". "Srbija Open" je od 2009. godine bio u ATP kalendaru, a mečevi su igrani na terenima Teniskog centra "Novak" na Dorćolu. Prvi reket sveta Novak Đoković je na tom turniru trijumfovao dva puta, 2009. i 2011. godine, a u pobednike su se upisali i Sem Kveri, 2010. godine, i Andreas Sepi, 2012.
