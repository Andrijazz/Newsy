> Izvor: B92
> Datum: petak 12.07.2013.  
> Rubrika: sport_tenis
> Naslov: Ispao Berdih, Verdasko na Dimitrova
> Članak:

Holandski teniser Timo de Baker napravio je iznenađenje u četvrtfinalu turnira u Bostadu, pošto je eliminisao prvog nosioca Tomaša Berdiha sa 7:5, 7:5.
Čeh je u prvom setu vodio sa 5:3, ali je De Baker vezao četiri gema. U drugom setu Berdih je odlično servirao sve do kraja, kada je Holanđanin napravio brejk i došao do vredne pobede. Za plasman u svoje prvo ATP finale De Baker će se boriti sa Karlosom Berlokom, koji je dobio Alberta Ramosa 6:3, 3:6, 6:0.
Fernando Verdasko pokazuje da odlične partije na Vimbldonu nisu bile slučajnost - savladao je zemljaka Nikolasa Almagra sa 6:4, 4:6, 7:5 i u polufinalu će igrati sa Grigorom Dimitrovom. Bugarin je lako izašao na kraj sa Huanom Monakom (6:3, 6:2), a sa Verdaskom do sada nije igrao u karijeri.
