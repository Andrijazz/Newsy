> Izvor: B92
> Datum: sreda 20.02.2013.  
> Rubrika: sport_tenis
> Naslov: JJ uspešna na startu u Bogoti
> Članak:

Srpska teniserka Jelena Janković plasirala se u osminu finala turnira u Bogoti, pobedom nad Amerikankom Džulijom Koen.
Jankovićeva je do trijumfa došla posle velike borbe u tri seta, sa 6:4, 5:7, 6:2, posle tri sata i 19 minuta igre.
U borbi za mesto u četvrtfinalu, Jelena će igrati protiv domaće teniserke Marijane Duke-Marino, koja je pobedila Estelju Kabesu Kandelu iz Španije sa 6:3, 3:6, 6:4.
Jankovićeva je odlično ušla u meč, vrlo brzo došla do brejka, i iako se činilo da će lako doći do trijumfa, Koenova joj je uzvratila i dosta je namučila. Iako je posle osvojenog prvog seta, u drugom servirala za meč, Jelena je Amerikanki dozvolila da se vrati i izbori treći set. Tada je srpska teniserka vodila sa 4:0, ali nije brzo privela meč kraju, pošto joj je Koenova prišla na 4:2, pre nego što je Jelena osvojila naredna dva gema i slavila. Turnir u Bogoti igra se za nagradni fond od 235.000 dolara.
