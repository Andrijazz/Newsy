> Izvor: B92
> Datum: ponedeljak 20.05.2013.  
> Rubrika: sport_tenis
> Naslov: Poraz Jovanovski u prvom kolu
> Članak:

Srpska teniserka Bojana Jovanovski izgubila je od Varvare Lepčenko iz SAD sa 6:2, 6:7 (8-10), 6:4 u prvoj rundi turnira u Briselu.
U trećem setu pri rezultatu 4:4 Jovanovski je imala brejk šansu, nije je iskoristila, a onda je rivalka u narednom gemu napravila brejk i došla je do trijumfa za dva časa i 38 minuta igre.
To je deveti poraz srpske igračice u poslednjih deset mečeva.
Meč je mnogo bolje počela Amerikanka, koja je u prva tri gema napravila dva brejka i reprezentativki Srbije prepustila samo četiri poena - na svoj servis samo duplom greškom. Lepčenko je dobila i četvrti gem, pre nego što je Jovanovski konačno uspela da smanji. Naša teniserka je imala brejk loptu u šestom gemu, ali nije uspela da je iskoristi i vrati se u meč, pa je Lepčenko nedugo zatim osvojila prvi set sa 6:2. Drugi set doneo je stabilizaciju srpske teniserke, koja uspeva da sačuva svoj servis i vodi 2:1. Sve do petog gema nijedna od teniserki nije stvorila brejk šansu, a onda je u petom gemu Jovanovski spasla tri brejk lopte i povela je sa 3:2. Usledio je niz od tri brejka i srpska teniserka je vodila sa 5:3, uz servis. Ipak, serija brejkova se nastavila, Amerikanka je uzvratila i smanjila na 5:4. U narednom gemu srpska teniserka imala je dve set lopte, ali se Lepčenko izvukla i izjednačila na 5:5. Ušlo se u taj brejk u kojem je Amerikanka bila u vođstvu, a kod rezultata 5:4 Jovanovski je odlično napala, Lepčenko je jedva vratila, ali je loptica pogodila liniju i nezgodno je odskočila, pa je Amerikanka povela sa 6:4. Međutim, Bojana spasava obe meč lopte, zatim paralelom dolazi do nove set lopte, ali je ritern posle ne naročito teškog servisa vratila u aut. Nakon još jedne spasene meč lopte, Jovanovski je na svojoj set lopti iznudila grešku protivnice i izjednačila je u setovima - 10:8 u taj brejku. U trećem gemu odlučujućeg seta srpska teniserka napravila je brejk, ali je Amerikanka uzvratila istom merom. Sve do završnice nije bilo brejk šanse, a onda je Bojana propustila svoju u devetom gemu. Lepčenko je uzela taj gem, a potom je napravila brejk za pobedu. U Strazburu je poslednjem kolu kvalifikacija poražena Vesna Dolonc.
