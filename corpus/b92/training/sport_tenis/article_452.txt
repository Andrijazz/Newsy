> Izvor: B92
> Datum: četvrtak 4.04.2013.  
> Rubrika: sport_tenis
> Naslov: Obradović: Treniramo više od rivala
> Članak:

Selektor Dejvis kup reprezentacije Srbije Bogdan Obradović pohvalio je svoje tenisere rekavši da vredno treniraju pred četvrtfinale sa SAD (5-7. aprila).
"Svi smo zdravi, što je najvažnije. Imali smo mnogo treninga, svaki dan po tri puta – dva teniska plus kondiciju. Vrlo je naporno, a moj je utisak da naši igrači treniraju znatno više od američkih.Novak je broj jedan, on mora ozbiljno da radi i da održava svoj formu", izjavio je Obradović.
"Viktor ima novi tim ljudi oko sebe, nastavio je sa kontinuitetom treninga, Nenad igra dubl, a trenira kao singl igrač. Bozoljac trenira znatno ozbiljnije nego svih prethodnih godina, a znam ga još otkad je bio dečak. Tu je i Krajinović, koji takođe dobro radi. Moj utisak jeste da oni 'guraju' jedan drugoga", dodao je selektor. Obradović kaže da su svi teniseri silno motivisani da igraju za svoju zemlju. "Na Dejvis kupu imate četiri-pet dana treninga pre mečeva, što je atipično za tenis jer na turnirima je obično jedan dan pauze, pa meč. To jeste teško, a Dejvis kup se igra nekoliko puta godišnje, tako da ni igrači nemaju prilike da se naviknu na taj ritam. To je i mentalno naporno, ali naš tim krase motivisani momci koji su oduševljeni da igraju za svoju zemlju i koji imaju pobedničku energiju". Najbolji teniser sveta Novak Đoković rekao je da nijedan pojedinačni uspeh ne može da se meri sa igranjem za Srbiju i pobedama koje ostvaruje za nacionalni tim. Američki teniser Džon Izner veruje da može da iznenadi Đokovića.
