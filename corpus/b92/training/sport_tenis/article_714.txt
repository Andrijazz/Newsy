> Izvor: B92
> Datum: ponedeljak 17.06.2013.  
> Rubrika: sport_tenis
> Naslov: Mari: Dajte mi Rafu u četvrtfinalu
> Članak:

Endi Mari izjavio je da bi bio srećan kada bi ga žreb za Vimbldon ukrstio sa Rafaelom Nadalom u četvrtfinalu.
Španac će na trećem Gren slemu sezone najverovatnije biti peti nosilac.
„Znam da će biti mnogo interesovanja oko žreba za Vimbldon ove godine jer će Rafael Nadal najverovatnije biti peti nosilac, ali kada ste igrač ne smete biti opterećeni žrebom.“
"Potpisao bih sutra da igram sa Nadalom u četvrtfinalu kada bi mi neko to ponudio. Moglo bi se reći da kada bih uspeo da dobijem taj meč, u polufinalu bih imao lakši posao. Međutim, ako želite da osvajate najveće turnire morate da pobeđujete najbolje na svetu", rekao je Škot koji je propustio Rolan Garos zbog povrede, ali je osvojio turnir u Kvinsu u nedelju. Ovogodišnji Vimbldon počinje 24. juna, a sve najzanimljivije mečeve prenosiće televizija B92.
