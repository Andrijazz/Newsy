> Izvor: B92
> Datum: utorak 2.04.2013.  
> Rubrika: sport_tenis
> Naslov: Zimonjić: Pobednik ide u finale
> Članak:

Najiskusniji član Dejvis kup reprezentacije Srbije Nenad Zimonjić smatra da će bolji iz duela sa SAD u Bojsiju da se plasira u finale takmičenja.
SAD i Srbija sastaće se predstojećeg vikenda u četvrtfinalu takmičenja, a pobednik će u polufinalu igrati sa boljim iz duela Kanade i Italije.
"Ovo je najteži meč i mislim da će pobednik proći u finale. Imamo tim koji može da ih pobedi i bez Janka (Tipsarevića). Biće teško odbarali su uslove koji njima najviše dogovaraju", rekao je Zimonjić.
Specijalista za dubl smatra da ekipa mora da se prilagodi uslovima, koji su drugačiji od uobičajenih. "Brzina terena nije bitna koliko nadmorska visina. Teže je kontrolisati loptu, jer više leti. Ali, kako je nama, tako je i njima. Ostaje nam da se što bolje prilagodimo, zato smo i došli ranije", rekao je Zimonjić. Zimonjić nije blistao na poslednjih nekoliko turnira, ali smatra da je u dobroj formi, kao i njegove kolege.
"Dobro se osećam fizički i mislim da sam u solidnoj formi, iako nisam ostvario zapažen rezultat u Indijan Velsu i Majamiju. Novak je takođe u dobroj formi. Viktor možda rezultatski nije, ali napreduje iz dana u dan, tako da verujem da može da iznenadi i Iznera i Kverija. Bez obzira ko mi bude partner u meču, neće biti lako, ali dovoljno mečeva sam odigrao sa svakim saigračem iz reprezentacije", smatra Zimonjić. Srpski teniser ulogu favorita prepušta domaćinu, ali smatra da stav prema meču rešava pobednika u Dejvis kupu. "Imaju izuzetno dva dobra servera, a u dublu braću Brajan. Neće nam biti lako, ali imamo i mi vrlo dobre igrače. Isto tako i u dublu. Bez obzira što su oni favoriti, naravno da idemo na pobedu. Takav je Dejvis kup i to je jedini način na koji se pristupa", zaključio je Zimonjić Duel SAD i Srbije u četvrtfinalu Dejvis kupa počinje u petak u Bojsiju, u saveznoj američkog državi Ajdaho, a žreb je planiran za četvrtak.
