> Izvor: B92
> Datum: četvrtak 31.01.2013.  
> Rubrika: sport_tenis
> Naslov: Rohus: Novak će biti spreman
> Članak:

Belgijanac Olivije Rohus rekao je da ne misli da će Novaku Đokoviću predstavljati problem to što je pre nekoliko dana završio takmičenje na Australijan openu.
Rohus i Đoković sastaće se u petak u drugom meču 1. kola Svetske grupe Dejvis kupa.
"Ne mislim da će Đoković biti iscrpljen posle AO. Vratio se, odmorio i verujem da će biti 100 odsto spreman.“
"Teniram ovde, osećam se dobro, nisam igrao na šljaci šest-sedam meseci. Videćemo sutra, Novak je najbolji teniser sveta, tako da će mi svakako biti teško", rekao je Rohus novinarima u Belgiji posle treninga svog tima. Rohus je kazao da njegova ekipa nije imala sreće na žrebu pošto je izvukla jedan od najjačih timova sveta. "Prošle sezone smo imali sreće sa žrebom, ovaj put je mnogo teže. Imamo mi dobar, jak tim, ali sada igramo protiv jednog od najjačih timova na svetu i biće vrlo teško opstati", kazao je Rohus. Selektor Dejvis kup reprezentacije Belgije Johan Van Herk rekao je da mu je drago što će njegovi sunarodnici imati priliku da uživo gledaju najboljeg tenisera sveta. "Ja sam pre svega obožavalac tenisa i drago mi je što će belgijska publika imati priliku da gleda Đokovića. Dobro je što je ovde, mislim da treba da uživamo u svakom trenutku njegove igre", rekao je Van Herk. Reprezentativci Srbije žalili su se na loš kvalitet šljake u hali Spirudom, a selektor Belgije kazao je da je njegova ekipa uvek imala dobre rezultate na toj podlozi. "Uvek smo imali dobre rezultate na šljaci. Jedan od glavnih razloga je što se Novak nedavno vratio iz Australije i neće mu biti lako da se navikne na podlogu", kazao je Van Herk. Duel Belgije i Srbije počeće u petak u 14.00 mečom izmedju Viktora Troickog i Davida Gofana, dok će se nakon toga sastati Djoković i Rokus.
