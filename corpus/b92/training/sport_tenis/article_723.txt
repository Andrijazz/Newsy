> Izvor: B92
> Datum: utorak 18.06.2013.  
> Rubrika: sport_tenis
> Naslov: Conga: Novak i Endi su vanzemaljci
> Članak:

Žo-vilfrid Conga govorio je o tome koliko je teško servirati protiv Novaka Đokovića i Endija Marija.
Francuski teniser istakao je da Srbin i Škot imaju bez dileme najbolji ritern na svetu i nazvao ih je vanzemaljcima.
Mari je u subotu u polufinalu turnira u Kvinsu pobedio Congu posle preokreta sa 2-1 u setovima.
"Endi je uz Novaka Đokovića najbolji riterner na svetu. Njih dvojica su vanzemljaci što se tiče tog segmenta igre. Kada igrate protiv njih imate osećaj kao da se servis polje smanjuje i zbog toga često promašujete prvi servis. Protiv određenih igrača se upravo suprotno osećam. Što više serviram, to su njihove šanse da me pročitaju manje. Ali protiv Đokovića i Marija je obrnuto. Imate osećaj da mogu da naprave brejk kada god požele. Bez obzira da li su pod pritiskom ili ne, oni će napraviti brejk. To je prilično impresivno", rekao je Francuz. Dobar ritern će biti neophodan svim teniserima na trećem Gren slemu sezone Vimbldonu koji počinje narednog ponedeljka uz direktne prenose na televiziji B92.
