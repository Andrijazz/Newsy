> Izvor: B92
> Datum: petak 5.04.2013.  
> Rubrika: sport_tenis
> Naslov: DK: Srbija protiv SAD (21:30)
> Članak:

Dejvis kup reprezentacija Srbije počinje u petak veče duel četvrtfinala protiv SAD-a u Bojsiju.
Okršaj Srbije i SAD otvoriće Novak Đoković i Džon Izner, odlučeno je žrebom u Bojsiju. Đoković i Izner počeće meč u petak u 21.30. Nakon njihovog duela na teren će izaći Viktor Troicki i Sem Kveri.
U subotu su na programu dublovi (21), gde će za Srbiju kako je najavljeno nastupiti Nenad Zimonjić i Ilija Bozoljac, dok će američki par činiti braća Majk i Bob Brajan. Trećeg dana, od 20:00 igraće Đoković-Kveri i Troicki-Izner.
SAD i Srbija igraće u Tako Bel areni u Bojsiju, koja može da primi 12.000 gledalaca. U narednu rundu takmičenja proći će selekcija koja prva ostvari tri pobede. Najbolji teniser sveta Novak Đoković rekao je da očekuje težak meč protiv Džona Iznera. "Spremao sam se za meč sa Iznerom, znao sam da ću igrati protiv njega. Biće nezgodno i teško, kao i Viktoru (Troickom) protiv (Sema) Kverija. Neizvesnost je očigledna, ulog je veliki. Uspeli smo 2010. da ih pobedimo u Srbiji, sada smo na njihovom terenu i nadam se da će rezultat biti isti", rekao je Đoković posle žreba. "Prvi reket" sveta je eliminisan u ranijoj fazi Masters turnira u Majamiju. "Taj poraz od Tomija Hasa mi je, bez preterivanja, najlošiji meč koji sam odigrao u poslednje tri godine. Ali, to je sport, takve stvari se dešavaju. Sa pozitivne strane, imao sam više vremena da se pripremim za ovaj meč i da se družim sa prijateljima iz reprezentacije... i da donesemo konačnu pobedu Srbiji", rekao je Đoković.
