> Izvor: B92
> Datum: utorak 5.02.2013.  
> Rubrika: sport_tenis
> Naslov: Čile: Lajović izgubio od tinejdžera
> Članak:

Srpski teniser Dušan Lajović završio je učešće na startu ATP turnira u čileanskom gradu Vinja del Maru.
Bolji od njega u prvom kolu bio je domaći takmičar Kristijan Garin sa 2:0 u setovima - 6:3, 6:4.
Dvadesetdvogodišnji Lajović, trenutno 166. na ATP rang listi, probio se u glavni žreb posle odličnih igara u kvalifikacijama, najavljujući uspešne nastupe na turniru koji se igra za nagradni fond od 410.000 dolara.
Medjutim, obrukao se porazom od šest godina mladjeg Garina, trenutno 920. na svetskoj rang listi, koji je dobio specijalnu pozivnicu od organizatora. Čileanac u nastavku takmičenja igra protiv trećeg nosioca, 26. tenisera sveta Francuza Žeremija Šardija. Učesnik turnira u Vinja del Maru je i bivši svetski reket broj jedan, Španac Rafael Nadal, kome će to biti prvi nastup posle sedmomesečne pauze zbog povrede kolena.
