> Izvor: B92
> Datum: sreda 24.04.2013.  
> Rubrika: sport_tenis
> Naslov: "Samo Novak može ispred Rafe na RG"
> Članak:

Legenda tenisa Džon Mekinro rekao je da bi Rafael Nadal bio prvi nosilac na Rolan Garosu da se on pita.
Osvajač sedam Gren slem titula dodao je da samo Novak Đoković zaslužuje da bude ispred Nadala kada je u pitanju šljakasti Gren slem.
Član organizacionog odbora Rolan Garosa Gi Forže najavio je mogućnost da Nadal bude jedan od prva četiri nosioca iako ne bude to zasluživao renkingom.
"Garantujem vam da niko od tenisera, ma koliko oni bili sjajni, ne želi da igra sa Nadalom u četvrtfinalu Rolan Garosa. Iskreno, ja bih ga stavio da bude prvi nosilac jer mislim da to zaslužuje", rekao je Amerikanac koji je poznat i kao veliki poštovalac Novaka Đokovića. "Mislim da čak ni ne treba postavljati pitanje da li bi Nadal trebalo da bude ispred Ferera ili Marija. Samo Đoković, zbog svih uspeha na šljaci, možda zaslužuje da bude ispred Nadala."
