> Izvor: B92
> Datum: četvrtak 11.04.2013.  
> Rubrika: sport_tenis
> Naslov: Fondacija Đoković pomaže Romima
> Članak:

Direktorka Fondacije Novak Đoković Jelena Ristic uručila je donaciju vrednu 12.000 evra Obrazovno - kulturnoj zajednici Roma iz Kragujevca - Romanipenu.
Ugovorom, koji je potpisan sa izvršnim direktorom Romanipena Božidarom Nikolićem predviđena je kupovina igračaka za poboljšanje rada Biblioteke igracaka, kao i kombija za rad mobilne biblioteke igračaka kako bi i deci iz udaljenih seoskih sredina bila dostupna.
Fondacija će takođe pomoći i realizaciju letnjeg kampa razvojnih veština pod nazivom "Koračajmo zajedno" za decu nižeg uzrasnog doba koji će biti odrzan na Goču. "Fondacija pomaže organizacije koje se bave inkluzijom, kao i ranim razvojem i obrazovanjem dece. Romanipen radi sjajnu stvar i uvek će imati nasu podršku. Naš cilj je da ne budemo usamljeni u poboljšanju uslova obrazovanja dece nego da podržavamo sve one čija je misija ista kao i naša", izjavila je Jelena Ristić. Izvršni direktor Božidar Nikolić zahvalio se na podršci i naglasio da im mnogo znači ne samo finansijska podrška, već i skretanje pažnje na projekat Biblioteku igračaka. "Prigradske sredine su najugroženije. Mi deci nosimo igračke, obilazimo ih i dovozimo da se igraju u Biblioteku. Sada kada smo dobili sredstva za kombi biće mnogo lakse da dodjemo do svakog deteta", naglasio je Nikolić. Jelena Ristić se družila sa mnogobrojnom decom koja su došla da sa nestrpljenjem vide nove igračke koje se od četvrtka nalaze u Biblioteci.
