> Izvor: B92
> Datum: petak 11.01.2013.  
> Rubrika: sport_tenis
> Naslov: AO: Ferer u Novakovoj polovini
> Članak:

Prvi reket sveta Novak Đoković započeće odbranu titule na Australijan Openu protiv Francuza Pol-Anrija Matijea.
Đoković od svih srpskih predstavnika u muškom singlu ima najlakši posao na startu prvog Gren slema sezone, pošto će protivnik Janka Tipsarevića biti domaći teniser Lejton Hjuit, dok će Viktor Troicki igrati sa Čehom Radekom Štepanekom.
Novak se, inače, nalazi u istoj polovini žreba sa Špancem Davidom Fererom, dok su u potpuno suprotnoj drugi reket sveta Rodžer Federer i Britanac Endi Mari. Ferera na startu očekuje duel sa Olivijeoim Rohusom iz Belgije, Federer će igrati protiv Francuza Benoaa Pera, a Mari protiv Robina Hasea iz Holandije. Neki od najzanimljivijih mečeva prvog kola sigurno su i dueli Francuza Gaela Monfisa i Aleksandra Dolgopolova iz Ukrajine, i dvojice francuskih tenisera Mikaela Ljodre i Žo-Vilfreda Conge. Novaka u drugom kolu očekuje susret sa boljim iz duela Amerikanca Rajana Harisona i Santijaga Hiralda iz Kolumbije, a već u trećem bi mogao da igra protiv Troickog. Ukoliko bude uspešan protiv Štepaneka, Troicki će za protivnika u drugom kolu imati ili Španca Felisijana Lopesa ili kvalifikanta. Đoković i Troicki su u istoj polovini žreba sa Tipsarevićem, što znači da bi u polufinalu mogao da bude viđen srpski duel. Ukoliko pobedi Hjuita, Janko će u drugoj rundi igrati sa pobednikom duela između Slovaka Lukaša Lacka i Žila Milera iz Luksemburga, dok bi potom mogao da se susretne sa Žilijenom Benetoom iz Francuske. Federer u prvoj rundi igra sa Benoom Perom iz Francuske, zatim ga verovatno čeka Davidenko, a onda Tomić ili Kližan. Do eventualnog polufinala sa Marijem Rodžer će verovatno morati da savlada Raonića ili Kolšrajbera, a zatim i Congu ili Gaskea. Endi Mari će na startu igrati sa Holanđaninom Robinom Haseom, Florijan Majer ga čeka u trećem kolu, a zatim su mu na putu Dolgopolov ili Simon, pa u mogućem četvrtfinalu Del Potro ili Čilić. U Melburnu neće igrati Rafael Nadal, a tekst o borbi Španca sa brojnim povredama tokom karijere pročitajte u našoj rubrici "Teme". Prvi Gren slem sezone počinje u ponedeljak i trajaće do 27. januara.
