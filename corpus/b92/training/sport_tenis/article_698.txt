> Izvor: B92
> Datum: subota 15.06.2013.  
> Rubrika: sport_tenis
> Naslov: Vimbldon: Novak kroz raj ili pakao?
> Članak:

U skorijoj prošlosti retko smo prisustvovali žrebanju koje je imalo toliko težinu koliku će imati kostur za ovogodišnji Vimbldon.
Novak Đoković biće prvi nosilac na Vimbldonu, a moguće je da će na putu do titule morati da pobedi svu trojicu glavnih rivala – Nadala, Federera i Marija.
Ipak, jednaka je mogućnost da se Novak sve do finala ne nađe preko puta nijednog od njih. Kako to?
Đoković i Mari kao prva dva nosioca predvodiće dve polovine žreba. Treći nosilac biće Rodžer Federer, a četvrti najverovatnije David Ferer. Dakle, Novak u projektovanom polufinalu može da izvuče Federera ili Ferera. U tom slučaju Nadal je peti nosilac, što znači da postoji 25% šansi da upravo Španac bude projektovani Novakov suparnik u četvrtfinalu Vimbldona. Osim njega, mogući rivali verovatno će mu biti Berdih, Conga i Del Potro.
Iako Vimbldon ima pravo da se ne vodi isključivo ATP listom pri pravljenju liste nosilaca, mala je verovatnoća da će Nadal biti pomeren na četvrtog nosioca. Razlog je taj što Rafael nema dovoljno dobre rezultate na travi u protekle dve godine. Formula prema kojoj Vimbldon najčešće određuje nosioce jeste sledeća - bodovi sa ATP liste koje teniseri imaju u ponedeljak pre početka Vimbldona, na taj skor dodaju se bodovi osvojeni na turnirima na travi u poslednjih godinu dana, kao i 75% bodova osvojenih na najbolje odigranom turniru na travi pre dve sezone. Zahvaljujući toj formuli, Rodik je bio 30. nosilac na prošlogodišnjem Vimbldonu, Bernard Tomić je bio 20. u kosturu (pomeren je za sedam mesta gore), a pre dve sezone za sedam mesta pomeren je i Žo-Vilfred Conga (sa 19. na 12. poziciju).
Uspeh Davida Ferera na Rolan Garosu (prvo GS finale u karijeri) i Nadalova eliminacija u drugom kolu Vimbldona prošle godine uništavaju šanse da Rafa bude četvrti nosilac. Kada se izračunaju rezultati po spomenutoj formuli, Ferer bi imao 8.035 bodova, a Nadal 7.840. Rafael je najavio da će igrati u Haleu, tu bi imao šansu da pretekne Ferera, ali se povukao sa tog turnira kako bi se odmorio posle trofeja na Rolan Garosu. Vimbldon i dalje ima diskreciono pravo da pomeri Nadala, ali mali su izgledi da će se tako nešto dogoditi. Lista nosilaca objavljuje se u sredu, tada ćemo dobiti definitivni odgovor na to pitanje. Već u petak biće održan žreb za Vimbldon, koji počinje 24. juna, uz direktne prenose mečeva na TV B92.
