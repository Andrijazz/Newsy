> Izvor: B92
> Datum: nedelja 7.04.2013.  
> Rubrika: sport_tenis
> Naslov: Đoković: Nije mi nimalo žao
> Članak:

Prvi reket sveta Novak Đoković rekao je da mu nije nimalo žao što se odlučio da ove godine igra Dejvis kup, posle plasmana našeg tima u polufinale.
Đoković je doneo Srbiji odlučujući poen u duelu sa Sjedinjenim Državama, uprkos povredi članka, pošto je pobedio Sema Kverija u četiri seta za trijumf našeg tima 3-1.
"Osećaj je prelep, kao što je je uvek kada igrate za Srbiju. Uspeli smo da pobedimo kvalitetnu ekipu, najtrofejniju u ovom takmičenju. Bio je ovo veoma čudan meč, posebno posle prvih deset minuta, kada je došlo do povrede. Prirodu povrede ne znam, pokušao sam da jakim lekovima potiskujem bol i zaboravim na njega i borim se do kraja. I on je povredio rame, ali se meni bol smanjio posle drugog seta i mogao sam opuštenije da igram", rekao je Đoković. Srpski teniser je rekao da mu je drago što je posle godinu dana pauze odlučio da ponovo igra za našu reprezentaciju u Dejvis kupu. "Odluka da igram Dejvis kup je pre svega bila moja. Raspored turnira u tenisu je takav, možda se moj tim neće složiti sa mnom, ali mi nije nimalo žao. Verujem da sve ove pobede mogu da donesu kako meni, tako i ostalim igračima, veliki vetar u leđa u našim individualnim karijerama. Retke su prilike kada možete da igrate samo za Srbiju i moram da kažem da sam uživao u svakom trenutku", naglasio je Đoković. Srbija će se za plasman u finale boriti sa boljim iz duela reprezentacija Kanade i Italije.
