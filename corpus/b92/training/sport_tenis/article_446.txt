> Izvor: B92
> Datum: utorak 2.04.2013.  
> Rubrika: sport_tenis
> Naslov: Jovana Jakšić uz Anu u Montereju!
> Članak:

Mlada srpska teniserka Jovana Jakšić ostvarila je najveći uspeh u karijeri, plasirala se u glavni žreb WTA turnira u meksičkom Montereju.
Talentovana Beograđanka ostvarila je tri pobede u kvalifikacijama, poslednju protiv Argentinke Marije Irigojen sa 4:6, 6:3, 6:4, i izborila duel sa Ruskinjom Verom Duševinom.
19-godišnja Jakšićeva je trenutno 356. na WTA listi, u poslednjih pola godine osvojila nekoliko fjučersa, a sada će uz Anu Ivanović biti srpska predstavnica na velikom WTA turniru.
"Bože, glavni žreb WTA!!! Jako težak meč danas, ali sam presrećna što sam uspela da izdržim do kraja!!! Hvala svima na podršci!!!", napisala je Jakšićeva na svom profilu na tviteru, gde je sve zbunilo što je na slici bila viša od Ane Ivanović. "Nosila sam štikle sinoć, a Ana je bila na ravnom pa sam zato bila viša za sve one koji se pitaju", dodala je Jovana. Prva rivalka Ivanovićevoj u Meksiku biće takođe Ruskinja, ali malo poznata Marta Sirotkina, 115. teniserka sveta. Jakšićeva će na teren već u utorak veče oko 20:30 časova po našem vremenu, dok bi Ivanovićeva trebalo da igra oko 03:00 ujutru.
