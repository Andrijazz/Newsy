> Izvor: B92
> Datum: nedelja 28.04.2013.  
> Rubrika: sport_tenis
> Naslov: Bekam najbogatiji svih vremena
> Članak:

Dejvid Bekam najbogatiji je engleski sportista sa bogatstvom procenjenim na oko 196 miliona evra, sudeći po godišnjoj listi “Sandej Tajmsa”.
Uz brojne sponzorske ugovore, kao i prihode njegove kompanije, ubedljivo je najbogatiji engleski sportista svih vremena, mada i dalje nije ni blizu američkog golfera Tajgera Vudsa, ‘teškog’ 680 miliona evra.
Fudbaler Mančester Junajteda Vejn Runi najbogatiji je fudbaler Premijer lige sa 60 miliona evra, a iza njega su njegov saigrač Rio Ferdinand sa 50, kao i Majkl Oven, koji trenutno igra u Stouku, sa 45 miliona evra, dok menadžer Junajteda ser Aleks Ferguson ima 40 miliona. Najbogatiji bokser na ostrvu je Lenoks Luis sa bogatstvom od 113 miliona evra, dok među vozačima prednjači Edi Irvin sa 98 miliona. Od aktivnih vozača najbogatiji je Luis Hamilton sa 71 milionom. Posle osvajanja zlatne i srebrne medalje na Olimpijskim igrama u Londonu i Grend slem titule, teniser Endi Mari uvećao je svoje bogatstvo za trećinu, pa sada ima 38 miliona evra. Golfer Rori Mekilroj, koji ima 23 godine, posle samo šest godina od kako je profesionalac ima 24 miliona evra, ali posle potpisivanja jakog ugovora sa jednom sportskom kompanijom na 10 godina, vrednim oko 185 miliona evra, njegovo bogatstvo će se vrtoglavo uvećati. Zanimljivo je da na listi najbogatijih britanskih sportista nema nijedne žene.
