> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: DK: Srbija sa Kanadom za finale
> Članak:

Teniska reprezentacija Srbije sastaće se u polufinalu Dejvis kupa sa selekcijom Kanade, koja je eliminisala Italijane.
Naš tim je predvođen prvim reketom sveta Novakom Đokovićem pobedio u Bojsiju selekciju Sjedinjenih Država sa 3:1, dok su Kanađani istim rezultatom bili bolji od ’azura’.
Odlučujući poen Kanadi u Vankuveru doneo je Miloš Raonić, koji je slavio protiv Andreasa Sepija sa 6:4, 6:4, 3:6, 7:5.
Prethodno je Sepi pobedio Vaseka Pospišila u pet setova, dok je Raonić izjednačio sigurnom pobedom u tri seta nad Fabijom Fonjinijem. Prednost Kanađanima doneli su Pospišil i Danijel Nestor, koji su u dublu, posle velike borbe u pet setova i 15:13 u taj-brejku bili bolji od Danijelea Braćalija i Fonjinija, pre nego što je Raonić zaokružio trijumf. Raonić je na taj način Kanađanima doneo najveći uspeh u istoriji u Dejvis kupu, pošto se ta selekcija nije nikada ranije plasirala u polufinale elitnog takmičenja. Duel Kanade i Srbije igraće se odmah posle US Opena, a naš tim će biti domaćin i moći će da bira podlogu.
