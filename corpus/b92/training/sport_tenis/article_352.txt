> Izvor: B92
> Datum: sreda 27.02.2013.  
> Rubrika: sport_tenis
> Naslov: Nadal: Ako budem dobro, idem u SAD
> Članak:

Španski teniser Rafael Nadal rekao je da će učestvovati na turnirima Masters serije u Indijan Velsu i Majamiju ako se bude osećao dobro.
U utorak se pojavila informacija da će Nadal preskočiti te turnire da bi se što bolje spremio za sezonu na šljaci, ali je njegov štab to demantovao.
„To što je štampa objavila nije tačno. Učestvovaću na tim turnirima, ukoliko se budem osećao dobro“ precizirao je Nadal koji je u Akapulku u prvom kolu pobedio Argentinca Dijega Švarcmana sa 6:2, 6:2.
Nadal je naglasio da za sada ima u planu da ide u Indijan Vels. "Moja namera je da učestvijem na Indijan Velsu, ali samo ukoliko se budem osećao dobro", rekao je Nadal i dodao da mediji sigurno ne mogu da znaju više nego on sam. Bivši prvi teniser sveta je dodao da mu je glavni cilj potpuni oporavak od povrede kolena, zbog čega je pauzirao sedam meseci. "Pioritet mi je da mi se koleno oporavi sto odsto, kako bih se vratio treninzima i takmičenjima u punom obimu", rekao je Nadal. Masters u Indijan Velsu traje od 7. do 17. marta, dok je turnir u Majamiju na programu od 20. do 31. Oba ćete moći da pratite u direktnim prenosima na televiziji B92.
