> Izvor: B92
> Datum: petak 5.04.2013.  
> Rubrika: sport_tenis
> Naslov: Jelena u četvrtfinalu Čarlstona
> Članak:

Jelena Janković nastavila je sa odličnim rezultatima, u američkom Čarlstonu je stigla do četvrtfinala lako pobedivši Džesiku Pegulu.
Meč je zbog kiše kasnio više časova ali je Jelena stigla do 6:0, 6:4 bez poteškoća i stigla do meča sa kvalifikantkinjom Euženi Bušar.
Jelenina sledeća protivnica stigla je do četvrtfinala pošto joj je Samanta Stosur predala meč pri rezultatu 6:1, 2:0 za Kanađanku. Inače, pobeda nad Pegulom bila je Jelenina 12. u poslednjih 14 mečeva.
"Bilo je baš teško sedeti i čekati da kiša stane," rekla je posle pobede Jelena Janković, "Nismo znale kada ćemo na teren i morale smo da budemo spremne za to u svakom trenutku. Kada je počelo, igrala sam dobro. Podloga je bila sporija zbog vlažnosti i loptice su bile prilično teške. Prilagodila sam se takvim uslovima i mislim da sam odigrala baš dobro." Bio je ovo drugačiji meč od prethodna dva Jelenina na turniru u Čarlstonu, sa Melani Udin ostala je na terenu skoro tri sata, a u duelu sa Karolinom Garsija spasavala dve meč lopte. "Mislim da ove godine igram dobro i sa dosta samopouzdanja. Puno radim i trudim se da poboljšam igru, cilj mi je da se vratim u vrh gde sam ranije i bila," kaže nakadašnja svetska teniserka 'broj jedan', "Ipak, pre svega želim da igram dobar tenis, rezultati će doći. moram da se borim svaki put kada izađem na teren. Imam uspona i padova ali moram da 'presečem' i, za početak, ostanem ovde što duže." Sledeća protivnica je Euženi Bušar iz Kanade. Još dva mesta u četvrtfinalu zaradile su Stefani Fogele, iznenadivši zemljakinju Juliju Gerges, 3:6, 6:1, 6:3, druga nositeljka Karolina Voznijacki prošla je bez igre zbog povrede Andree Petković. Zanimljivo, ni Jelena Janković i Euženi Bušar, ni Voznijacki i Fogele nikada se nisu sastajale. Turnir u Čarlstonu igra se za nagradni fond od 795.000 dolara.
