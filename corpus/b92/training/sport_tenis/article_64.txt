> Izvor: B92
> Datum: utorak 8.01.2013.  
> Rubrika: sport_tenis
> Naslov: JJ se žali na vrućinu u Sidneju
> Članak:

Jelena Janković rekla je da je imala osećaj da će joj eksplodirati glava na meču u kojem je poražena od Italijanke Roberte Vinči na turniru u Sidneju.
"Ima oko 40 stepeni, ali na terenu deluje kao da je 50, pretoplo je. Stopala mi gore, a imala sam osećaj da će mi glava eksplodirati", rekla je Jankovićeva posle poraza sa 1:2 (6:3, 4:6, 6:7) u osmini finala turnira u Australiji.
Sa Jankovićevom su se složile i ostale teniserke koje nastupaju u Sidneju, a najoštrija je bila Poljakinja Agnješka Radvanska, koja je predložila da se odlože susreti. "Mislim da je pretoplo da bi se igrao tenis. Teško je i igračima, skupljačima lopti, publici, zaista je mnogo vruće", kazala je Agnješka Radvanska. Peta teniserka sveta Andželik Kerber istakla je da jeste teško, ali da su uslovi isti za sve igrače. "Sigurno je da su vremenski uslovi veoma čudni, ali su isti za sve. Morate da izadjete na teren i date sve od sebe i mislite jedino na poene, a ne na vreme i vrućinu", istakla je Kerber. Kineskinja Na Li rekla je da je pretoplo, ali da joj je drago što je ostala na turniru. "Uh, pretoplo je, ali sam i dalje na turniru, tako da ipak ima lepih vesti", rekla je Li. Turnir u Sidneju igra se u nedelji pred početak Otvorenog prvenstva Australije, koje će startovati 14. januara.
