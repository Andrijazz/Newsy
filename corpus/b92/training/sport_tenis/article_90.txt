> Izvor: B92
> Datum: subota 12.01.2013.  
> Rubrika: sport_tenis
> Naslov: Vesna Dolonc ušla u glavni žreb AO
> Članak:

Srbija će u pojedinačnoj konkurenciji Australian Opena imati sedam predstavnika, jer je Vesna Dolonc uspešno prošla kroz kvalifikacije.
U trećoj rundi Dolonc je ubedljivo pobedila Kanađanku Stefani Diboa - 6:1, 6:0 - za 65 minuta igre.
Ona će se u glavnom žrebu u ženskoj konkurenciji pridružiti Ani Ivanović, Jeleni Janković i Bojani Jovanovski, a tokom vikenda saznaće kakav joj je žreb. Ovo će 118. igračici sveta biti drugi nastup na glavnom turniru prvog gren slema sezone.
Već na startu meča bilo je jasno da reprezentativka Srbije dominira u meču - u četiri servis gema prvog seta prepustila je rivalki samo 4 poena, dok se na drugoj strani u svakom gemu Kanađanke igalo na razliku, a i u tome je bila bolja Dolonc, koja je napravila dva brejka iz 5 prilika. U drugom setu se Vesna malo mučila sa servisom, načinila je tri duple greške i dozvolila rivalki dve brejk lopte, ali je uspela da ih odbrani. Na drugoj strani ona je briljirala kada god bi Diboa servirala - ne samo što joj je uzela sva tri gema, već je to činila bez previše problema, svaki put koristeći prvu šansu i svodeći kanađansku an samo 7 poena na sopstveni servis. Dolonc će se u glavnom žrebu naći ponovo posle odličnog nastupa 2011, kada je stigla do trećeg kola, eliminsavši Marion Bartoli. Ovo će joj biti drugi put da igra na gren slemu od kada brani boje Srbije, posle poraza u prvom kolu prošlog Vimbldona, a ukupno osmi gren slem.
