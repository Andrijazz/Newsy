> Izvor: B92
> Datum: sreda 1.05.2013.  
> Rubrika: sport_tenis
> Naslov: Troicki protiv Kolšrajbera
> Članak:

Viktor Troicki plasirao se u treće kolo turnira serije 250 u Minhenu pobedivši Radeka Štepaneka sa dva puta po 6:4.
Naredni rival srpskom teniseru biće Filip Kolšrajber iz Nemačke, koji je u dva seta bio bolji od Kazakstanca Evgenija Koroljeva - 6:2, 6:4.
Biće to njihov peti susret, nemački teniser vodi sa 3:1 u pobedama i dobio je poslednja tri duela. Kolšrajber je trenutno 21. na svetu i postavljen je za četvrtog nosioca u Minhenu.
Troicki je pretrpeo po jedan brejk u oba seta, ali je odlično vraćao servise Štepaneka i uz četiri brejka je došao do pobede. Veliki preokret Viktor je napravio u drugom setu pošto je do pobede stigao dobivši pet vezanih gemova. Na turniru u Minhenu učestvuje i Janko Tipsarević koji je prvi nosilac. Njegov rival u drugoj rundi je Slovenac Žemlja. Turnir u Minhenu igra se nagradni fond od 467.800 evra.
