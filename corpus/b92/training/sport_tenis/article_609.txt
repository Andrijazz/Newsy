> Izvor: B92
> Datum: četvrtak 2.05.2013.  
> Rubrika: sport_tenis
> Naslov: Navratilova: Seleš bi bila najbolja
> Članak:

Legendarna Martina Navratilova izjavila je da bi Monika Seleš bila najbolja teniserka svih vremena da kao 19-godišnjakinja nije ubodena nožem.
"Osvojila bi još mnogo titula, ona bi sigurno imala najviše GS trofeja ispred Margaret Kort (24) i Štefi Graf (22). Štefi nije imala protiv koga da igra, taj čovek (Ginter Parhe) promenio je tok teniske istorije, u to nema sumnje“, rekla je Navratilova, koja je u karijeri osvojila 18 Gren slem titula.
Meri Džo Fernandes, bliska prijateljica Selešove, saglasna je sa Navratilovom. "Ljudi zaboravljaju da Monika ima devet GS titula, što je neverovatna karijera. Imala bi barem duplo više, podigla je tenis na znatno viši nivo". Tridesetog aprila 1993. godine Ginter Parhe je utrčao na teren u Hamburgu i nožem ubo tada 19-godišnju Moniku Seleš u leđa tokom četvrtfinalnog duela sa Magdalenom Malejevom. Parhe je kasnije objasnio da je to uradio kako bi pomogao u tom trenutku drugoj teniserki sveta Štefi Graf. On je zbog smanjene uračunljivosti osuđen samo na uslovnu kaznu. Koliko je Monika Seleš bila dominantna u tom periodu u ženskom tenisu pokazuju i sledeći podaci: U periodu od 1991. do 1993. Monika je osvojila 22 titule, a igrala je 33 finala od ukupno 34 turnira na kojima je nastupala.
