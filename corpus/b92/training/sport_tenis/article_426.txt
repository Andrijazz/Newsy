> Izvor: B92
> Datum: nedelja 17.03.2013.  
> Rubrika: sport_tenis
> Naslov: Ana se vraća u Fed kup tim
> Članak:

Srpska teniserka Ana Ivanović potvrdila je da će igrati za Fed kup reprezentaciju Srbije protiv Nemačke u plej-ofu za opstanak u Svetskoj grupi.
"Nemačka ima jedan od najjačih timova i biće jako teško. Radujem se izazovu i nadam se da ću uspeti da nam pomognem da ostanemo u najboljoj grupi ovog takmičenja", poručila je Ivanovićeva na svom sajtu.
Ona je zbog povrede propustila prethodni duel Fed kup reprezentacije sa Slovačkom u Nišu, koji je naš tim izgubio sa 3:2. Srpska teniserka se trenutno nalazi 13. poziciji WTA liste, a najbolji plasman zabeležila je 9. juna 2008. kada je postala prva teniserka sveta. Duel Nemačke i Srbije na programu je 20. i 21. aprila u Štutgartu.
