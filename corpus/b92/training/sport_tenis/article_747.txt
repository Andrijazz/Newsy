> Izvor: B92
> Datum: utorak 9.07.2013.  
> Rubrika: sport_tenis
> Naslov: Lendl: Mari je najbolji na svetu
> Članak:

Ivan Lendl, trener osvajača Vimbldona Endija Marija, tvrdi da je Škot trenutno najbolji teniser na svetu.
Mari na ATP listi zaostaje oko 3000 bodova za prvoplasiranim Đokovićem, ali Lendl ima svoje argumente.
“Novak je sjajan igrač, nemojte pogrešno da me shvatite. Igrao je fenomenalno u prethodnih godinu dana, igra tako od početka 2011, to i rang-lista pokazuje. Ali ako neko ima dve Gren slem titule i olimpijsko zlato, a ostali po jedan Slem, svi mogu da zaključe nešto na osnovu toga”, kaže Čeh.
.Pre trijumfa na Vimbldonu, Mari je u finalu prošlogodišnjeg US opena takođe pobedio Đokovića, a na OI je u finalu bio bolji od Federera. Lendl je tokom svoje karijere osvojio osam Gren slem titula i saglasan je sa ocenom koju je Mari dao dan ranije, a to je da su GS trofeji merilo uspeha više nego prvo mesto na listi. "Svaki šampion zna koliko je osvojio Gren slem titular, a niko se ne seća koliko je nedelja proveo na prvoj poziciji. Vimbldon je bilo teže osvojiti nego US open, pošto je bilo više pritiska na Endiju. Da nije prošle godine igrao finale, ne bi bio tako dobro pripremljen ovoga puta. To iskustvo mu je pomoglo", kaže Lendl. Marijeve uspehe u prethodnih godinu dana mnogi pripisuju upravo Lendlovom uticaju. "Želeo sam da radim svoj posao najbolje moguće kako bi Endi pobeđivao što više može. To se i dogodilo. Ne bih rekao da su rezultati došli ekstremno brzi, to se ne događa za nekoliko nedelja. Za prvi uspeh bilo je potrebno šest-sedam meseci, ali najviše me raduje njegov kontinuitet", zaključio je Čeh.
