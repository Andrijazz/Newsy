> Izvor: B92
> Datum: četvrtak 18.04.2013.  
> Rubrika: sport_tenis
> Naslov: Ana: Dobro poznajem Nemice
> Članak:

Ana Ivanović rekla je da očekuje težak meč protiv Nemačke u plej-ofu za opstanak jedne od tih dveju ekipa u Svetskoj grupi Fed kupa.
"Dobro poznajemo nemački tim i očekuje nas težak posao, pošto imaju igračice iz samog vrha svetskog tenisa. Pretpostavljam da će igrati Kerber i Bartel. Od Bartel sam prošle godine dva puta izgubila na šljaci. Biće teško, ali optimisti smo", rekla je Ivanovićeva.
Za Srbiju će igrati Ana Ivanović, Bojana Jovanovski, Aleksandra Krunić i Vesna Dolonc, a za Nemačku Anđelika Kerber, Mona Bartel, Sabine Lisicki i Ana Lena Grenefeld. "Fed kup je drugačije takmičenje i postoji velika šansa. Pozitivno ćemo da uđemo u duel, želimo da ga dobijemo, to bi nam puno značilo", dodala je 17. teniserka sveta. Ivanovićeva je istakla da se dobro oseća, da je u ekipi dobra atmosfera i da je teren u Štutgartu dobar. Bojana Jovanovski rekla je da svaka igračica mora da pruži maksimum kako bi Srbija obezbedila opstanak u Svetskoj grupi. "Pred nama je vrlo neizvestan vikend tokom kojeg ćemo morati da pružimo možda i više od naših trenutnih mogućnosti kako bismo izborile opstanak u Svetskoj grupi. Na okupu smo, dobro treniramo i jedva čekamo da mečevi počnu", rekla je Jovanovski. Jovanovski smatra da selekcija Nemačke po kvalitetu zaslužuje da igra u Svetskoj grupi, a da je adut tima Srbije sloga. "Manje je važno ko će i kada na teren, mi ćemo biti jedna uz drugu sve vreme i truditi se da zajedničkom energijom dodjemo do potrebne tri pobede. Prošle sezone smo tako uspevale da odnesemo prevagu u veoma tesnim mečevima protiv Belgije i Rusije". Selektor reprezentacije Srbije Dejan Vraneš rekao je da su uslovi za trening i igru odlični. "Ova tri dana u Štugartu smo iskoristili da se što bolje pripremimo. Juče se priključila Ana Ivanović i svi su trenirali. Teren je bio malo sporiji posle prvog dana, ali Nemci su sve sredili i sada su savršeni uslovi za trening i boravak", rekao je Vraneš i dodao da ne želi ništa da prognozira pre žreba u petak.
