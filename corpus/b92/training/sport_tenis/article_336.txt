> Izvor: B92
> Datum: ponedeljak 25.02.2013.  
> Rubrika: sport_tenis
> Naslov: WTA: Skok Jelene, pad Bojane
> Članak:

Posle prve titule posle skoro tri godine, Jelena Janković je napredovala za tri pozicije na WTA listi i sada je 21. na svetu.
Najbolja srpska teniserka Ana Ivanović je i ove nedelje 13, dok je Bojana Jovanovski zabeležila pad za jednu poziciju i drži 40. mesto.
Vesna Dolonc je takođe nazadovala na novoj listi, za tri pozicije, i sada je 95. na svetu, dok je Aleksandra Krunić napredovala i sa 171. skočila na 167. mesto.
Na samom vrhu nije bilo nikakvih promena, i dalje vodi Amerikanka Serena Vilijams, koja ove nedelje ima 10.365 bodova, samo 40 više od Viktorije Azarenke iz Belorusije, dok je treća Ruskinja Marija Šarapova. Među prvih deset desila se samo jedna zamena mesta, pošto je Čehinja Petra Kvitova pretekla Saru Erani iz Italije i sada je na sedmoj poziciji. Između najbolje tri i njih dve nalaze se Agnješka Radvanjska, Na Li i Ađelika Kerber, dok prvih deset kompletiraju Samanta Stosur i Karolina Voznijacki.
