> Izvor: B92
> Datum: sreda 6.02.2013.  
> Rubrika: sport_tenis
> Naslov: Đoković donirao 5,5 miliona dinara
> Članak:

Novak Đoković posetio je osnovnu školu za decu sa posebnim potrebama "Anton Skala" u Beogradu i uručio donaciju vrednu 5,5 miliona dinara.
Zahvaljujući donaciji prvog tenisera sveta biće uređeno školsko dvorište.
"Zadovoljstvo mi je što kao predsednik fondacije mogu da pomognem na realizaciji projekta koji je još 2008. na konkursu UNESKO proglašen za najbolji u svetu. Drago mi je što će deca imati priliku da se igraju i razvijaju u novom dvorištu, ali i da se druže pošto u ovom kraju ima mnogo škola".
Đoković je u društvu devojke Jelene i majke Dijane iskoristio priliku da se druži s mališanima koji su u njegovu čast organizovali posebnu priredbu. "Osećam se vrlo ispunjeno, jer je cilj današnje posete obezbedjivanja sredstava za osnovnu školu, da deca imaju bezbedno igralište, gde kroz igru i edukaciju mogu da se usavršavaju i mogu da odrastaju u boljim i lepšim okolnostima nego što su to do sad imali prilike. Projekat škole "Anton Skala" bio je na međunarodnom takmičenju u Pekingu pre pet godina i mislim da to dovoljno govori koliko ova škola ima potencijala za doniranje i obezbedjivanje boljih uslova za mališane. Meni je ispunjeno srce što sam imao priliku da ih vidim sa velikim osmehom i sa puno radosti", rekao je Đoković novinarima.
Direktor škole Igor Raičević zahvalio je najboljem teniseru sveta i na slikovit način opisao značaj njegove posete. "Donacija kojom ste nam pomogli je merljiva, ali zadovoljstvo i značaj druženja sa decom nije moguće izmeriti i od srca vam zahvaljujem", rekao je Raičević. Đoković će u četvrtak posetiti "Andrićgrad" u Višegradu i pružiti podršku projektu grada od kamena, čiji je idejni tvorac poznati filmski reditelj Emir Kusturica.
