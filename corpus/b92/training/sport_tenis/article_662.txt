> Izvor: B92
> Datum: utorak 4.06.2013.  
> Rubrika: sport_tenis
> Naslov: Krstin uskoro među 500 najboljih
> Članak:

Kraj sezone na šljaci se bliži, a mladi srpski teniser Peđa Krstin, koji je tek ušao među profesionalce, niže i dalje odlične rezultate.
Posle sjajnih partija u Francuskoj, a potom i osvajanja fjučersa u Kazahstanu, Krstin je u istom ritmu nastavio i u Bosni i Hercegovini.
Mladi srpski teniser prošle nedelje je igrao na fjučersu u Prijedoru i poražen je u finalu od domaćeg tenisera Aldina Šetkina sa 7:6 (7:4), 6:0. Krstin i Šetkin su vodili veliku borbu u borbi za titulu, ali posle izgubljenog prvog seta u taj-brejku, Peđa nije uspeo da se vrati u ritam i na kraju je poražen. Do finala, Krstin je nizao ubedljive pobede, osim u duelu sa sunarodnikom Danilom Petrovićen u četvrtfinalu, protiv kojeg je slavio posle tri seta, sa 2:6, 6:4, 6:3. U preostala tri trijumfa, mladi igrač protivnicima je prepustio ukupno samo 12 gemova. Posle nastavka niza odličnih rezultata, za Krstina je usledio napredak na ATP listi. Mladi teniser rodom iz Kikinde trenutno drži 653. poziciju, ali će zbog dobrih rezultata na narednoj preskočiti još 70-80 pozicija. Do tada, Peđa ima priliku da još napreduje, pošto će ove nedelje učestvovati na fjučersu u Brčkom. U prvom kolu, Krstina očekuje duel sa Viktorom Filipenkom iz Mađarske. Srpski teniser će biti osmi kosturaš na turniru koji se igra za nagradni fond od 10.000 dolara.
