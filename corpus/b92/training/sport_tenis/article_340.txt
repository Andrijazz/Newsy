> Izvor: B92
> Datum: utorak 26.02.2013.  
> Rubrika: sport_tenis
> Naslov: "Janko bolji posle pauze za toalet"
> Članak:

Posle pobede nad Jankom Tipsarevićem 6:0, 7:5, Nikolaj Davidenko izjavio je da je srpski teniser igrao na višem nivou posle odlaska u toalet.
"Pre drugog seta on je otišao u toalet i počeo je mnogo bolje da igra kada se vratio. Ne znam šta je tamo radio. Uopšte nije pravio greške, imao je kontrolu, a ja sam bio iznenađen“, rekao je Davidenko.
"U prvom setu sam osvojio svih šest gemova u velikoj borbi ili posle njegovih grešaka - nisam išao po vinere, već sam čekao njegove greške. Prva dva gema trajali su pola sata, bio sam umoran i pomislio sam meč je tek počeo, a ja sam već umoran", dodao je iskusni Rus posle pobede nad Tipsarevićem. Davidenko ima 31 godinu i već nekoliko sezona mnogo oscilira u igri. "Jedan dan igram dobro, a sledećeg kao da imam 300 godina. Nekada se osećam dobro, a nekada sam umoran posle jednog sata".
