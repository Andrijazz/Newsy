> Izvor: B92
> Datum: subota 12.01.2013.  
> Rubrika: sport_tenis
> Naslov: Novak: Ne menjam pobedničku formulu
> Članak:

Prvi reket sveta Novak Đoković izjavio je da neće menjati pobedničku formulu kojom je do sada tri puta osvajao Australijan Open.
„Do sada nisam menjao način priprema za Melburn. Sve je u principu isto, a najvažniji je tim koji me podržava. Samo još treba da startujem“, rekao je Đoković, koji će u Melburnu pokušati da uđe u istoriju kao prvi teniser kome je pošlo za rukom da tri puta uzastopno osvoji trofej na prvom godišnjem Gren slemu.
Đoković je naglasio da voli da igra u Melburnu, jer na turnir dolazi potpuno odmoran. "Volim da igram na Australijen Openu, jer posle pet, šet i sedam nedelja pauze napunim baterije i jedva čekam da počne turnir. Osećam da sam odnovio snagu i svež i motivisan počinjem sezonu", rekao je Đoković. Prvi teniser Srbije je naglasio da mu više ne smeta australijska vrućina. "Australijsko leto može ponekad da bude surovo zbog vrućne, ali tako je ovde već dugi niz godina. Navikao sam se na ovu klimu i znam kako je igrati pod ovakvim uslovima. Jednostavno, kako je svima, tako je i meni", rekao je Đoković. Srpski teniser koji je u poslednjih osam Gren slem turnira, stigao do finala na šest, a pobedio na četiri, važi za velikog favorita među kladioničarima. Ipak, Đoković smatra da su veliki favoriti i Švajcarac Rodžer Federer koji nišani 18. Gren slem titulu, ali i Britanac Endi Mari, koji ga je pobedio u finalu poslednjeg US Opena. "Mari je postao Gren slem i olimpijski sampion. On je veliki igrač, mentalno je ojačao i počeo da veruje u svoje sposobnosti, što je ključ uspeha", rekao je Đoković koji u prvom kolu Melburna u noći između nedelje i ponedeljka igra protiv Francuza Pol-Anrija Matjea.
