> Izvor: B92
> Datum: četvrtak 7.02.2013.  
> Rubrika: sport_tenis
> Naslov: Ana: Tužna što propuštam Slovačku
> Članak:

Najbolje rangirana srpska teniserka Ana Ivanović razočarana je što zbog povrede neće moći da igra za reprezentaciju Srbije protiv selekcije Slovačke u Nišu.
Ivanovićeva je morala da otkaže učešće u meču prvog kola Svetske grupe Fed kupa zbog povrede ramena zadobijene na Australijen openu prošlog meseca.
Meč u niškoj dvorani Čair propustiće i Jelena Janković, takođe zbog povrede, tako da će Srbija protiv Slovačke biti izuzetno oslabljena.
"To je veoma razočaravajuće. Zaista sam se nadala da ću fizikalnom terapijom rešiti problem sa povredom što je pre moguće. Uvek je tako uzbudljivo igrati u Srbiji jer nemamo mnogo prilika za to, pa sam jako tužna što propuštam meč sa Slovačkom. Nastavljam sa oporavkom i pokušaću da se što pre vratim na teren", izjavila je Ivanovićeva. Na spisku selektora Dejana Vraneša su Bojana Jovanovski, Aleksandra Krunić, Vesna Dolonc i Ivana Jorović. Meč prvog kola Fed kupa izmedju Srbije i Slovačke igra se u Nišu 9. i 10. februara.
