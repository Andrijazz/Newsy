> Izvor: B92
> Datum: ponedeljak 11.02.2013.  
> Rubrika: sport_tenis
> Naslov: RF: Kontrole krvi i biološki pasoš
> Članak:

Drugi teniser sveta Rodžer Federer založio se danas za češće antidoping kontrole u tom sportu.
Švajcarac se tako pridružio Britancu Endiju Mariju, koji je prvi zatražio da se u tenisu češće obavljaju testovi na krvni doping.
"Trebalo bi da bude više testova na krvni doping, a podržavam i uvođenje biološkog pasoša. To je važno kako bismo bili uvereni da je tenis čist sport", rekao je Federer.
On je naglasio da bi za češće antidoping kontrole neophodno više novca. "Možda bi Gren slem turniri trebalo najviše da ulože u taj fond, budući da oni imaju najviše da izgube, ukoliko je neko od igrača pozitivan ", rekao je Federer. On je ipak, naglasio da smatra da je tenis jedan od najčistijih sportova. "Smatram da je tenis veoma čist sport, sa možda jednim pozitivnim slučajem godišnje. Neki su greškom pozitivni, ali glupost i te kako može da vas uvali u nevolju", rekao je Federer, koji je prvi nosilac na turniru u Roterdamu, na kojem je pobedio 2005. i prošle godine.
