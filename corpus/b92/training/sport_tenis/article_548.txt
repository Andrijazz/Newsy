> Izvor: B92
> Datum: nedelja 21.04.2013.  
> Rubrika: sport_tenis
> Naslov: FED: Srbija ispala iz Svetske grupe
> Članak:

Srpske teniserke nisu uspele da obezbede opstanak u Svetskoj grupi I FED Kupa porazom od Nemačke ukupnim rezultatom 3:2.
Pobednik je odlučen u dublu, Aleksandra Krunić i Vesna Dolonc poražene su sa 6:2, 6:4 od Ane Lene Grenefeld i Sabine Lisicki.
Posle prvog dana rezultat je bio 1:1. Ivanovićeva je osvojila prvi bod za Srbiju pobedom nad Monom Bartel sa 7:6, 2:6, 6:2, dok je izjednačenje svojoj reprezentaciji donela Anđelika Kerber trijumfom nad Bojanom Jovanovski sa 7:5, 6:2.
Drugog dana Srbija je ponovo povela preko Ane Ivanović koja je pobedila Anđeliku Kerber sa 7:5, 7:5. Bojana Jovanovski je sa 2:1 (6:1, 3:6, 6:3) poražena je od Mone Bartel, koja je donela izjednačenje svom timu u duelu plej-ofa Svetske grupe FED kupa. Nemačka će sledeće sezone igrati u Svetskoj grupi I, a Srbija u Svetskoj grupi II Fed kupa.
Posle sigurnog servis gema, Bartelova je posle velike borbe došla i do brejka i brzo povela sa 2:0. Iako je Bojana dosta vršila pritisak na servisu nemačke teniserke i imala čak dve prilike za brejk, Bartelova se odbranila, a potom ponovo oduzela servis Bojani za nastavak niza do 4:0. Srpsla teniserka nije imala rešenja za igru protivnice sve do šestog gema, koji je konačno i osvojila. U gemu za ostanak u setu srpska teniserka je mogla do brejk lopte, ali nije to iskoristila, pa je Nemica povela sa 1:0 u setovima. U prva dva gema nije bilo neizvesnosti. U svom drugom serivs-gemu Bojana se mučila, ali je ipak uspela da stigne do 2:1. Tri duple servis greške, kao i neiznuđene greške Nemice olakšale su srpskoj teniserki da osvoji brejk za 3:1. To je vratilo samopouzdanje Bojani koja i naredni gem osvaja vrlo lako. Pru rezultatu 5:3 Jovanovski je servirala za set, a taj gem je osvojila sa 40:30 i izjednačila. Na početku trećeg seta obe teniserke su bile sigurne na svojim servisima. Bojana je imala priliku za brejk u trećem, ali se Nemica odbranila za 2:1. Od tada se nastavila velika borba za svaki poen, ali brejkova nije bilo ni na jednoj strani sve do osmog gema. Tada je Bartelova iskoristila priliku i povela sa 5:3 i već u sledećem gemu servirala za meč. Nemica je bila sigurna i donela je izjednačenje Nemačkoj 2-2.
Iako je Ana dobro odigrala prvih nekoliko poena u meču, usledio je preokret, a Kerberova je odmah došla do brejka za vođstvo od 1:0, a potom ga je lako osigurala. Ivanovićeva je u narednom gemu konačno sačuvala svoj servis i smanjila na 2:1. Srpska teniserka je do tada napravila veliki broj grešaka, a pošto je Kerberova povela sa 3:1, zaigrala je mnogo agresivnije, što je rezultiralo njenom boljom igrom i brejkom u šestom gemu za izjednačenje. Ana je od tada nastavila da pritiska Kerberovu, ali brejkova ni na jednoj strani nije bilo u narednih pet gemova, da bi Ana potom došla do prilike da već u 12. gemu završi set. Njenu prvu priliku nemačka teniserka je odbranila, ali drugu nije, pa je Ivanovićeva osvojila prvi set sa 7:5. Najbolja srpska teniserka nastavila je sa dobrom igrom i u drugom setu, bila je sigurna na svojim servisima, dok je dosta pritiskala Kerberovu na njenom. Ipak, brejkova u prvih nekoliko gemova nije bilo sve do osmog gema, kada je Ana iskoristila greške nemačke teniserke, koja je na kraju predala brejk Ivanovićevoj dvostrukom servis greškom za 5:3. Srpska teniserka je tako došla do prilike da servira za meč, ali se Kerberova odbranila, da bi potom obe bile sigurne na svojim servisima u naredna tri gema. Ivanovićeva je potom u 12. gemu došla do nove prilike da završi meč, obezbedila je dve meč lopte, ali ih je nemačka teniserka spasila, ali treću nije, pa je Ana došla do trijumfa sa 7:5, 7:5, posle jednog sata i 56 minuta igre.
