> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: DK: Srbija u četvrtfinalu u SAD
> Članak:

Dejvis kup reprezentacija Srbije gostovaće u četvrtfinalu timu Sjedinjenih Država.
Amerikanci su, teže nego što se očekivalo, savladali Brazil, 3:2.
Odlučujući poen doneo je Sem Kveri pobedivši Tijaga Alveša a četvrtfinale je na programu od 5. do 7. aprila u Sjedinjenim Državama.
Duel SAD - Brazil igran u Džeksonvilu na brzoj podlozi bio je zanimljiv od samog početka, Kveri je savladao Belučija u tri seta a Izner Alveša jednako brzo pa se činilo da je sve odlučeno. Braća Brajan, bez sumnje najbolji dubl sveta, izgubili su od Mela i Soareša posle pet odigranih setova pa je sledeću 'meč loptu' imao Izner u duelu sa Belučijem. Vodio je sa 1:0 i 2:1 u setovima i izgubio pa su na 2:2 na teren izašli Sem Kveri i Tijago Alveš.
Zanimljivo je da najtrofejnija teniska nacija u ovom takmičenju ima samo dve titule u prethodne dve decenije (1995. i 2007). Za Amerikance igraju Džon Izner i Sem Kveri, povremeno je u ekipi i Rajan Herison, 2012. godine u timu je bio i Mardi Fiš a 2011. je poslednji put nastupio Endi Rodik. I pored poraza od Brazilaca nema sumnje da će u dublu, ako ne bude povreda, igrati Bob i Majk Brajan, a po ATP listi najbolji u singlu su Izner (trenutno 16), Kveri (20) i Fiš (31). U prvih 100 su, trenutno, i Bejker (53), Herison (57) i Rasel (89). Selektor Dejvis kup tima je Džim Kurijer. Sa Čilenacima su Amerikanci kao domaćini 2006. godine igrali na travi, svi mečevi posle toga igrani su na betonu. Srbija i Sjedinjene Države jednom su se sreli u Dejvis kupu, na putu ka osvajanju trofeja Đoković, Troicki, Tipsarević i Zimonjić slavili su u Beogradskoj Areni u prvom kolu, u martu 2010. godine, 3:2. Tada su prvog dana Troicki i Đoković bili bolji od Iznera i Kverija (u oba meča 3:1), Bob Brajan i Izner su u dublu pobedili Tipsarevića i Zimonjića (3:1), a poen odluke doneo je Novak Đoković posle pet setova sa Iznerom. Poslednji, revijalni meč, odigrali su Troicki i Kveri, Kveri je slavio (2:0).
