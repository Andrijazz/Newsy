> Izvor: B92
> Datum: ponedeljak 29.04.2013.  
> Rubrika: sport_tenis
> Naslov: ATP: Novak suvereno vodi
> Članak:

Prvi reket sveta Novak Đoković i ove nedelje ima ubedljivu prednost na čelu ATP liste, pošto ima više od 4.000 bodova više od Rodžera Federera.
Janko Tipsarević je i ove nedelje deseti na svetu, dok je svoju poziciju zadržao i Viktor Troicki, koji je 46. na svetu.
Dušan Lajović je u odnosu na prošlu nedelju nazadovao za pet pozicija i sada je na 160. mestu, dok je Boris Pašanski 21 poziciju iza njega, posle pada za četiri mesta.
Među prvom desetoricom nije bilo nikakvih promena, iza Đokovića i Federera nalaze se redom Britanac Endi Mari i dvojica španskih tenisera David Ferer i Rafael Nadal. Prvu desetoricu kompletiraju Tomaš Berdih, Huan Martin del Potro, Žo-Vilfred Conga, Rišar Gaske i Tipsarević.
