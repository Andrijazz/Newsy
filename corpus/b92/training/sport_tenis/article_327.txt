> Izvor: B92
> Datum: ponedeljak 25.02.2013.  
> Rubrika: sport_tenis
> Naslov: DK: Janko Tipsarević propušta SAD!
> Članak:

Selekcija Srbije biće oslabljena u četvrtfinalu Dejvis kupa protiv SAD neigranjem Janka Tipsarevića.
Drugi reket Srbije, a deveti sveta istakao je da njegovo telo ne može da izdrži takmičarske mečeve duže od dva seta, pa će zbog toga propustiti Ajdaho.
"Predstojećih pedesetak dana očekuju me samo mečevi na tvrdoj podlozi. Imajući u vidu da je vreme trajanja mog povratka u punu takmičarsku formu neizvesno, procena je da moje telo može da izdrži ritam turnirskih mečeva na dva dobijena seta", rekao je Tipsarević.
Janko navodi da je malo verovatno da može da pruži maksimum u dva Dejvis kup meča u toku jednog vikenda. "Smatram da je mnogo odgovornije da ovu vrstu odluke donesem i podelim sa saigračima i selektorom blagovremeno, kako bi se svi prilagodili situaciji", dodao je Tipsarević koji će prvi put posle 14 godina propustiti meč u Dejvis kupu. Duel četvrtfinala Dejvis kupa između SAD i Srbije igra se u Bojsiju, država Ajdaho od 5. do 7. aprila na tvrdoj podlozi.
