> Izvor: B92
> Datum: utorak 5.02.2013.  
> Rubrika: sport_tenis
> Naslov: Novak: Za deset godina otac
> Članak:

Novak Đoković je svetska ikona, jedan je od omiljenih sportista u Kini, gde je odgovarao na razna pitanja fanova putem tamo populrne društvene QQ mreže.
Najbolji teniser sveta je početkom januara otvorio i svoj nalog na kineskoj društvenoj mreži Weibo. U nepunih mesec dana Novak ima blizu 200 hiljada fanova.
Među interesantnim pitanjima bila su da li je razmišljao o Federerodom rekordu od 17 Gren slem titula, njemu i Mariju kao naslednicima rivalstva Švajcarca i Nadala, njegovim prioritetima u 2013. godini…
Pitanje: Da li si ikada razmišljao o obaranju Federerovog rekorda od 17 osvojenih Gren slem titula? Novak: Nisam razmišljao o tom rekordu, ali definitivno želim da osvojim još mnogo GS turnira. Pitanje: Vladalo je veliko interesovanje za finalni meč koji si igrao protiv Marija, da li misliš da bi duel tebe i Marija mogao da zameni duel Federera i Nadala? Novak: Možda, ali ne mora da ga zameni, rivalitet mene i Marija je sasvim drugačije od rivaliteta Rodžera i Rafe. Naši mečevi su još jedno interesantno rivalstvo na turu. Pitanje: Zahvaljujući tebi, naučio sam mnogo o tenisu i životu, pravi si uzor. Da li možeš da mi kažeš kako prevazilaziš poteškoće i savladavaš izazove u životu i karijeri? Novak: Hvala! To je zaista inspirativno čuti. Nije lako kada se nađete u teškoj situaciji, uvek se trudim da budem pozitivan i verujem da mogu sve da prevaziđem. Nažalost, ne postoji recept za to. Pitanje: Nole, koji GS ti je prioritet ove godine? AO, Vimbldon ili Rolan Garos? Novak: Rolan Garos definitivno! Ali, ne bih imao ništa protiv da osvojim sva 3 :) Pitanje: Kako se opuštaš kada si umoran? Kako se motivišeš? Novak: Opuštam se u društvu devojke i prijatelja. Šetamo u prirodi, čitamo, kuvamo. Veoma mi je važno da sam okružen ljudima koji me vole, uz njih povratim energiju kada sam umoran ili neraspoložen. Pitanje: Zdravo, Nole. Želim ti da osvojiš Gren slem u Melburnu. Kako vidiš sebe kroz 10 godina? Novak: Hvala! Kroz 10 godina? Hmm, vidim sebe u ulozi oca :) Pitanje: Da li ti dizajniraš Uniqlo majice koje nosiš ili biraš od već postojećih? Novak: Radimo zajedno, oni mi predlože nekoliko opcija, ja im kažem koja mi se najviše dopada i onda rade na tome. Zaista fantastično rade! Da li ti se sviđa oprema u kojoj igram? Pitanje: Dragi Nole! Da li umeš da plivaš? Koji ti je omiljeni stil: prsno, kraul, leptir ili leđno? Novak: Naučio sam da plivam još kao mali i plivam sve stilove.
