> Izvor: B92
> Datum: utorak 12.02.2013.  
> Rubrika: sport_tenis
> Naslov: Povukla se gospodarica tenisa
> Članak:

Jedna od najdominatnijih sportistkinja u istoriji Ester Ferher, koja se takmiči u tenisu u kolicima, odlučila je da se povuče.
31-godišnja Holanđanka, koja je osvojila četiri zlata u singlu i tri u dublu na Paraolimpijskim igrama, nije doživela poraz od 2003. godine, a od tada je zabeležila 470 pobeda na 120 turnira i svojim protivnicima je prepustila samo 18 setova. Karijeru je završila sa skorom od 700 pobeda i samo 25 poraza.
Ferherova je slavila na svakom Gren slemu na kojem je učestvovala u singlu i osvojila je 21 titulu, dok u konkurenciji dublova ima dve više. Zanimljivo je da od 2004. do 2006. godine nije izgubila nijedan set. "Ester Ferher je neverovatan ambasador, ne samo za tenis, već za sportiste sa invaliditetom", rekao je prvi čovek ITF Frančesko Riči Biti, "Ona je inspiracija za mnoge, a tenis za ljude u kolicima joj duguje veliku zahvalnost za sve". Ferherova, koja se odlučila za tenis u kolicima zbog komplikacija posle operacije kičme, kada je imala 12. godine, počela je karijeru 1999. godine i ubrzo je postala najbolja na svetu, a to je i ostala do povlačenja. "Volim ovaj sport više od ostalih. Jeste da sam se dosta žrtvovala, ali uživam", rekla je Ferherova prošle godine kada je upitana odakle joj motivacija da i dalje igra, "Moja glavna motivacija je smisao ovog sporta, jednostavno, volim ga, volim treninge, ali i činjenica da u nekim stvarima i dalje mogu da napredujem".
