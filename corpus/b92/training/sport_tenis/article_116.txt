> Izvor: B92
> Datum: utorak 29.01.2013.  
> Rubrika: sport_tenis
> Naslov: "Prekretnica poraz od Melcera"
> Članak:

Poraz od Jirgena Melcera u četvrtfinalu Rolan Garosa bio je prekretnica u karijeri Novaka Đokovića, tvrdi njegov trener Marijan Vajda.
Tada se Đoković mučio sa servisom, početkom te godine promenio je reket, a meč od Melcera izgubio je iako je imao dva seta i brejk prednosti.
Međutim, od tog Rolan Garosa Novak nijednom nije ispao pre polufinala nekog od GS turnira.

"Sa mentalnog aspekta, taj meč je bio prekretnica. Posle tog poraza Novak je ubedio sebe da mora vrednije da radi“, kaže Vajda.
"Počeo sam da radim sa njime 2006. godine i sećam se da mi je rekao: ", nastavio je Vajda priču za britanski Telegraf. Uz Vajdu, Đoković je jedno vreme čak angažovao i Toda Martina kao trenera. "Govorio sam mu da ne žuri, ali postojao je period 2009. kada jeste žurio i kada nije verovao. To nije bila dobra godina, bilo je mnogo uspona i padova. Angažovao je Toda Martina da mu pomogne da poboljša servis jer u tom periodu nije imao servis i forhend mu je bio kratak. Ali ako ste teniser koji može da dobija mečeve bez servisa i bez moćnih udaraca sa osnovne linije, to samo pokazuje koliko ste mentalno jaki", kaže Vajda, koji smatra da Martinov dolazak nije bio dobar potez.
"To je bilo kontraproduktivno. Delili smo nedelje, jednu ja, jednu on i ceo proces nije išao dobro. Nekako Tod nije prepozanavao Novaka kao celu osobu, nije bilo hemije. Ja sam bio iza scene, čekao sam i nisam želeo da odem jer shvatam da je trenerski posao proces. Ostajao sam strpljiv jer sam znao da Novak želi da napreduje sa svojim talentom i da je otvoren za saradnju. Imao je sjajnu osnovu, ali želeo je da poboljša neke detalje". Zatim je Vajda došao do ključnog dela, meča sa Melcerom koji je iz korena okrenuo stvari. "Čak i kada mi se vratio, ja sam želeo da radimo više, a on mi je nekada bežao. Ali kada je izlazio na teren bio je fokusiran, dobijao je važne poene, u osnovi je bio borac i nije odustajao ni od jedne loptice. I onda, posle poraza od Melcera, pogledao je sebe u ogledalo... Od tada ima ".
Sa Vajdom je saglasan i Đoković, ali osim meča sa Melcerom, Novak ističe i osvajanje Dejvis kupa. "Taj poraz jeste promenio stvari. Sećam se 2010. kao veoma posebne godine u mojoj karijeri jer su prvih šest meseci bili jako teški u pogledu rezultata, a kuburio sam i sa zdravljem. Osvojio sam titulu u Dubaiju, ali nisam imao igru, promenio sam tehniku servisa i imao mnogo mentalnih problema. Svaki sportista mora da ima takvu krizu u karijeri. Izgubio sam taj meč od Melcera, a onda sam od Vimbldona počeo da igram mnogo bolje i sa više samopouzdanja. Osećao sam neko ogromno olakšanje, pre svega na psihičkom nivou. Servis mi se vraćao, a onda je u pravom trenutku za mene i moju zemlju došao i taj Dejvis kup. Tada sam dobio snažan vetar u leđa i to je okrenulo  u moju korist", objašnjava Đoković. Novak je dugo kaskao za Federerom i Nadalom, ali uspeo je da istraje. "Četiri godine sam bio treći na svetu, ali još sam osećao da nisam ispunio svoj potencijal. Osećao sam da mogu da ostvarim svoj talenat do maksimuma u godinama koje dolaze i onda sam napravio tu, kako moj trener kaže, ključnu promenu u glavi i mentalitetu. Od tada su se sve kockice složile", zaključio je najbolji teniser sveta. Posle osvajanja Australijan opena Đoković je u društvu legendi Stefana Edberga i Borisa Bekera sa šest Gren slem trofeja i dve godine u nizu prvi je teniser sveta.
