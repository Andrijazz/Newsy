> Izvor: B92
> Datum: utorak 8.01.2013.  
> Rubrika: sport_tenis
> Naslov: Obradović i Vraneš još 4 godine
> Članak:

Selektori teniskih reprezentacija Srbije dobili su poverenje i nove četvorogodišnje mandate, odlučio je TSS.
Na sednici Komisije TSS posle detaljne analize svih kandidata zaključeno je da Bogdan Obradović i Dejan Vraneš ostanu na funkciji.
Obradović je 2010. osvojio Dejvis kup sa našim muškim timom, dok su devojke predvođene Dejanom Vranešom stigle do finala Fed kupa 2012.
Komisiju TSS čine predsednik UO Toplica Spasojević, sportski direktor Aleksandar Bolić i Radmilo Armenulić, profesor i počasni član saveza, a sednici su prisutvovali i direktor saveza Dušan Orlandić i menadžer Čedomir Šoškić. Pored Obradovića kandidaturu su još podneli bivši selektor Goran Bubanj i Roman Savočkin, dok su za mesto selektora ženskog tima konkurisala pored Vraneša tri kandidata: Roman Savočkin, Srđan Dašković i Petar Popović.
