> Izvor: B92
> Datum: sreda 19.06.2013.  
> Rubrika: sport_tenis
> Naslov: Novak: Ne odbijam jagode sa šlagom
> Članak:

Najbolji svetski teniser Novak Đoković rekao je pred start Vimbldona da je odmoran stigao u London.
Treći Gren slem sezone počinje u ponedeljak uz direktne prenose na televiziji B92, a prvi nosilac na turniru biće upravo Đoković.
„Ne igram psihološke igre sa svojim protivnicima u svlačionici. Najveći psihološki izazov sam sam sebi", rekao je Novak.
"Vodim psihološku borbu sa sobom da zadržim pozitivne misli tokom celog meča jer je intezitet veliki i i prolazim kroz brojne faze tokom kojih sumnjam i imam neke svoje strahove - da li ću pobediti ili izgubiti. Ukoliko zadržim pozitivne misli, protivnik to oseti." Pauzu između dva Grend slema, Đoković je iskoristio za odmor na Korziki. "Nisam se uopšte pripremao na Korziki. Samo sam se sunčao i pecao. To je prelepo mesto i bio mi je potreban odmor. Ne igramo tenis sve vreme. Potreban nam je odmor posle Pariza. Međutim, čim sam stigao u London, počeo sam da treniram na travi." Iako je zbog alergije na gluten, morao da izbaci neke namirnice iz ishrane, jagode sa šlagom ne odbija. "Šalite se? To je prva stvar koju sam probao kad sam došao. Kada sam prvi put igrao na Vimbldonu pre sedam, osam godina, prvo sam probao jagode sa šlagom. To je najpoznatija stvar u vezi sa Vimbldonom, zar ne? Tako da sam morao da probam. Kako su godine prolazile, sazrevao sam i naučio mnogo toga o sebi i svom zdravlju, imam poseban način ishrane koga se pridržavam posebno pre i tokom turnira. To mi pomaže da budem bolji." Žreb za Vimbldon je na programu u petak u 10 časova.
