> Izvor: B92
> Datum: petak 5.04.2013.  
> Rubrika: sport_tenis
> Naslov: Novak: Imao sam i sreće
> Članak:

Najbolji teniser sveta Novak Đoković rekao je da mu je drago što je uspeo da pobedi Džona Iznera i donese Srbiji prednost protiv SAD u četvrtfinalu Dejvis kupa.
Na startu duela dva tima u Bojsiju, Đoković je do trijumfa došao sa 7:6, 6:2, 7:5, posle dva sata igre.
"Bila je evidentna trema kod obojice na početku meča. Sa dosta opreza smo ušli u meč, napravio sam dve dvostruke servis greške i dozvolio mu da napravi brejk, ali sam imao dovoljno koncentracije i sreće da mu uzvratim. Mislim da je to bila prekretnica, jer je velika razlika u tom jednom setu. Drago mi je da sam doneo prednost Srbiji", rekao je Đoković. Đoković se posebno zahvalio srpskim navijačima koji su u velikom broju došli u Ajdaho da bi pratili naš tim. "Drago mi je što vidim navijače u tolikom broju. Mnogi su putovali danima i izdvojili su dosta novca da bi platili dolazak ovde, pošto je ovo mesto ipak udaljeno od delova Amerike gde je dosta Srba. Zahvalni smo im na podršci, oni su delom zaslužni za ovu pobedu", naglasio je Đoković. Srpski teniser je istakao da mu nije bilo lako da igra u uslovima kakvi su u "Tako Bel areni", koja se nalazi na nadmorskoj visini od 850 metara. "Imali smo šest dana priprema i to nam je pomoglo u adaptaciji na uslove koji su jedinstveni i ne možemo da ih doživimo na turnirima. Bilo mi je jako nezgodno da vraćam servis, trudio sam se da budem strpljiv i iskoristim prilike koje su mi se ukazivale", rekao je Novak.
