> Izvor: B92
> Datum: petak 4.01.2013.  
> Rubrika: sport_tenis
> Naslov: Azarenka se povukla iz Brizbejna
> Članak:

Prva teniserka sveta Beloruskinja Viktorija Azarenka odustala je od polufinala turnira u Brizbejnu zbog infekcije nožnog palca.
Ona je polufinalu trebalo da se sastane sa Serenom Vilijams.
Azarenka je objavila da ne može da nastupi u sledećem meču jer je posle manje pedikirske intervencije, zbog uraslog nokta, nastupila infekcija nožnog palca.
Beloruska teniserka je istakla da ova nezgodna povreda neće uticati na njene pripreme za odbranu titule na Australian Openu koji počinje u Melburnu 14. januara. Direktor turnira Kameron Pirson izjavio je da je povreda koju je Azarenka zadobila takva da teniserka neće moći da nastupi u polufinalu i izrazio nadu da će se oporaviti za Australian Open. "Želimo joj brz oporavak i nadamo se da ćemo je videti u Melburnu kako brani titulu", rekao je Pirson. Serena Vilijams će u finalu u subotu igrati protiv pobednice meča u kojem se sastaju Ukrajinka Lesi Curenko i Ruskinja Anastasija Pavljučenkova.
