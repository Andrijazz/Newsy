> Izvor: B92
> Datum: petak 1.03.2013.  
> Rubrika: sport_tenis
> Naslov: Đoković: Do kraja bilo neizvesno
> Članak:

Prvi reket sveta Novak Đoković rekao je posle plasmana u finale turnira u Dubaiju da mu nije bilo lako da slavi protiv Argentinca Huana Martina del Potra.
Đoković je do pobede nad Del Potrom došao sa 6:3, 7:6, posle jednog sata i 45 minuta igre, a u finalu ga očekuje duel sa boljim iz susreta drugog tenisera sveta Rodžera Federera i Tomaša Berdiha iz Češke.
"Odigrao sam loše kada je trebalo da završim meč. Ali Del Potro je odličan igrač, tako da je do kraja bilo neizvesno. On ima moćan servis i forhend sa osnovne linije, kojim može da uradi šta god da poželi. Zato sam morao da ostanem fokusiran sve vreme", istakao je Đoković. Srpski teniser je istakao da je veoma zadovoljan svojim igrama od početka turnira u Dubaiju. "Veoma sam zadovoljim igrama i načinom na koji izlazim na kraj sam sa sobom u teškim trenucima. Psihički sam ostao čvrst sve vreme i verovao sam da mogu da izdržim i dobijem meč u dva seta. Nisam sebi dozvolio da razmišljam negativno, već sam bio veoma pozitivan i pun samopouzdanja", naglasio je Đoković.
