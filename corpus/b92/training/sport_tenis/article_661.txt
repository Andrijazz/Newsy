> Izvor: B92
> Datum: ponedeljak 3.06.2013.  
> Rubrika: sport_tenis
> Naslov: Đoković: Jelena, hvala ti
> Članak:

Povodom smrti Jelene Genčić u prostorijama Teniskog saveza Srbije održana je komemoracija, na kojoj se putem pisma od nje oprostio i Novak Đoković.
Od nekadašnje šampionke, kasnije i uspešnog trenera, oprostili su se čelni ljudi vladajućeg tela srpskog tenisa i veliki broj njenih prijatelja.
Novakova majka Dijana Đoković pročitala je na komemoraciji veoma emotivno pismo najboljeg tenisera sveta.
"Draga moja Jelena, beskrajno sam tužan jer se danas opraštam od tebe. U životu si me pripremala za mnoge situacije, za pobede, za trijumfe, za naše trofeje, ali za naš rastanak potpuno sam nespreman. Opraštam se od tebe beskrajno tužan što ne mogu da te ispratim. Znam da bi se ljutila da odustanem i umanjim šansu da ispunim i ovu poslednju našu želju, da osvojim Rolan Garos", naveo je Đoković. Novak se zahvalio na svemu što ga je Jelena Genčić naučila i što je verovala u njega od prvog dana. "Hvala ti na strpljenju, na ogromnoj ljubavi. Hvala ti na svakodnevnoj podršci, na savetima koje pamtim, na toplim rečima koje su uvek nosile neku vanrednu poruku. Znaš da sam ih sve upamtio i da se tvojih pravila uvek držim. Naš poslednji razgovor, pre dve nedelje nije ukazivao da nešto nije u redu. Tužan sam jer si se i tada trudila da me oslobodiš bilo kakvih briga i uveravala me da je sve u redu, da si u bolnici jer je rutinska kontrola, da ne brinem nego da pobeđujem", napisao je Đoković. Na kraju, Đoković je poručio da je Genčićeva oduvek imala i da će uvek imati posebno mesto u njegovom životu. "Bila si dobri anđeo. I kad si me trenirala i kasnije, gde god da sam bio osećao sam tvoju podršku. Iskrenu. Snažnu. Bezrezervnu. Ostavila si neizbrisiv trag u našem tenisu. Dužni smo ti svi koji smo danas sa reketom u ruci. Obećavam ti da ću se potruditi da tvoje ime prenesem na buduće generacije i da tvoj duh večno bude prisutan na teniskim terenima", poručio je Đoković. U ime Teniskog saveza Srbije od Genčićeve se oprostio predsednik Upravnog odbora Toplica Spasojević, poslednji pozdrav od Teniskog kluba Partizan uputio je Sava Zorić, a emotivan govor imala je i njena nekadašnja saigračica Tamara Lukšić-Orlandić. Počasni potpredsednik Teniskog saveza Radmilo Armenulić istakao je da je Jelena odrasla u sportskoj porodici u kojoj su važili red, rad i disciplina i podsetio da je prvo bila fudbalski golman, kasnije i čuvar mreže rukometne reprezentacije, pre nego što je postala višestruka teniska šampionka. "Kao članica Partizana osvojila je više od 200 tofeja, a kasnije je svoje znanje prenela mnogim šampionima, uključujući i svetskog broja jedan Novaka Đokovića. Kada bih morao da sa dve reči opišem idealnog trenera rekao bih - Jelena Genčić. Bila je svojim učenicima vođa, prijatelj, savetnik i roditelj. Njen roman nije gotov, besmrtnost piše i dalje", istakao je Armenulić. Komemoraciji je osim rodbine i prijatelja prisustvovala i ministarka sporta Alisa Marić, potom počasni predsednik TSS Slobodan Živojinović, selektor Bogdan Obradović, Srđan i Goran Đoković, Dušan Grujić, kao i mnogi drugi poštovaoci Jelene Genčić. Jelena Genčić će biti sahranjena u sredu, 5. juna, od 15 časova u Aleji zaslužnih građana na Novom groblju u Beogradu.
