> Izvor: B92
> Datum: ponedeljak 22.04.2013.  
> Rubrika: sport_tenis
> Naslov: "Sistem doping kontrola je užasan"
> Članak:

Tomaš Berdih oštro je iskritikovao sistem doping kontrola u tenisu rekavši da bi trebalo otpustiti ljude koji su ga osmislili.
"Ne znam kako je sa drugima, ali ovaj sistem uopšte ne funkcioniše po mom mišljenju. Svakoga dana morate da kažete gde ste – to radim već tri ili četiri godine, a van turnira imao sam samo dve kontrole. Zašto ja moram sve to da radim, a oni dođu dva puta za četiri godine? To je potpuna besmislica“, rekao je Berdih.
Prema pravilima ITF-a, teniseri moraju da prijave svoju lokaciju barem tokom jednog sata dnevno za slučaj da dođe do kontrole. "Ukoliko su neki ljudi zaposleni kako bi mislili o tome i ovaj sistem jeste ono što su smislili, trebalo bi ih odmah otpustiti. Ovaj sistem je katastrofa", zaključio je Berdih.
