> Izvor: B92
> Datum: utorak 1.01.2013.  
> Rubrika: sport_tenis
> Naslov: Tomić: Teško protiv Novaka
> Članak:

Australijski teniser Bernard Tomić (ili Tomik kako on voli da ga zovu) izjavio je da će pokušati da iskoristi šanse protiv Novaka Đokovića.
Tomić i Đoković će se sastati u Pertu u okviru duela drugog kola Hopman kupa između Srbije i Australije.
„On je najbolji igrač na svetu u ovom trenutku i meni ne preostaje ništa drugo nego da dam sve od sebe.“
"Prošli put kada sam igrao protiv njega, u Torontu, on je pobedio sa 6:2, 6:3 ali stekao sam utisak da je bilo neizvesno. Imao sam puno brejk šansi. Moje šanse neće biti velike u sredu uveče, ali kada mi se ukažu moraću da ih koristim. Moram da izađem na teren sa verom i da odigram najbolje što mogu. Tada ću imati šansu." Srbija je inače veliki favorit u ovom duelu s obzirom da pored Tomića za Australiju nastupa Ešli Berti, dok je Novakova parnerka Ana Ivanović. Pobednik ovog duela će skoro sigurno obezbediti plasman u finale.
