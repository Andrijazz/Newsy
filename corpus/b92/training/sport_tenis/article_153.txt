> Izvor: B92
> Datum: nedelja 3.02.2013.  
> Rubrika: sport_tenis
> Naslov: DK: Raonić srušio Španiju
> Članak:

Teniska reprezentacija Kanade plasirala se u četvrtfinale Dejvis kupa, pošto joj je Miloš Raonić doneo odlučujući poen u duelu sa Španijom.
Kanađani su na taj način napravili veliko iznenađenje, pošto su Španci u poslednjih pet godina tri puta osvajali titulu u elitnom takmičenju.
Posle prva dva dana, Kanađani su vodili sa 2:1 na svom terenu, zahvaljujući pobedama u singlu, a Raonić je protiv Giljerma Garsije Lopesa slavio sa 6:3, 6:4, 6:2.
Raonić je prethodno bio bolji od Alberta Ramosa u letiri seta, dok je Frenk Dančević bio ubedljiv protiv Marsela Granoljersa. Jedini poen Španiji doneli su Granoljers i Mark Lopes, pobedom u dublu nad Danijelom Nestorom i Vašekom Pospišilom. Kanađani će se u četvrtfinalu sastati sa Italijom, koja je sa 3:2 pobedila Hrvatsku, dok će Španci morati da igraju za opstanak u Svetskoj grupi. Pored Kanađana i Italijana, plasman među osam najboljih timova izborili su i Srbija, Francuska, Argentina, Češka i Kazahstan.
