> Izvor: B92
> Datum: nedelja 6.01.2013.  
> Rubrika: sport_tenis
> Naslov: Janko: Konačno sam uspeo
> Članak:

Srpski teniser Janko Tipsarević rekao je posle pobede protiv Španca Roberta Bautista-Ahuta da je srećan jer je konačno uspeo da osvoji turnir u Čenaju.
Tipsareviću je titula u Čenaju četvrta u karijeri, posle Kuala Lumpuru, Moskve i Štugarta, a nadomak trijumfa bio je prošle godine kada je u finalu izgubio od Kanađanina Miloša Raonića.
"Konačno sam uspeo, ovde igram šest godina i prošli put sam bio nadomak trijumfa. Mogao sam da osetim pobedu, ali nisam uspeo. Nisam se uspaničio kada je Roberto osvojio prvi set, bio je bolji i dominantan u tom delu igre, ali uspeo sam da se saberem i korak po korak vratim u meč", rekao je Tipsarević posle pobede sa 3:6, 6:1, 6:3. Janko je zahvalio organizatorima turnira i obećao ljubiteljima tenisa u Čenaju da će nastaviti da dolazi u Indiju. Malo poznati Španac, 80. teniser na svetu, rekao je da je presrećan zbog načina na koji je startovao u 2013. godini. "Igrao sam najbolji tenis u životu. Ovo je moje prvo finale u karijeri i uvek ću ga pamtiti. Protiv Berdiha sam odigrao prvi meč protiv tenisera iz top 10, sada sam bio neverovatan u prvom setu, ali nisam se najbolje osećao u nastavku meča", rekao je Bautista-Ahut.
