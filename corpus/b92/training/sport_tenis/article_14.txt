> Izvor: B92
> Datum: sreda 2.01.2013.  
> Rubrika: sport_tenis
> Naslov: Venus Vilijams želi na Igre 2016.
> Članak:

Američka teniserka Venus Vilijams volela bi da učestvuje na Olimpijskim igrama 2016. godine u Rio da Žaneiru.
Starija Vilijamsova je sa mlađom sestrom Serenom osvojila zlato u Londonu, ali se već duže vreme muči sa autoimunom bolešću Sjegrenov sindrom.
"To je jedan od najvažnijih momenata moje karijere, kada sam olimpijac. Ne mogu ni da opišem koliko je to lepo, volela bih još jednom da se tako osetim“, rekla je 32-godišnja Venus.
"Do tada je ostalo još tri i po godine, tako da ću morati da održavam telo u formi. Ali ima još izazova osim OI, tu su Grend slem turniri i sve ostalo. Pokušaću da izvučem maksimu iz karijere dok još traje", dodala je američka veteranka. Venus Vilijams ima sedam Grend slem titula i četiri zlatne medalje sa olimpijskih igara, tri u dublu i jednu u singlu.
