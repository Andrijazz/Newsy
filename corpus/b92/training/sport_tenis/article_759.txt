> Izvor: B92
> Datum: četvrtak 11.07.2013.  
> Rubrika: sport_tenis
> Naslov: Troicki ispao posle 4 meč lopte
> Članak:

Srpski teniser Viktor Troicki izgubio je od Tima de Bakera sa 6:4, 4:6, 7:6 (8-6) u drugom kolu turnira u Bostadu.
U 12. gemu trećeg seta Viktor je imao dve vezane meč lopte, ali nije ih iskoristio. Potom je u taj brejk vodio sa 6:4, ali je De Baker uzeo četiri poena u nizu i došao do pobede.
Holanđanin će se u četvrtfinalu sastati sa Tomašom Berdihom, koji je u dva seta bio bolji od Martina Alunda.
Troicki je očajno počeo meč, već na startu je izgubio svoj servis, a De Baker je brzo poveo sa 4:0. Uzvratio je Viktor sa tri osvojena gema u nizu, ali je u preostala dva  gema Holanđanin odlično servirao i poveo je u setovima (6:4). Za razliku od prvog seta, Viktor je u drugom od početka igrao na nivou dovoljnom da se parira De Bakeru. Obojica su propustili po nekoliko brejk šansi, usledilo je primirje od nekoliko gemova, a odluka je pala u desetom - Viktor je došao do set lopte, a Holanđanin je bekhendom poslao paralelu u aut. U odlučujućem setu De Baker je prvi stigao do brejk lopte, ali je Troicki uspeo da osvoji taj peti gem i da povede sa 3:2. Šansi više nije bilo do završnice, kada je Troicki imao dve uzastopne meč lopte, ali je De Baker obe spasao hrabrim napadima forhendom. Troicki je u taj brejku vodio sa 5:2, uz dva mini brejka viška, ali je Holanđanin smanjio na 5:4. Ipak, Viktor je došao do dve uzastopne meč lopte, ali ni njih nije iskoristio. De Baker je potom stvorio meč loptu i već prvu je realizovao posle greške Troickog.
