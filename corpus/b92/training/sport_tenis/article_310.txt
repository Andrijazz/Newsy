> Izvor: B92
> Datum: subota 23.02.2013.  
> Rubrika: sport_tenis
> Naslov: Novak – Troicki, Janko na Davidenka
> Članak:

Novak Đoković i Viktor Troicki igraće jedan protiv drugog u prvom kolu turnira u Dubaiju, a Janko Tipsarević za rivala će imati Rusa Nikolaja Davidenka.
Ukoliko prođe Troickog, Novak će igrati u drugom kolu sa pobednikom meča Gofan – Bautista-Ahut, u četvrtfinalu mu je projektovani protivnik Andreas Sepi, a u polufinalu bi Đokovića trebalo da čeka Argentinac Huan Martin del Potro.
Novak i Viktor do sada su igrali 13 puta, Đoković vodi 12:1, a poslednji put igrali su prošle godine na Vimbldonu i Novak je slavio sa 6:3, 6:1, 6:3. Ako savlada Davidenka u prvoj rundi, Tipsarevića u drugoj čeka pobednik duela Tomić - Hanesku, a Janka bi u slučaju prolaska u četvrtfinale najerovatnije čekao Rodžer Federer. Tipsarević se sa Davidenkom do sada sastajao četiri puta, skor je 2-2, a poslednji duel odigrali su još 2011. u Moskvi, kada je Janko slavio sa 6:2, 7:5. Rus je trenutno 43. na svetu, a ove sezone najbolji rezultat mu je finale u Dohi. Federer se u prvom kolu sastaje sa Tunišaninom Malekom Jazirijem, a u njegovoj polovini žreba nalaze se Conga i Berdih, koji su potencijalni Rodžerovi suparnici u polufinalu.
