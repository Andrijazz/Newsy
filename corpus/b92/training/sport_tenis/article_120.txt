> Izvor: B92
> Datum: utorak 29.01.2013.  
> Rubrika: sport_tenis
> Naslov: Fuentes lečio i fudbalere, tenisere
> Članak:

Španski doktor Eufemijano Fuentes, kojem se sudi zbog dopinga u biciklizmu, rekao je da je lečio još mnoge sportiste, između ostalih fudbalere i tenisere.
Suđenje Fuentesu i četvorici njegovih saradnika za učešće u „Operaciji Puerto“, počelo je u ponedeljak i očekuje se da će se tek čudi o njegovoj povezanosti sa ostalim sportovima.
"Operacija Puerto" 2006. godine je potresla svet biciklizma, pošto je španska policija otkrila dokaze o lancu dopinga u profesionalnom biciklizmu. "2006. godine sam radio sa brojim sportistima - fudbalerima, teniserima, biciklistima, atletičarima i jednim bokserom. U to vreme, nisam radio ni za jedan biciklistički tim, već sa sportistima individualno", rekao je Fuentes ispred suda u utorak ujutro, ali nije dao nikakve dalje informacije. Prema pisanju "El Paisa", španska policija je pronašla 200 kesa krvi koje su Fuentes i njegovi saradnici držali zamrznute u stanu u Madridu. Pošto doping nije bio ilegalan u Španiji do 2006. godine, oni su optuženi za ugoržavanje javnog zdravlja i kršenje zakona o bezbednosti. Fuentes je priznat stručnjak po pitanju upotrebe nedozvoljene supstance EPO u sportu, pošto je izdao akademske članke na tu temu. Očekuje se da na sudu on neće negirati da je pomagao sportistima, ali da je to radio bez ugrožavanja njihovog zdravlja i da nije prekršio nikakve zakone. Španske vlasti nadovno poseduju snimke na kojima se vidi veliki broj za sada neidentifikovanih sportista koji ulaze u zgradu u kojoj je policija izvršila raciju. Fuentes je rekao da sve kese imaju na sebi kod i nadimak, a ne ime osobe koju je, kako kaže, lečio. Španski mediji, takođe, ističu da će glavni svedok tokom suđenja biti bivši biciklista Hesus Mansano, koji je pre nekoliko godina priznao da je učestvovao u doping programu doktora Fuentesa i da je u njegovoj klinici sreo veliki broj profesionalnih fudbalera. Takođe, jedan od svedoka trebalo bi da bude i bivši američki biciklista Tajler Hamilton. Ukoliko bude osuđen, Fuentes bi mogao da završi u zatvoru na dve godine maksimalno. Suđenje će trajati do 22. marta, a očekuje se da će do tada biti otrkiveno još dosta šokantnih informacija.
