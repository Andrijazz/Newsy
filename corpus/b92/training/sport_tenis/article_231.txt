> Izvor: B92
> Datum: ponedeljak 11.02.2013.  
> Rubrika: sport_tenis
> Naslov: Čile: Poraz Nadala u 2 finala!
> Članak:

Rafael Nadal nije uspeo da osvoji titulu na prvom turniru posle sedmomesečne pauze, iako je nastupio u dva finala
U finalu singla u Vinji del Mar Orasio Sebaljos iz Argentine odigrao je jedan od najboljih mečeva u karijeri i savladao je Rafaela Nadala sa 6:7 (2-7), 7:6 (8-6), 6:4.
Nadal je poražen i u dublu gde je igrao sa Huanom Monakom. Tu su bili bolji Paolo Lorenci i Potito Staraće sa 6:2, 6.4.
Sebaljos, 27-godišnjak koji je do sada igrao samo jedno finale u karijeri (2009. poražen u Sankt Peterburgu), za dva časa i 47 minuta borbe uspeo je da nadigra Nadala, koji je bio daleko od svog maksimuma. U prva dva seta nismo videli nijedan brejk - u prvom setu Nadal je u ranoj fazi spasao dve vezane brejk lopte, a isto je to učinio Sebaljos u drugom. Oba puta igrao se taj brejk - prvi je Nadal lako rešio u svoju korist, a u drugom je Argentinac odigrao nekoliko sjajnih udarac i zasluženo je izjednačio. Ipak, činilo se da će Španac doći do trijumfa kada je napravio brejk već u prvom gemu trećeg set. Međutim, Sebaljos je igrao odlično, napadao je forhendom, jednoručni bekhend bio mu je stabilan, a drop šotovima je izluđivao Nadala. Uspeo je Argentinac da napravi ribrejk i od tada je bio u naletu sve do kraja meča. Pri rezultatu 4:3 Nadal je hrabrim napadom spasao brejk šansu, ali na 5:4 mu nije bilo spasa. Tada Rafaelu nije bilo spasa - Sebaljos je odigrao jednu savršenu skraćenu lopticu, napravio je viner forhendom iz punog trka i napravio je brejk bez izgubljenog poena za konačni trijumf. Nadal je bio utučen posle poraza i evidentno je da će mu biti potrebno još neko vreme da uđe u formu, što je i normalno s obzirom na dužinu pauze. Špancu sada slede turniri u Sao Paulu i Akapulku.
