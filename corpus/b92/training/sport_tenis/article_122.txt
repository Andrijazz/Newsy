> Izvor: B92
> Datum: utorak 29.01.2013.  
> Rubrika: sport_tenis
> Naslov: Obradović: Šanse sa Belgijom 50:50
> Članak:

Selektor Dejvis kup reprezentacije Srbije Bogdan Obradović izjavio je da će naredni meč sa Belgijom biti veoma težak i procenio da nema favorita.
Srbija će od prvog do trećeg februara igrati sa Belgijom u mestu Šarlroa, u prvom kolu Svetske grupe Dejvis kupa.
"Belgija ima veoma jak tim. Imamo i mi. Novak Đoković će biti sa nama, kao i Viktor Troicki i Nenad Zimonjić. Zbog povrede neće igrati Janko Tipsarević. Mislim da su šanse 50:50, biće teško za oba tima", rekao je Obradović.
Jedan od najboljih dubl igrača sveta Nenad Zimonjić podsetio je da je Belgija pobedila Srbiju 2005. godine i da je ovo prilika za revanš. "To nam je bio jedan od retkih poraza na domaćem terenu. Sada, osam godina kasnije igramo ponovo sa Belgijom. Imamo peh sa Jankovom povredom i to što Novak dolazi kasnije iz Austtralije, pa će mu biti teško da se adaptira", rekao je Zimonjić.
On je dodao da veruje da je svim igračima stalo, a naročito Đokoviću da se revanšira za poraz. "Pobeda u meču sa Belgijom je izuzetno važna. Ovo će nam biti možda i najteži meč, jer je Janko povređen, a Novak dolazi kasnije", rekao je Zimonjić. Prema njegovim rečima, igrači neće imati mnogo vremena za adaptaciju. "Nadam se da će teren do petka biti u dobrom stanju. S druge strane, nije ni malo lako adaptirati se na šljaku. Mislim da ćemo svi biti spremni", rekao je Zimonjić.
U timu Srbije ponovo je Boris Pašanski, koji je istakao da je zbog toga veoma srećan iako je zamena za povređenog Janka Tipsarevića. "Nadam se da ću u ovoj godini igrati bolje nego u prethodnim i da ću se vratiti u prvih 100. Osećaj je izvanredan, zbog toga se igra tenis. Veliki uspeh je biti u ovako velikom timu", rekao je Pašanski. On je dodao da Belgija ima jak tim, ali da Srbija ima prednost što će igrati Novak Đoković, kao i Viktor Troicki i Nenad Zimonjić. Mladi Filip Krajinović naglasio je da imao dosta problema sa povredama i da je zbog operacije ramena dugo pauzirao. "Počeo sam da treniram. Imam novog trenera Ivana Ljubičića, koji mi mnogo pomaža. Velika mi je čast da radim sa tako velikim igračem kao što je on bio", rekao je Krajinović. Prema njegovim rečima, želi da odigra celu sezonu u kontinuitetu i nada se da će rezultat doći. "Zahvalio bih se selektoru što me je pozvao za Dejvis kup meč, to mi puno znači. Meni je čast što sam sa njima. Mislim da neće biti velikih problema sa Belgijom. Čekamo Novaka koji dolazi u sredu i drago mi je da ću ga videti posle dugo vremena", rekao je Krajinović.
