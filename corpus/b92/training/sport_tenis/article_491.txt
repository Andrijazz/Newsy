> Izvor: B92
> Datum: ponedeljak 8.04.2013.  
> Rubrika: sport_tenis
> Naslov: Obradović: Janku vrata otvorena
> Članak:

Selektor Srbije Bogdan Obradović rekao je posle plasmana u polufinale Dejvis kupa da su Janku Tipsareviću vrata našeg tima uvek otvorena.
Tipsarević je propustio sve ovogodišnje duele koje je naša reprezentacija igrala u elitnom takmičenju, prvo sa Belgijom, a potom i sa Sjedinjenim Državama.
Srbija će se u polufinalu sastati sa Kanadom, pošto je ukupnim rezultatom od 3:1 u pobedama bila bolja od Amerikanaca u Bojsiju.
Na pitanje od čega će zavisiti to da li će Tipsarević igrati u septembru sa Kanadom, Obradović je odgovorio: "Sve zavisi od Janka, za njega će vrata uvek biti otvorena. Svi znamo da je on imao problema u prvom delu sezone, nije bio najzdraviji, počeo je da pada u formi. Čuli smo se telefonom pre Bojsija, rekao mi je da mora da brani puno bodova i da hoće da ostane među osmoricom najboljih u toku sezone. Kada imate Novaka u timu, bilo bi fantastično i da Janko bude tu. Oni bi činili jedan od najjačih timova u Dejvis kupu". Duel sa Sjedinjenim Državama, tačnije poslednji meč, između Đokovića i Kverija obeležila je povreda srpskog tenisera, koji je nastavio da igra, ali je to sve teško palo i Obradoviću. "Sigurno je da mi je ta povreda teško pala. Zaista je neverovatno koliko je Novak spreman da se žrtvuje za svoj tim i reprezentaciju. To je izuzetan motiv. To što Novak radi za Srbiju, niko za Srbiju ne čini. To je samo još jedna u nizu stvari koju Novak čini za nas", istakao je Obradović.
