> Izvor: B92
> Datum: petak 8.02.2013.  
> Rubrika: sport_tenis
> Naslov: "Bilo u Srbiji, sada u Hrvatskoj"
> Članak:

Selektor FED kup reprezentacije Hrvatske Iva Majoli rekla je da joj je drago što sarađuje sa dve vrlo talentovane teniserke – Anom Konjuh i Donom Vekić.
„Srećna sam jer moja zemlja ima dve tako mlade i talentovane teniserke. Konačno, jer neko vreme nismo imali nijednu pravu teniserku – to se preselilo u Srbiju sa Jankovićevom i Ivanovićevom, a sada se vraća u Hrvatsku. Ovo je pravo vreme da budem selektor, nadam se da ćemo u budućnosti ostvariti sjajne rezultate“.
Ana Konjuh rođena je 27. decembra 1997. godine i nedavno je osvojila juniorski Australijan open. Dona Vekić će u junu napuniti 17 godina i počela je da se takmiči na seniorskom nivou - u Melburnu je u drugom kolu ispala od Karoline Voznijacki. "One su sjajne devojke, srećna sam što radim sa njima, kao i sa Petrom Martić, koja je takođe još mlada (22 god). Dona je neverovatno napredovala prošle godine, rad sa Dejvidom Felgejtom baš joj je prijao. Za mene je sjajno kada vidim poboljšanje u njenoj igri posle za mesec ili dva, biće je teško pobediti u budućnosti. I o Ani svi govore, uradila je sjajan posao u Australiji. Ove godine počeće da igra neke profesionalne turnire, što je odlično", kaže osvajačica Rolan Garosa iz 1997. godine. Majolijeva je potom nastavila sa pohvalama na račun dve nade hrvatskog tenisa. "Mislim da su devojke danas zrelije nego u moje vreme, a Anin i Donin stav je jako dobar i to pomaže. Naročito Donin, ona se na terenu ne plaši nikoga i misli da može da pobedi bilo koga, ali istovremeno gaji poštovanje prema drugima i fina je devojka. Obe su fine".
