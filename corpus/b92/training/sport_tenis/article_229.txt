> Izvor: B92
> Datum: ponedeljak 11.02.2013.  
> Rubrika: sport_tenis
> Naslov: Nadal: Rezultat nije najvažniji
> Članak:

Rafael Nadal izjavio je posle poraza od Sebaljosa u finalu turnira u Vinji del Mar da je najvažnija činjenica da se vratio na teren i da ponovo igra tenis.
“Koleno me i dalje muči, ali sa nedaćama moramo da se suočavamo na najbolji mogući način. Moram da se radujem daljem radu i uživam u onome što najviše volim, a to je da igram tenis”, izjavio je Nadal posle poraza sa 2-1 u setovima.
"Važno je kako sam igrao, ali za mene je ipak najbolji osećaj koji sam imao ove nedelje, igrao sam pred punim stadionom i pred jednom od najboljih publika u svom životu. Neću zaboraviti ovo mesto jer su ljudi pokazali koliko me vole", kaže Španac. Nadal je rekao da ga je dva poena delilo od titule i dodaje: "Od prvog dana govorim da mi rezultat nije najvažniji, iako bih voleo das am pobedio. Moj protivnik je zaslužio trijumf i čestitam mu. Ipak, dobio sam četiri meča u nizu i to je dobra vest. Bila je ovo nedelja u kojoj nismo znali kako će moje koleno reagovati. Istina je da imam dobrih i loših dana, ali mogu da se takmičim na određenom nivou", zaključio je sedmostruki osvajač Rolan Garosa.
