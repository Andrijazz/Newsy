> Izvor: B92
> Datum: ponedeljak 15.04.2013.  
> Rubrika: sport_tenis
> Naslov: WTA: Ana i Jelena miruju
> Članak:

Najbolje srpske teniserke Ana Ivanović i Jelena Janković zadržale su na najnovijoj WTA listi pozicije koje su držale i prošle nedelje.
Ivanovićeva je i dalje 17, Jelena poziciju iza nje, dok je Bojana Jovanovski posle pada za četiri pozicije na 44. mestu.
Među najboljih 100 nalazi se i Vesna Dolonc, koja je nazadovala za dve pozicije do 99. mesta, dok je Aleksandra Krunić 155. na svetu.
U odnosu na prethodnu nedelju, Jovana Jakšić je napredovala za jednu poziciju i sada je 290, a nju napredak očekuje i u narednim nedeljama. Na samom čelu, Serena Vilijams ima 11.115 bodova, ispred Marije Šarapove iz Rusije sa 10.240 i Beloruskinje Viktorije Azarenke koja je sakupila 9.325. Iza slede Agnješka Radvanjska, Na Li, Anđelika Kerber, Sara Erani, Petra Kvitova, Samanta Stosur i Karolina Voznijacki, koje su zadržale pozicije od prošle nedelje.
