> Izvor: B92
> Datum: subota 5.01.2013.  
> Rubrika: sport_tenis
> Naslov: Đoković: 2014. dolazimo po trofej
> Članak:

Najbolji svetski teniser Novak Đoković rekao je posle poraza od Španije u finalu Hopman kupa da se nada da će sledeće godine Srbija uspeti da osvoji trofej.
"Špancima čestitam na trofeju, bili su bolji. Ana, tebi hvala što si od svih koje si mogla, izabrala mene. Ja imam samo tebe. Treći put igramo zajedno, nismo uspeli da osvojimo titulu, nadam se da ćemo sledeći put uspeti", rekao je Djoković posle poraza u finalu u Pertu.
Srbija je izgubila ukupnim rezultatom 2:1, a pobednički poen Španiji doneo je miks dubl Fernando Verdasko - Anabel Medina Gariges koji je bio bolji od Đokovića i Ane Ivanović sa 6:4, 7:5. Vodeći poen za Srbiju prethodno je osvojio Novak Đoković pobedom nad Verdaskom od 6:3, 7:5, a izjednačila je Medina Gariges koja je bila bolja od Ivanović rezultatom 6:4, 6:7 (3:7), 6:2. "Reći ću slično kao i Novak, bili smo blizu, čestitam Anabel na sjajnoj igri. Nadam se da ćemo ponovo doći ovde i osvojiti titulu", rekla je Ivanovićeva. Španska teniserka Medina Gariges rekla je da celu karijeru sanja o ovakvom trijumfu. "Imam 30 godina i konačno mi se želja ispunila, tako da sam veoma, veoma srećna. Publika je bila odlična, kao na gren slem turnirima", poručila je ona.
