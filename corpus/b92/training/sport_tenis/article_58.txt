> Izvor: B92
> Datum: ponedeljak 7.01.2013.  
> Rubrika: sport_tenis
> Naslov: ATP: Mirno na vrhu
> Članak:

Prva ATP lista za 2013. godinu nije donela nikakve promene na vrhu u odnosu na prethodnu nedelju, pa Novak Đoković i dalje ima ubedljivu prednost.
Đoković na prvom mestu ima 12.920 bodova, a prate ga Švajcarac Rodžer Federer sa 10.265 i Endi Mari iz Velike Britanije sa 8.000.
Od srpskih tenisera, Janko Tipsarević je i dalje deveti, dok je Viktor Troicki na 38. poziciji, kao i na poslednjoj listi u 2012. Dušan Lajović je imao pad za dve pozicije i sada je na 165. mestu, dok je Boris Pašanski pokvario plasman za tri mesta i nalazi se sedam pozicija iza Lajovića. Iza najbolje trojice na listi najboljih tenisera nalazi se i dalje Španac Rafael Nadal, ali je jasno da će mesto prvog reketa svoje zemlje ustupiti Davidu Fereru, koji je odmah iza njega. Čeh Tomaš Berdih je na šestoj poziciji, ispred Huana Martina del Potra iz Argentine, Francuza Žo-Vilfreda Conge, Tipsarevića i Rišara Gaskea iz Francuske.
