> Izvor: B92
> Datum: nedelja 17.02.2013.  
> Rubrika: sport_tenis
> Naslov: Tužni niz Benetoa, Delpu 14. titula
> Članak:

Argentinac Huan Martin del Potro osvojio je 14. titulu u karijeri, pošto je u finalu turnira Serije 500 u Roterdamu pobedio Žilijena Benetoa sa 7:6 (7-2), 6:3.
Negativni niz 31-godišnjeg Francuza nastavlja se i ove godine, pošto je izgubio i osmo finale u karijeri, a od 2008. igrao je meč za titulu bar jednom godišnje. Ipak, Beneto će zadovoljan napustiti Holandiju jer je ostvario najveći trijumf u karijeri, u četvrtfinalu nad Federerom.
Prvi set bio je neobičan, sa čak četiri brejka, a Del Potro pri rezultatu 5:4 nije iskoristio dve set lopte i dozvolio je rivalu da napravi brejk. Ipak, u taj brejku je Argentinac bio koncentrisaniji i poveo je u setovima, a na pozitivnom talasu napravio je brejk na početku drugog seta, i to bez izgubljenog poena. Jedinu šansu da vrati brejk Beneto je imao već u sledećem gemu, ali Del Potro se izvukao i do kraja je bez problema završio posao za ukupno 101 minut igre.
