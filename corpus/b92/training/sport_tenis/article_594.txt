> Izvor: B92
> Datum: ponedeljak 29.04.2013.  
> Rubrika: sport_tenis
> Naslov: "Sa Federerom je saradnja nemoguća"
> Članak:

Direktor ATP turnira u Bazelu Rodžer Brenvald rekao je da Rodžer Federer verovatno neće nastupiti na tom turniru ove godine.
Brenvald je objasnio i zbog čega je došlo do problema sa Federerom za koga kaže da je uvek nedostupan.
„Rodžer je oduvek bio naš prioritet. Mi smo mu čak dozvolili i da promoviše svoje sponzore što nije uobičajeno. Zahvalni smo mu za vreme koje smo proveli sa njim."
"Stvar je veoma jasna. Mi smo mu poslali ponudu (za nastup na turniru) koju je on odbio. Zatim smo poslali još jednu ponudu, ali odgovor još uvek nismo dobili. Mi za pojavljivanje na turniru u principu ne plaćamo sa sedam cifara", rekao je Brenvald za švajcarske medije. On se takođe požalio i na činjenicu da sa ostalim zvezdama lično priča, a sa Federerom jedino preko njegovog agenta (Tonija Godsika). "Mi govorimo isti jezik, ali kada razgovaram sa Godsikom to nije zabavno. Nikada nisam video tako nešto. Ja mogu da kontaktiram Đokovića ili Marija kada hoću. Pričao sam lično i sa Nadalom. Ali sa Rodžerom to nije moguće." U ponedeljak je objavljeno i da će Rafael Nadal nakon 2004. prvi put nastupiti na ovom turniru.
