> Izvor: B92
> Datum: sreda 6.02.2013.  
> Rubrika: sport_tenis
> Naslov: Nadal se vratio ubedljivom pobedom
> Članak:

Španac Rafael Nadal vratio se pobedom posle sedmomesečne pauze zbog povrede, pošto je na startu turnira u Vinja del Maru pobedio Argentinca Federika Delbonisa.
Nadal je do svog prvog trijumfa u singlu još od kraja juna prošle godine došao sa 6:3, 6:2, posle jednog sata i 28 minuta igre.
U narednom kolu, trenutno peti teniser sveta će igrati protiv boljeg iz susreta svog sunarodnika Alberta Montanjesa i pobednika duela između Portugalca Žoaoa Souse i Danijela Himeno-Travera iz Španije.
Nadal je poslednji meč odigrao još 28. juna, kada je u drugom kolu Vimbldona izgubio od Lukaša Rosola. Zbog problema sa kolenima, Španac je više puta odlagao svoj povratak, a konačno se na teren vratio ove nedelje i odmah u paru sa Huanom Monakom zabeležio pobedu u dublu u Vinja del Maru. Samo dan kasnije, Nadal je slavio protiv Delbonisa, gotovo bez problema, ali je bilo očigledno da je daleko od svoje najbolje forme. Španac se kretao znatno sporije nego što su ljubitelji tenisa navikli, ali je to očekivano, s obzirom na povredu sa kojom se borio poslednjih meseci. Ipak, na kraju je sve izdržao i slavio posle skoro jednog i po sata igre.
