> Izvor: B92
> Datum: ponedeljak 28.01.2013.  
> Rubrika: sport_tenis
> Naslov: FK: Čehinje u najjačem sastavu
> Članak:

Češke teniserke, koje brane titulu u FED kupu, igraće protiv Australije sledećeg meseca u istom sastavu u kojem su u novembru u finalu pobedile Srbiju.
Selektor Petr Pala odredio je da u meču protiv Australijanki, 9. i 10. februara na domaćem terenu u Ostravi, u singlu igraju Petra Kvitova i Lusi Safarova.
Par u dublu ponovo će biti Andrea Hlavačkova i Lusi Hradecka, koje su stigle do finala US Opena i finala Olimpijskih igara u Londonu.
Češka je pobedom protiv Srbije u Pragu sa 3:1 postala treća zemlja koja je odbranila trofej FEDd kupa. Prethodno su to uspele Rusija (2007, 2008) i Italija (2009, 2010). Predstojeći meč sa Australijom biće prvi susret dva tima u FED kupu od raspada bivše Čehoslovačke 1993. godine.
