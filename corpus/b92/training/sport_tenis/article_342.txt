> Izvor: B92
> Datum: utorak 26.02.2013.  
> Rubrika: sport_tenis
> Naslov: Novak preko Viktora do 2. kola
> Članak:

Novak Đoković uspešno je započeo takmičenje na ATP turniru serije 500 u Dubaiju.
Najbolji svetski teniser je u srpskom derbiju savladao Vikotra Troickog sa 2:0, po setovima 6:1, 6:4.
Đokoviću je ovo bio prvi takmičarski meč od Dejvis kupa pre 25 dana, ali pauza se nije osetila u njegovoj igri. Bez većih problema je savladao Troickog 13. put u 14. međusobnom duelu a u drugom kolu ga čeka Roberto Bautista Agut koji je na startu iznenadio Davida Gofana.
Novak bi bio veliki favorit čak i da je Troicki u dobroj formi, a nije. Prvi teniser sveta silovito je počeo, odmah je napravio brejk i već nakon desetak minuta vodio je sa 3:0. Uspeo je Troicki da se 'upiše' u četvrtom gemu, ali to je bilo sve što je uradio u prvom setu. Usledila je još jedna serija od tri osvojena gema najboljeg svetskog tenisera koji je ekpresno došao do vođstva u setovima (6:1). Početkom drugog seta Viktor je zaigrao dosta bolje, ali to je bilo dovoljno samo da izbegne brejk u prvom gemu. Novak je nastavio sa svojom prepoznatljivom igrom, u trećem gemu je izborio još dve vezane brejk šanse i već prvu na mreži pretvorio u vođstvo od 2:1. Delovalo je da će Đoković rutinski do pobede, pri rezultatu 4:2 imao je brejk loptu, ali Troicki je spasao, a zatim se izborio za prvu brejk šansu na melču koju je pretvorio u izjednačenje (4:4). Imao je Troicki gem loptu u devetom gemu za vođstvo, ali nije je iskoristio, Novak je odmah napravio još jedan brejk a zatim je bez problema odservirao za pobedu i prolaz u drugo kolo.
