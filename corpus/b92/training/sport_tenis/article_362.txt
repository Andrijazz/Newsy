> Izvor: B92
> Datum: četvrtak 28.02.2013.  
> Rubrika: sport_tenis
> Naslov: Novak impresivno do polufinala
> Članak:

Najbolji teniser sveta Novak Đoković plasirao se u polufinale turnira Serije 500 u Dubaiju, pošto je deklasirao Andreasa Sepija sa 6:0, 6:3 za 65 minuta.
To je bio 11. Novakov trijumf u isto toliko mečeva sa Italijanom, a za plasman u finale Đoković će se boriti sa Huanom Martinom del Potrom.
Đoković je u prvom gemu na meču spasao brejk loptu i od tada je sve krenulo u pravom smeru i srpski teniser nadmoćno je dobio duel sa Sepijem.
Prvi gem trajao je neočekivano dugo, punih osam minuta, a dobio ga je na svoj servis Novak. Od tog trenutka Đoković je bio potpuno superioran na terenu - do kraja seta izgubio je ukupno šest poena i za 24 minuta osvojio je prvi set (6:0). Đoković je igrao fenomenalno - kretao se izvrsno, igrao je agresivno, sa raširenim ramenima i Sepi nije pronalazio rešenje za mašinu u koju je ušao. I drugi set Novak je počeo laganim gemom na svoj servis, a onda se Iralijan konačno upisao na semafor. Neverovatan je podatak da je to bio prvi gem Sepija na svoj servis u kojem je osvojio više poena. Italijan je opustio ruku, napadao je duboko forhendima i, uprkos nekim Novakovim odličnim udarcima i brejk lopti, uspeo je da izjednači na 1:1. Taj Sepijev gem bio je samo kratkotrajni bljesak - Italijan jednostavno nije mogao da izdrži tempo koji je Đoković nametnuo sa osnovne linije i u četvrtom gemu srpski teniser napravio je brejk, Sepi je poslao bekhend u aut za brejk loptu, da bi zatim Novak još jednu lopticu smestio na liniju i iznudio novu grešku Italijana - 3:1. To je bio ključni momenat, pošto je Novak lako čuvao gemove na svoj servis. Na 5:2 je propustio meč loptu na Sepijev servis, ali nije dozvolio da mu se ponovi kiks iz meča sa Bautista-Ahutom - uz tri neodbranjiva servisa došao je do dve vezane meč lopte i već prvu je realizovao drajv-volejom (6:0, 6:3). Huan Martin del Potro, Đokovićev rival u polufinalu, pobedio je Brandsa sa 6:4, 6:2, a ranije ove nedelje žalio se na probleme sa skočnim zglobom, zbog kojih je propustio veći deo 2010. godine. U međusobnim mečevima Novak vodi sa 7-2, a dobio je i prethodni dvoboj na završnom turniru u Londonu. Del Potro je 2009. godine osvojio US open, u karijeri ukupno ima 14 trofeja, a nedavno je bio najbolji u Roterdamu.
