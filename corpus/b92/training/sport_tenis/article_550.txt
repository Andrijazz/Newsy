> Izvor: B92
> Datum: nedelja 21.04.2013.  
> Rubrika: sport_tenis
> Naslov: Jovanovski veruje u srpski dubl
> Članak:

Srpska teniserka Bojana Jovanovski izrazila je žaljenje posle poraza u četvrtom meču Fed kupa od Mone Bartel 2:1 (1:6, 6:3, 3:6).
Nemačka je izjednačila rezultat na 2:2, tako da će pobednika odlučiti dubl meč.
„Žao mi je što nisam uspela da donesem treći poen Srbiji. Stegnuto sam ušla u meč i sa velikom željom da pobedim, ali sam izgorela u toj želji u prvom setu. U drugom setu sam se opustila i vratila sam se u meč. Igrala sam dobro, ali sam imala dosta oscilacija u igri“, rekla je Bojana Jovanovski.
Ona je izjavila da nije imala sreće u presudnim momentima. "Mona Bartel je igrala jako dobro. Dobro je servirala i nije mi davala šansu za brejk. U trećem setu sam došla do nekih prilika koje sam mogla da iskoristim, ali ona je u tim trenutcima imala dosta sreće i pogadjala je linije", reči su Bojane Jovanovski. Jovanovski veruje u prolaz dalje. "I dalje smo u igri, imamo šanse za opstanak u Svetskoj grupi. Navijaću za moje drugarice i mislim da možemo da pobedimo", veruje Jovanovski. Nemački dubl će igrati u sastavu Lisicki/Grenefeld, dok će naš tim igrati Vesna Dolonc i Aleksandra Krunić.
