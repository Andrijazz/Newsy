> Izvor: B92
> Datum: petak 14.06.2013.  
> Rubrika: sport_tenis
> Naslov: Hale: Federer 'biciklom' do Hasa
> Članak:

U polufinalu ATP turnira u nemačkom Haleu igraće Rodžer Federer i Tomi Has, te Mihail Južnji i Rišar Gaske.
Prvi nosilac Federer bio je više nego ubedljiv protiv Nemca ruskog porekla Miše Zvereva sa dva puta po 6:0, dok je Has u tri seta eliminisao Gaela Monfisa sa 6:7, 6:3, 6:3.
Drugi favorit Gaske je nadigrao Florijana Majera sa 6:3, 7:6, a Južnji lako pobedio još jednog Nemca, Filipa Kolšrajbera sa 6:3, 6:2.
Federer je uništio Zvereva za samo 40 minuta igre, pobedivši drugi put u karijeri bez izgubljenog gema. Sa druge strane, Has je preživeo 13 as udaraca Monfisa i posle skoro dva sata borbe izborio duel sa petostrukim šampionom Halea iz Švajcarske. Upravo je prošle godine Has šokirao sve pobedom nad Federerom u finalu ovog turnira.
