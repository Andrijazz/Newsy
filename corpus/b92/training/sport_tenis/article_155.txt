> Izvor: B92
> Datum: nedelja 3.02.2013.  
> Rubrika: sport_tenis
> Naslov: Porazi Pašanskog i Zikija za kraj
> Članak:

Srpski teniseri pobedili su Belgiju sa 3:2 u meču prvog kola Svetske grupe Dejvis kupa, pošto su Boris Pašanski i Nenad Zimonjić zabeležili poraze.
David Gofan pobedio je Pašanskog sa 6:4, 2:6, 6:2, dok je Stig Darsis slavio protiv Zimonjića sa 6:2, 6:4, u mečevima bez ikakvog značaja.
Naša selekcija je plasman u četvrtfinale obezbedila još u subotu pobedom dubla.
Srbija je prethodno u petak ostvarila dve pobede u singlu. Troicki je posle velikog preokreta pobedio Gofana sa 3:2, a Đoković je lako sa 3:0 savladao Olivijea Rohusa. Svoj prvi meč u Dejvis kupu posle pet i po godina Pašanski je odigrao odlično protiv favorizovanog rivala. Imao je u odlučujućem setu čak i brejk prednosti, ali je Gofan ipak uspeo da preokrene i pobedi. Zimonjić je protiv Darsisa odigrao svoj prvi singl meč posle pet godina i nikako nije uspevao da parira Belgijancu. Uprkos tome, uspeo je da oduševi publiku u "Spirudomu" atraktivnim potezima u pojedinim trenucima. Rival našoj reprezentaciji u četvrtfinalu biće Brazil ili SAD. U tom duelu Amerikanci posle dva dana vode sa 2-1 u pobedama i blizu su trijumfa. Ukoliko SAD ostvare pobedu, Srbija će od 5. do 7. aprila gostovati na severnoameričkom kontinentu.
