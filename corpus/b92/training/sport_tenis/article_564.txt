> Izvor: B92
> Datum: sreda 24.04.2013.  
> Rubrika: sport_tenis
> Naslov: Sampras: Novak će me nadmašiti
> Članak:

Legendarni Pit Samras veruje da je Novak Đoković sposoban da bar izjednači njegov rekord i šest puta zaredom bude prvi na ATP listi na kraju godine.
Sampras je na kraju svake godine od 1993. do 1998. godine bio na čelu liste, čime je nadmašio prethodni rekord od pet godina zaredom, koji je držao Džimi Konors.
Amerikanac, osvajač 14 Gren slem titula, koji je prošlog meseca igrao u dublu sa Đokovićem na egzibiciji u Los Anđeles, ističe da će srpski teniser moći da ponovi njegov rekord, a možda ga i nadmaši, ukoliko ostane zdrav. "Mislim da Novak može da ostane prvi reket svega nekoliko godina. Baš sam razmišljao o tome kada je osvojio Monte Karlo", rekao je Sampras, "Mogao bi da ostane broj jedan dosta dugo, pet ili šest godina zaredom. Ali, realno gledano, mogao bi da postigne i više ukoliko izbegne povrede". 25-godišnji Đoković je prošlu i pretprošlu godinu završio na prvom mestu ATP liste, na čijem čelu je i sada, i to veoma ubedljivo. Sampras, koji je bio najbolji teniser sveta 286 nedelja, ističe da je Đokovićeva konstantnost, pošto je igrao u 11 polufinala Gren slema zaredom i, takođe, osam od poslednjih deset finala, mogu dosta da mu pomognu u budućnosti. "Novak je neverovatno dobar. Iako u ovom trenutku veliki broj tenisera igra dobro, mislim da treba da ga brinu samo nekolicina. Rodžer, Rafa i Mari su jedini koji mogu da ga izazovu. Ako ostane zdrav, moći će da bude na vrhu koliko god bude želeo. Mislim da je zaista toliko dobar. Pobeđuje na tvrdoj podlozi, pobeđuje na šljaci, na travi. Postigao je zaista sve", naglasio je Sampras.
