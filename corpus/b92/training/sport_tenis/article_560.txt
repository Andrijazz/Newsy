> Izvor: B92
> Datum: utorak 23.04.2013.  
> Rubrika: sport_tenis
> Naslov: Ana Ivanović u drugom kolu
> Članak:

Srpska teniserka Ana Ivanović pobedom je startovala na WTA turniru u Štutgartu savladavši u prvom kolu Andreu Petković iz Nemačke sa 2:0 u setovima - 6:3, 6:2.
Ivanovićeva je neočekivano lako srušila otpor protivnice, trenutno 131. na svetu, a pre dve godine teniserke iz top 10. Delovala je sigurno i samouvereno, koristeći svaku grešku Petkovićeve, u čijoj igri se primećivalo dugotrajno odsustvo sa terena zbog povrede.
Nije bilo dileme o krajnjem ishodu pošto je srpska teniserka dominirala, diktirala tempo i sigurno osvajala poene. Potpuno zasluženo je izborila treću pobedu u četvrtom međusobnom duelu protiv vršnjakinje i dobre prijateljice. Ivanovićeva se u drugom kolu sastaje sa Ruskinjom Nađom Petrovom, koja je ranije danas pobedila Nemicu Dinu Ficenmajer sa 7:6 (7:2), 6:4. Petrova zauzima 11. mesto na WTA listi a od 13 dosadašnjih medjusobnih mečeva Srpkinja je dobila osam. Turnir u Štutgartu igra se za nagradni fond od 795.707 dolara.
