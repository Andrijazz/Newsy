> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Amerikanci čekaju Srbiju u Ajdahu
> Članak:

Meč četvrtfinala Dejvis kupa između Sjedinjenih Država i Srbije biće održan u gradu Bojsi, u državi Ajdaho, od 5. do 7. aprila.
Naš tim je u prvom kolu ovogodišnjeg takmičenja u Svetskoj grupi Dejvis kupa lako došao do pobede nad Belgijom sa 3:2, dok su Amerikanci istim rezultatom slavili protiv Brazila.
Sjedinjene Države su mnogo teže nego što se očekivalo došli do četvrtfinala, tek u petom duelu, pobedom Sema Kverija nad Tijagom Alvešom, a dva sata kasnije Teniski savez SAD objavio je i gde će meč biti odigran.
Najboljeg tenisera sveta Novaka Đokovića i ostale članove srpskog tima tako će u aprilu ugostiti "Tako Bel arena", koja ima kapacitet od 11.700 mesta i nalazi se u okviru Univerziteta Bojsi. Za sada još uvek nema informacija na kojoj podlozi će se igrati taj duel, a zanimljivo je da su Amerikanci sa Čileancima 2006. godine igrali na travi, a da su posle svi mečevi igrani na betonu. Srbija i Sjedinjene Države su se do sada jednom sreli u Dejvis kupu, i to na putu ka osvajanju trofeja Đoković, Troicki, Tipsarević i Zimonjić slavili su u "Beogradskoj areni" u prvom kolu, u martu 2010. godine, 3:2.
