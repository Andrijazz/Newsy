> Izvor: B92
> Datum: utorak 22.01.2013.  
> Rubrika: sport_tenis
> Naslov: DK: Španci bez Ferera i Nadala
> Članak:

Teniska reprezentacija Španije igraće duel 1. kola Dejvis kupa protiv Kanade bez najboljih igrača Davida Ferera i Rafaela Nadala.
’Crvenu furiju’ će na duelu u Vankuveru koji se igra od 1. do 3. februara predvoditi 11. igrač sveta Nikolas Almagro.
Selektor Dejvis kup selekcije Španije Aleks Koreča je pored Almagra pozvao Alberta Ramosa koji je 51. na svetu, kao i Marsela Granoljersa i Marka Lopesa koji će nastupiti u dublu.
Španci, inače petostruki osvajači ovog takmičenja, prošle godine su poraženi u finalu od Češke. Što se Kanade tiče, oni će biti u najjačem sastavu. Predvodiće ih Miloš Raonić, a igraće još Vasek Pospišil, Frenk Dančević i Danijel Nestor.
