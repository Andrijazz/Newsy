> Izvor: B92
> Datum: nedelja 31.03.2013.  
> Rubrika: sport_tenis
> Naslov: Đoković stigao u Bojsi
> Članak:

Prvi reket sveta Novak Đoković stigao je u subotu uveče po lokalnom vremenu u Bojsi i priključio se Dejvis kup reprezentaciji Srbije.
Naš tim će od petka do nedelje sledeće nedelje u tom gradu igrati četvrtfinalni meč elitnog takmičenja sa selekcijom Sjedinjenih Država.
Đoković će prvi trening u Bojsiju odraditi u nedelju popodne, dok će pre njega to učiniti Ilija Bozoljac i Filip Krajinović.
U timu Srbije na meču sa Amerikancima biće još i Viktor Troicki i Nenad Zimonjić, koji treba da se tek priključe timu. "Amerikanci su zaista sjajni domaćini od prvog trenutka kada smo stigli. Mislim da su se i oni kod nas sjajno proveli, jedino što bih želeo da se desi ono što se njima nije desilo, da mi pobedimo", rekao je selektor Bogdan Obradović, "Obišao sam hotel, imamo sjajan prostor za kondiciju, teretanu, olimpijski bazen. Obišao sam i arenu "Tako bel", gde će se igrati meč. Sve je na vrhunskom nivou. Mislim da su Amerikanci zaista an svetskom nivou kada je u pitanju organizacija. Za mene su broj jedan. Svi rade maksimalno profesionalno svoj posao".
