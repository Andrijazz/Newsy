> Izvor: B92
> Datum: subota 27.04.2013.  
> Rubrika: sport_tenis
> Naslov: Nadal i Almagro ubedljivo do finala
> Članak:

Španski teniseri Rafael Nadal i Nikolas Almagro boriće se za titulu šampiona ATP turnira u Barseloni iz serije 500.
Obojica tenisera su lako stigla do finala. Nadal je sa 6:4, 6:0 razbio Kanađanina Miloša Raonića, dok je Almagro bio još ubedljiviji protiv Nemca Filipa Kolšrajbera sa 6:2, 6:1.
Finalni duel biće njihov deseti međusobni, a Almagro će pokušati da ostvari prvu pobedu. On je do sada protiv Nadala osvojio samo dva seta, jedan na šljaci.
"Kralj" šljake Nadal cilja svoju osmu uzastopnu titulu u Barseloni, a Raonića je 'počistio' sa terena nakon 72 minuta igre. Kanađanin je pružio solidan otpor samo u prvom setu kada je osvojio tri servis-gema i jednom oduzeo servis Nadalu, ali u drugoj deonici meča kao da nije ni postojao na terenu. Naime, od rezultata 5:4 u prvom setu, Nadal je nanizao sedam gemova i s lakoćom izborio priliku da osvoji 54. trofej u karijeri. Čovek koji će pokušati da okonča njegovu dominaciju u Kataloniji je njegov zemljak Almagro, koji je svom protivniku, Nemcu Filipu Kolšrajberu, prepustio svega tri gema. Almagru je trebalo samo 50 minuta da Nemca kući, a da pritom ni jednom nije morao da spašava svoj servis. Almagro je ispustio svega 10 poena na svoj servis, dok je u četiri od sedam brejk šansi oduzimao servis Kolšrajberu. Kiša pravi velike probleme organizatoru u Barseloni, u subotu su Španci bili brži od pljuska, ali je nevreme najavljeno i za dan finala.
