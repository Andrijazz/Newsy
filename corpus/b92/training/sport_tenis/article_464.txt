> Izvor: B92
> Datum: subota 6.04.2013.  
> Rubrika: sport_tenis
> Naslov: Novak pomaže Srbima u Bojsiju
> Članak:

Prvi reket sveta Novak Đoković pomogao je srpskim navijačima da dođu do karata za duel četvrtfinala Dejvis kupa sa SAD u Bojsiju.
Brojni srpski navijači došli su u Ajdaho iz svih krajeva Sjedinjenih Država da bi bodrili naš tim, a pojedini su tokom nedeljama čekali satima da bi upoznali srpske tenisere.
Đoković im se odužio tako što se postarao da navijači uđu u “Tako Bel arenu”, gde se igra duel Srbije i SAD, u kojem je posle prvog dana rezultat 1-1.
"Đoković je ponudio nekoliko karata za ljude koji ne mogu da ih priušte", rekao je Lazar Popović, "Rekao je da je voljan da ponudi zato što želi veću podršku naših ljudi. Rekao je da će nam dati još nekoliko karata i da će mu biti zadovoljstvo da to uradi. I, baš nas je usrećio". U petak, srpski navijači su bili veoma glasni, pošto su znali da će našem timu biti potrebna velika podrška. "Sigurno ću izgubiti glas, ali ne žalim, jer je ovo jedinstvena prilika i želim da je iskoristim i podržim naš tim", istakao je Popović. Sa Popovićem se složila i Ljiljana Leka, koja više od decenije živi baš u Bojsiju. "Bojsi je naš dom već 10-15 godina, ali je veliko zadovoljstvo što možemo da ugostimo naš tim ovde. Mislim da će biti zabavno. Sigurno ćemo pružiti veliku podršku našim momcima, zato što će imati manji broj navijača od američkog tima", istakla je Leka. Đoković je doneo vođstvo našem timu, pobedom nad Džonom Iznerom u tri seta, dok je potom Sem Kveri izjednačio posle velike borbe u pet setova sa Viktorom Troickim. Duel dva tima se nastavlja u subotu od 21 čas mečom dublova, dok su preostali singl susreti na programu u nedelju.
