> Izvor: B92
> Datum: petak 26.04.2013.  
> Rubrika: sport_tenis
> Naslov: Kako se Đoković pridržava dijete
> Članak:

Svako ko ima intoleranciju na gluten zna kako je Novaku Đokoviću, a prvi reket sveta ističe da je navikao da se pridržava potrebne dijete, uz malu pomoć.
Đoković je pre nekoliko godina otkrio da je intolerantan na gluten i od tada se pridržava posebne dijete, što mu je pomoglo i da poboljša svoju igru, a potom i postane najbolji na svetu.
"Uglavnom jedem kod kuće, tako da mi majka sprema specijalnu hranu", rekao je Đoković, koji je istakao da je dok je odrastao jeo dosta mesa, testa i slatkiša. Ipak, u poslednje vreme, Đoković izbegava tu hranu i onu koja bi mogla da mu škodi. "Teško je pridržavati se dijete, pošto je u mojoj zemlji poseban mentalitet što se tiče hrane. To baš i nije dobro za bezglutensku dijetu", rekao je Đoković. Ipak, uz pomoć majke Dijane, Đoković ističe da je otkrio da jela mogu da budu veoma ukusna i bez gkutena. "Sada mi je apsolutno normalno da jedem takvu hranu, sada obožavam maminu kuhinju. Kada sam kod kuće, najviše vremena upravo provodim u jelu", istakao je Đoković. Đoković se trenutno odmara posle osvajanja Mastersa u Monte Karlu, a sledeći turnir očekuje ga u Madridu, od 5. do 12. maja. Direktne prenose mečeva iz prestonice Španije moći ćete da pratite na televiziji B92.
