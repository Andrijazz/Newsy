> Izvor: B92
> Datum: četvrtak 20.06.2013.  
> Rubrika: sport_tenis
> Naslov: Novakov raspored do kraja sezone
> Članak:

Najbolji teniser sveta Novak Đoković objavio je program turnira na kojima će igrati do kraja godine.
Tokom proteklih šest meseci Đoković je učestvovao na deset turnira, od kojih je osvojio tri – Australijan Open, Dubai i Monte Karlo, a u nastavku kalendarske godine nastupiće na devet turnira i braniti ukupno 6.530 ATP poena.
Đokovićeva sledeća stanica je treći Gren slem sezone, Vimbldon, koji se igra od 24. juna do 7. jula. Prošle godine Novak je na Vimbldonu poražen u polufinalu od Rodžera Federera, tako da će braniti 720 poena. Nepunih mesec dana nakon Vimbldona najbolji teniser sveta braniće titulu na Rodžers kupu u Montrealu. Kanadski Masters šesti je po redu turnir iz ove kategorije u 2013. godini, a biće održan od 5. do 11. avgusta. Odmah nakon Montreala, Đoković će učestvovati na jedinom Masters turniru koji do sada nije osvajao, u Sinsinatiju, gde je stigao do finala prošle godine i predstoji mu odbrana 600 ATP poena. Poslednji Gren slem u 2013, US Open, na programu je od 26. avgusta do 8. septembra. Prošle godine Novak je zaustavljen u meču za titulu od Britanca Endija Mareja, tako da će braniti 1.200 bodova. Nakon letnje američke turneje, prvi reklet sveta uputiće se ka Beogradu, gde će sa kolegama iz reprezentacije Srbije odigrati polufinalni okršaj Dejvis kupa protiv selekcije Kanade (13-15. septembra).
Iz Beograda Đoković putuje u Kinu, gde će učestvovati na turnirima u Pekingu (30. septembar - 6. oktobra) i Šangaju (6-13. oktobra). Prošle godine, Novak je ubedljivo trijumfovao na azijskoj turneji i osvojio 1.500 poena. Najpre je u finalu Pekinga savladao Žoa-Vilfrida Congu, a nedelju dana kasnije u Šangaju Endija Mareja. Poslednji Masters u 2013. na programu je od 28. oktobra do 3. novembra u Parizu. Djoković će u glavnom gradu Francuske braniti samo 10 poena jer je prošle godine takmičenje završio u drugom kolu. Završni turnir sezone igra se od 4. do 11. novembra, a Đoković će braniti 1.500 poena nakon što je prošle godine u finalu u Londonu savladao Rodžera Federera. Povoljan ishod Dejvis kup okršaja između Srbije i Kanade u septembru značio bi plasman naše reprezentacije u drugo finale ovog takmičenja, koje je planirano za period od 15. do 17. novembra.
