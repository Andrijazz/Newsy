> Izvor: B92
> Datum: nedelja 10.02.2013.  
> Rubrika: sport_tenis
> Naslov: FK: Poraz Bojane, Slovačka vodi 2-1
> Članak:

Srpska teniserka Bojana Jovanovski izgubila je od Slovakinje Jane Čepelove prvi meč drugog dana prvog kola Fed kupa u niškom „Čairu“, pa Slovačka vodi 2-1.
Jovanovski je poražena sa 5:7, 7:5, 11:9, posle tri sata i 18 minuta igre, a na teren će uskoro izaći Danijela Hantuhova i Vesna Dolonc.
Prema prvobitnom planu, protiv Jovanovski je trebalo da igra Dominika Cibulkova, ali ona zbog povrede nije izašla ponovo na teren i zamenila ju je Čepelova.
Posle prvog dana duela Srbije i Slovačke rezultat je bio 1:1, pošto je Bojana Jovanovski prvo poražena u dva seta od Danijele Hantuhove, dok je Cibulkova potom predala meč Vesni Dolonc. Poslednji meč će odigrati dublovi dva tima. Bojana je odlično ušla u meč, osvojila svoj servis gem, ali joj je Čepelova uzvratila. Slovakinja je nastavila u istom ritmu i imala tri brejk prilike, koje je Jovanovski uspela da odbrani i povede sa 2:1. Ono što Čepelovoj nije pošlo za rukom, jeste srpskoj teniserki u sledećem gemu za 3:1, ali je Slovakinja uzvratila odmah. Tu Čepelova nije stala, pošto je osvojila naredna dva gema i tako preokrenula na 4:3, pre nego što je Bojana novim brejkom došla do izjednačenja. U naredna dva gema obe su bile sigurne na svojim servisima, pre nego što je Jovanovski posle vođstva 6:5 izborila prvu set loptu koju je i iskoristila i osvojila prvi set. U nastavku, Slovakinja je krenula ofanzivnije i lako je povela sa 2:0, a tada je usledilo Bojanino buđenje, pošto je osvojila naredna tri gema i povela. Pošto je Čepelova izjednačila usledili su brejkovi na obe strane, a to je prekinula Jovanovski sigurnim servis gemom za 5:4. Tada je Slovakinja odigrala znatno bolje i nanizala tri gema za izjednačenje u setovima sa 7:5. Odlučujući set počeo je boljom igrom Bojane, koja je brzo i lako povela sa 2:0, ali joj je slovačka teniserka uzvratila na isti način. Njen niz Jovanovski je prekinula u petom gemu za vođstvo od 3:2, a potom je došla i do brejka. Ipak, tada je Čepelova zaigrala znatno bolje, Bojana je i dalje imala dosta problema sa servisom i posle osvojena tri gema zaredom u desetom je servirala za meč. Jovanovski je odmah krenula agresivno, izborila tri brejk lopte i realizovala je tek treću za 5:5. Pošto je posle naredna dva gema bilo izjednačeno, igralo se na razliku i obe su osvajale svoje servise do 17. gema, kada je Bojana izuzetno loše servirala i Čepelovoj omogućila da odmah potom servira za meč. Ipak, Slovakinja je isto kao srpska teniserka u prethodnom gemu napravila previše grešaka, koje je Jovanovski iskoristila za 9:9. Isti scenario viđen je i u gemu koji je sledio, pa je Čepelova ponovo došla do prilike da servira za meč. Bez većih problema, Slovakinja je došla do dve meč lopte, a Bojana je obe odbranila, ali je treću iskoristila za trijumf posle skoro tri i po sata igre.
