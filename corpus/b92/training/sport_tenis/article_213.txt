> Izvor: B92
> Datum: subota 9.02.2013.  
> Rubrika: sport_tenis
> Naslov: Bojana: Žao mi je, bol me sprečio
> Članak:

Srpska teniserka Bojana Jovanovski istakla je posle poraza od Danijele Hantuhove u prvom meču Fed kupa da nije mogla bolje da odigra zbog bolova.
Jovanovski je dobro počela duel protiv Slovačke, ali je u nastavku rivalka sa sedam uzastopnih gemova preokrenula i slavila sa 7:5, 6:2.
"Nisam mogla mnogo da se krećem, osetila sam bol u jednom trenutku, nije ovo bila moja najbolja partija", rekla je Jovanovski posle poraza u Nišu.
Jovanovski je istakla da je nakon dobrog početka, bol u leđima sprečio da pruži bolju partiju. "Krenula sam jako dobro, popila sam jači lek, tako da nisam osećala bol. Posle dva-tri teža poena, bilo je teško, pa sam pokušala da skratim poene. Ona je iskusna, sve vreme je dobro servirala i reternirala. Žao mi što nisam uspela da donesem bod Srbiji", rekla je Jovanovski. Ona je u hali Čair izgubila od Hantuhove sa 7:5, 6:2, a u nedelju bi trebalo da izađe na teren protiv Dominike Cibulkove. "Ne znam da li ću igrati sutra, videću večeras da li će bolovi biti jači. Ako ne bude mnogo gore od ovoga, mislim da ću igrati", navela je srpska teniserka.
Jovanovski je dodala da ne oseća preveliki pritisak što je, zbog odsustva povredjenih Ane Ivanović i Jelene Janković, prvi reket srpskog tima. "Ovo mi je drugi put da igram kao prva teniserka Srbije u FED kupu. Uvek postoji pritisak, pogotovo što nisam trenirala dovoljno zbog bola u ledjima", zaključila je Jovanovski. Danijela Hantuhova je posle pobede nad Jovanovski da je odigrala jedan od boljih mečeva u poslednje vreme i istakla da se uvek oseća posebno kada igra za državni tim. "Dobro sam odigrala, bio je ovo jedan od mojih boljih mečeva. Uvek sam uzbudjena kada igram za svoju zemlju u FED kupu, to je poseban osećaj, mnogo je emocija, drago mi je što sam stigla do pobede", rekla je Hantuhova. Hantuhova je dodala da je pogotovo bila zadovoljna igrom u drugom setu u kojem je stigla do ubedljivog rezultata. U drugom subotnjem meču igraju Vesna Dolonc i Dominika Cibulkova. U nedelju su u hali Čair na programu još dva meča u singlu i jedan dubl, a dalje će se plasirati selekcija koja prva dodje do tri pobede.
