> Izvor: B92
> Datum: nedelja 24.02.2013.  
> Rubrika: sport_tenis
> Naslov: Jelena: Divna nedelja u Bogoti
> Članak:

Srpska teniserka Jelena Janković posle osvajanja titule u Bogoti izjavila je da je veoma srećna.
"Imala sam divnu nedelju ovde, bilo je ovo neverovatno iskustvo. Vrlo sam srećna što sam prvi put došla u Bogotu i osvojila svoju 13. titulu, to ceo boravak ovde čini lepšim“, izjavila je Jelena, koja je u finalu savladala Paulu Ormaečeu sa 6:1, 6:2.
"Želim i da čestitam Pauli, ona je takođe imala sjajnu nedelju, odigrala je dobro i naređala nekoliko pobeda", dodala je Jankovićeva. Jelena je u prestonici Kolumbije osvojila prvu titulu posle skoro tri godine, od marta 2010. godine i trofeja u Indijan Velsu.
