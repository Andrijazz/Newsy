> Izvor: B92
> Datum: sreda 3.04.2013.  
> Rubrika: sport_tenis
> Naslov: Izner: Mogu da iznenadim Novaka
> Članak:

Američki teniser Džon Izner veruje da može da iznenadi Novaka Đokovića u meču Dejvis kupa u Bojsiju.
Izner je Novaka pobedio prošle godine u Indijan Velsu, ali je izgubio preostala dva međusobna okršaja.
“Ne želim da mu dam previše ritma, bolje je da ni ja nemam ritam u igri, nego da ga obojica imamo. Pokušaću da se pobirnem za to, znam da je to ključno za meč sa Đokovićem”, rekao je 27-godišnji Izner.
"Sem (Kveri) i ja smo pobeđivali Novaka ranije i izaći ćemo na teren verujući da to možemo da ponovimo", dodao je Izner. Kveri je Đokovića savladao prošle godine u Parizu, ali je izgubio ostalih pet duela sa najboljim teniserom sveta. Izner je imao problema sa povredom, a ove sezone ima skor 7-7. "Dejvis kup izvlači ono najbolje iz mene. Ne igrate samo za sebe, već i za svoju zemlju. Zdrav sam, tu nema problema, ali jednostavno ne igram baš najbolje ove sezone. Tako to ponekad ide, ali pokušavam da zadržim pozitivno raspoloženja. Znam da kada se kockice sklope, a verujem da hoće, da ću biti težak protivnik svima", kaže Izner. Novak Đoković rekao je da nijedan pojedinačni uspeh ne može da se meri sa igranjem za Srbiju i pobedama koje ostvaruje za nacionalni tim. Četvrtfinale Dejvis kupa između Srbije i SAD na programu je od petog do sedmog aprila.
