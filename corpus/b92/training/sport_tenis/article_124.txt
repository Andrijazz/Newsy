> Izvor: B92
> Datum: sreda 30.01.2013.  
> Rubrika: sport_tenis
> Naslov: Đoković: Verujem u našu pobedu
> Članak:

Prvi teniser sveta Novak Đoković doputovao je u Šarlroa gde će predvoditi Srbiju protiv Belgije na startu Svetske grupe Dejvis kupa, od 1. do 3. februara.
"Tek sam doputovao i još uvek se privikavam na vremensku razliku, ali i na drugačije vremenske uslove. Drago mi je da sam sa reprezentacijom jer volim atmosferu kad smo zajedno. Žao mi je što Janko nije sa nama i želim mu brz oporavak", rekao je Đoković po dolasku u Šarlroa.
Šestostruki osvajač Gren slem titula naglasio je da će selektor Bogdan Obradović u predstojećem meču voditi računa o taktici, a da je njegovo da da sve od sebe. "Selektor će donositi odluke o taktici i o tome kad ko igra, ja ću dati sve od sebe i verujem u našu pobedu", poručio je Đoković koji je u nedelju u Melburnu osvojio četvrtu Gren slem titulu na Otvorenom prvenstvu Australije. Srbija je poslednji put igrala protiv Belgije 2005. godine na terenima Gemaksa, kada su pobedu odneli Belgijanci. Tada su za srpski tim igrali Novak Đoković, Janko Tipsarević, Viktor Troicki, Nenad Zimonjić i Dušan Vemić.
