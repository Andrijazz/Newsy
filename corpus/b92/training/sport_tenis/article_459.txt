> Izvor: B92
> Datum: petak 5.04.2013.  
> Rubrika: sport_tenis
> Naslov: DK: Srbija protiv nadmorske visine
> Članak:

Na konferenciji za medije, reprezentativci Srbije u tenisu govorili su o predstojećem meču protiv SAD u Bojsiju i uslovima u kojima će se odigrati.
Prvi teniser sveta Novak Đoković otvoriće duel sa Amerikancima, a ni on ne krije da će najveću prepreku imati u nadmorskoj visini u Ajdahu.
Đoković je priznao da do sada nije čuo za državu poznatu po proizvodnji krompira, ali da će reprezentacija Srbije učiniti sve da obezbedi prolaz u polufinale.
Drugi naš reprezentativac Viktor Troicki bez pritiska ulazi u ovaj duel, dok kapiten selekcije Bogdan Obradović smatra da će pored Iznera, Kverija i braće Brajan najveći izazov našim teniserima predstavljati upravo krompir. Žrebom u Bojsiju odlučeno je da će okršaj Srbije i SAD otvoriti Đoković i Izner mečom u petak u 21:30. Nakon njihovog duela na teren će izaći Viktor Troicki i Sem Kveri. U subotu su na programu dublovi (21), gde će za Srbiju kako je najavljeno nastupiti Nenad Zimonjić i Ilija Bozoljac, dok će američki par činiti braća Majk i Bob Brajan. Trećeg dana, od 20:00 igraće Đoković-Kveri i Troicki-Izner. SAD i Srbija igraće u Tako Bel areni u Bojsiju, koja može da primi 12.000 gledalaca. U narednu rundu takmičenja proći će selekcija koja prva ostvari tri pobede.
Novak je odbio ulogu favorita u ovom duelu jer se igra u Bojsiju, na više od 800 metara nadmorske visine. "Mislim da nema izraženih favorita u ovom takmičenju, naročito u četvrtfinalu. Sjedinjene američke države su uvek bile težak protivnik, posebno ako biraju uslove u kojima će se igrati. Izabrali su Bojsi koji je na nadmorskoj visini od preko 800 metara i to će im pomoći prilikom servisa. Svi znamo da Džon (Izner) i Sem (Kveri) poseduju sjajne servise baš kao i Bob i Majk (Brajan). Sa druge strane, i mi imamo visoke momke tako da će duel biti veoma interesantan. Nadam se da ćemo uspeti da pobedimo." I pored razočaranja u Majamiju, Đoković nije zabrinut. Očekuje težak meč protiv Amerikanaca, ali se nada da Srbija može da pobedi i plasira se u polufinale. "Poraz od Hasa nije bio posledica mog lošeg fizičkog stanja, osećao sam se dobro. On je bio bolji igrač tog dana. Naravno da nisam želeo da ispadnem u tako ranoj fazi turnira, ali i pored toga on je odigrao bolji meč. Mislim da mi mi je, bez preterivanja, najlošiji meč koji sam odigrao u poslednje tri godine. S druge strane imao sam više vremena da se pripremim, stigao sam u subotu uveče, tako da sam trenirao čitavih pet dana. Kao što sam rekao, Uslovi ovde su dosta drugačiji. Nikada nisam igrao na ovoj nadmorskoj visini tri vezana dana, tako da će nam definitivno biti teško. Veliki je izazov i za američki i za srpski tim." "To je sport. Morate biti spremni da dobijate i gubite. Bio sam veoma konstantan poslednjih nekoliko sezona i razumem da ljudi uvek od mene očekuju da igram polufinala i finala na svakom turniru na kom nastupam. Ako se desi neki poraz u ranijim fazama, svi počnu da zapitkuju. Osećam se dobro, treniram, napredujem. Pokušavam da igram dobro i ovde i nadam se da možemo doneti pobedu Srbiji."
Drugi naš teniser Viktor Troicki rekao je da se dobro pripremio za ovaj vikend i da će igrati sva tri dana ako to bude trebalo. "Fizički se osećam dobro i spreman sam da igram tri dana ako bude trebalo. Potpuno sam fokusiran na sutrašnji meč protiv Sema (Kverija), biće težak, težak meč za mene, ali sam spreman. Kao što je Novak rekao, ovde smo već četiri, pet dana tako da sam se navikao i na teren i na nadmorsku visinu. Svež sam i spreman i igraću tri dana ako treba." Troicki je dodao da zbog iskustva u Dejvis kupu ne oseća pritisak i da srpski tim ići postepeno i pokušati da osvoji tri poena u duelu sa SAD. "Ne osećam pritisak, imao sam mnogo teže protivnike ranije u Dejvis kupu, pravi pritisak sam osećao pre nekoliko godina. Sada sam ok i spreman za mečeve, i znam da je svaki jako bitan, ne samo moj, nego svaki. Pokušaćemo da kao tim osvojimo tri poena i plasiramo se u polufinale." Prvi teniser sveta najavio je publici i novinarima jedan brz i eksplozivan meč bez dugih poena zbog uslova u kojima se igra, rekavši da nikada nije igrao mečeve na većoj nadmorskoj visini. "Igrao sam na većoj nadmorskoj visini, ali ne mečeve. Mislim da na Turu imamo Madrid koji je na 600, 700 metara nadmorske visine, ali ovo je najviše mesto na kome ću igrati u životu. Stvarno pravi razliku, morate uložiti dodatan napor da biste se prilagodili uslovima. Teško je kontrolisati lopticu, prilikom servisa se morate potruditi da to uradite dobro. Nemojte oćekivati mnogo dugih poena jer loptica putuje kroz vazduh mnogo brže nego u normalnim uslovima."
Na pitanje novinara da li će forsirati servis, Đoković je rekao da će preciznošću pokušati da naudi rivalu. On je istakao početni udarac Džona Iznera kao osnovno oružje Amerikanca, i da nema smisla takmičiti se sa njim po tom osnovu. "Pa, ne mogu da serviram bolje od Džona (Iznera) tako da ću se koncentrisati na preciznost svojih servisa, i prvog i drugog i naravno pokušati da što veći broj riterna ubacim u teren. On se oslanja na servis, to mu je najjače oružje." Posebno interesantno je bilo priznanje prvog tenisera sveta da do sada nije čuo za Bojsi, mesto gde će meč biti održan. Poznato je da karijere profesionalnih tenisera traže dosta putovanja, ali se desi i takva situacija. Novak je pohvalio organizatore i  za koju moram da kažem da je vrhunska arena sa svim objektima i svlačionicama. Ovde imamo sve što nam je potrebno. Okruženi smo sportistima sa univerziteta u Bojsiju što je takođe lepo videti. Upoznali smo mnoge od njih." Domaći teren svakako će pružiti veliku prednost reprezentaciji SAD. "Svi znamo da domaćin ima prava da izabere bilo koje mesto u kome će se duel odigrati, na to ne možete uticati. Zato je Dejvis kup timsko takmičenje i zato domaći teren predstavlja prednost. Ali, ne opterećujem se time, važno mi je samo da budem sa ovim momcima. Ne ostajemo duže od sedam, osam, devet dana tako da je ok", zaključio je Đoković.
Nenad Zimonjić će u subotu nastupiti u dubl meču, a kako je najavljeno partner će mu biti Ilija bozoljac. Naš tim će pokušati da i u tom meču osvoji poen protiv najbolje dubl kombinacije u istoriji tenise, braće Majka i Boba Brajana. "U Svakom duelu dubl mečevi su kritični posebno od kad se igraju drugi dan. Igranje protiv Boba i Majka biće definitivno najveći izazov u mojoj Dejvis kup karijeri. Iako su oni veliki favoriti, mislim da imamo šansu u tom meču. Iako će nadmorska visina biti prednos Džonu u Semu, to takođe može biti prednost za nas u dublu jer svi imamo dobre servise. Može biti težak izazovi i za njih takođe. Pokušaću da dam sve od sebe na terenu i da ih stavimo pod što veći pritisak možemo. Definitivno mi pomaže što sam tokom karijere toliko puta igrao protiv njih i to može biti naša velika prednost u ovom meču." Kapiten Srbije Bogdan Obradović veruje u kvaliutet svojih igrača, nada se pobedi, ali očekuje jako težak i nezvestan meč. Na pitanje šta će ovog vikenda biti najveći izazov Srbiji on je uz osmeh odgovorio: "Krompir". "Biće ovo poseban meč kako za moj, tako i za američki tim. Igramo u uslovima koji nisu normalni za tenis, nadmorskoj visini i sličnim stvarima o kojima su igrači pričali. Videćemo, trenirali smo pet dana, naporno trenirali i pored toga imali i treninge u teretani. moji igrači su spremni, videćemo sutra, nadamo se da ćemo pobediti u ovo meču", rekao je na kraju Obradović.
