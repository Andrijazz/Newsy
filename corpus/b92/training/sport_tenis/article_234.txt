> Izvor: B92
> Datum: utorak 12.02.2013.  
> Rubrika: sport_tenis
> Naslov: Vraneš: Odluka je na teniserkama
> Članak:

Selektor FED kup reprezentacije Srbije Dejan Vraneš rekao je da su teniserke te koje odlučuju da li će igrati ili ne u tom elitnom takmičenju.
Poslednjih dana mnogo se pričalo o tome da je Ana Ivanović mogla da pomogne našem timu u četvrtfinalu FED kupa sa Slovačkom, koje je propustila zbog povrede, pošto je u ponedeljak zabeležila veoma ubedljivu pobedu nad Austrijankom Tamirom Pašek na turniru u Dohi.
"Ana je došla u Srbiju da proba da igra. Bila je ovde, u utorak pokušala da trenira, ali se požalila na bolove prilikom servisa i smeča. Mogla je u ponedeljak da kaže da ne može da igra, ali je želela da bude uz tim. Postojala je, naime, verovatnoća da to zaleči do petka. Međutim, u četvrtak je i dalje osećala probleme, još ju je bolelo rame. Otišla je u Katar, i imala tri dana za nastavak oporavka. To joj je očigledno značilo. Nije ona preko noći oporavila povređeno rame", rekao je Vraneš, "Odluka da li će igrati ili ne je potpuno na igračici. Ne mogu na sebe da preuzmem tu odgovornost, jer one najbolje znaju kako se osećaju u tom trenutku i koliki je realan problem sa povredom. Nemam šta da joj zamerim, to je sigurno". Lekar reprezentacije Zdeslav Milinković rekao je za "Novosti" da nije imao uvid u dokumentaciju u povredama Ivanovićeve i Jankovićeve. Vraneš ističe da kod nas ne postoji nezavisna lekarska komisija koja bi utvrdila stanje, već se veruje na reč ličnim doktorima igračica. "Njihovi lični timovi lekara su doneli odluku. Nije bilo nikakve lekarske komisije u Beogradu. Dosad nismo imali tu praksu da neko kontroliše stanje povreda", naglasio je Vraneš.
