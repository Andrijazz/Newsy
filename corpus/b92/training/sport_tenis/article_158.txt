> Izvor: B92
> Datum: nedelja 3.02.2013.  
> Rubrika: sport_tenis
> Naslov: Titula za Bartelovu u Parizu
> Članak:

Nemačka teniserka Mona Bartel osvojila je drugu titulu u karijeri, pobedom nad Italijankom Sarom Erani sa 7:5, 7:6, u finalu turnira u Parizu.
22-godišnja Bartelova, trenutno 45. teniserka sveta, do pobede je došla pošto je iskoristila četvrtu meč loptu, posle jednog sata i 56 minuta igre.
S druge strane, Italijanka je doživela drugo razočaranje u Parizu, pošto je prethodno izgubila od Marije Šarapove u finalu Rolan Garosa prošle godine.
Nemačka teniserka je odlično ušla u meč i izgledalo je da će imati lak posao, pošto je u drugom setz brzo došla do brejka i povela sa 2:0. Tu prednost je držala sve do 5:2, kada se Erani probudila i iskoristila nervozu Bartelove, ali nije uspela da joj parira u taj-brejku. "Bilo je teško završiti meč, pošto je ovo bilo moje prvo finale na nekom većem turniru. Osećala sam tenziju", rekla je Bartelova, koja je prvu titulu osvojila u Hobartu prošle sezone, "Bila je ovo divna nedelja. Nisam očekivala da ću osvojiti titulu, ali sada verujem da će ovo biti sjajna godina".
