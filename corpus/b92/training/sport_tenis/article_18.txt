> Izvor: B92
> Datum: četvrtak 3.01.2013.  
> Rubrika: sport_tenis
> Naslov: Ana i Novak protiv Nemaca za finale
> Članak:

Ana Ivanović i Novak Đoković sastaju se u petak sa selekcijom Nemačke u poslednjem kolu grupe A Hopman kupa.
Meč počinje u 10.45 časova po srednjeevropskom vremenu.
Timu Srbije pobeda je neophodna da bi obezbedio mesto u finalu takmičenja, s obzirom da je Australija u četvrtak savladala Italiju i ima dve pobede.
Novak Đoković će igrati sa Tomijem Hasom sa kojim ima skor 4-2. Oba trijumfa Nemac je zabeležio 2009, dok je srpski teniser slavio pobede u oba prošlogodišnja meča na turnirima Masters serije u Šangaju i Torontu. Anina protivnica je 25-godišnja Stefani Malek sa kojom se do sada nije sastajala. Malek se nalazi na 112. mestu na WTA listi, a osvojila je ukupno osam titula u karijeri. U grupi B situacija je jasna, u finale će selekcija Španije koja ima maksimalan učinak. Špance u Pertu predstavljaju Fernando Verdasko i Anabel Medina Gariges.
