> Izvor: B92
> Datum: utorak 1.01.2013.  
> Rubrika: sport_tenis
> Naslov: Bojana odlična na startu 2013.
> Članak:

Mlada srpska teniserka Bojana Jovanovski na odličan način je započela Novu 2013. godinu, trijumfom u drugom kolu turnira u Šenženu.
Jovanovski je slavila protiv domaće teniserke Jing-Jing Duan sa 6:3, 6:1, posle 57 minuta igre.
U četvrtfinalu, Bojanu očekuje težak posao, pošto je očekuje duel sa boljom iz duela prve zvezde kineskog tenisa Na Li i Amerikanke Džulije Koen.
Bojana je u svom prvom meču 2013. godine prikazala odličnu igru, a u prilog tome ide i to što je imala šest brejk prilika i sve ih je iskoristila. Problema je i dalje imala sa prvim servisom, ali Duanova nije mogla da joj parira ni u jednom aspektu igre i srpska teniserka je zasluženo slavila i prošla dalje. Jovanovski je tako ostala jedina srpska predstavnica u Šenženu, pošto se Jelena Janković povukla sa turnira još pre njegovog početka.
