> Izvor: B92
> Datum: petak 5.04.2013.  
> Rubrika: sport_tenis
> Naslov: JJ lako do polufinala i 500. pobede
> Članak:

Srpska teniserka Jelena Janković lako je izašla na kraj s Euženi Bušar iz Kanade plasirala se u polufinale turnira u Čarlstonu.
Jankovićeva je slavila u tom duelu sa 6:2, 6:1 i tako došla do 500. pobede u karijeri.
U borbi za finale, Jelena će se sastati sa Štefani Fegele iz Švajcarske, koja je pobedila Dankinju Karolinu Voznijacki sa 3:6, 6:4, 6:3. U drugom polufinalu snage će odmeriti sestre Vilijams.
Srpkinja je odigrala još jedan odličan meč i nije pružila previše šansi mladoj Kanađanki. Dobro je servirala, što se ne može reći i za njenu protivnicu, pa je lako stigla do prvog seta. Drugi je osvojila još ubedljivije i za samo sat vremena završila posao. Turnir u Čarlstonu igra se za nagradni fond od 795.000 dolara.
