> Izvor: B92
> Datum: petak 26.04.2013.  
> Rubrika: sport_tenis
> Naslov: I Tipsarević ispao u Bukureštu
> Članak:

Srpski teniser Janko Tipsarević izgubio je u četvrtfinalu turnira u Bukureštu od Španca Giljerma Garsije-Lopesa.
Garsija-Lopes je slavio posle nešto više od dva i po sata igre rezultatom 2:1 (6:3, 3:6, 6:4) i u polufinalu će se boriti protiv pobednika meča Viktor Hanesku - Florijan Majer.
Tipsarević je u Bukureštu postavljen za prvog nosioca, a u drugom kolu je savladao Kolumbijca Santjaga Hiralda sa dva puta po 6:3.
On nije uspeo da napravi potpuni preokret na ovom meču, pa je tako nastavio seriju slabih rezultata u 2013. godini. Ovo je bio drugi međusobni okršaj dva tenisera i druga pobeda Španca koji je slavio 2009. godine na turniru u Istbornu (trava). Rezultat je bio 2:1 (6:4, 3:6, 6:3). Od srpskih igrača prvi je na teren izašao Viktor Troicki i izgubio od Lukaša Rosola sa 2:0 (6:3, 6:1). Tok meča možete videti na našem sajtu: U Prvom setu viđenja je prava revija brejkova, bilo ih je čak pet, a uspešniji za jedan bio je Španac. Tipsarević je na startu stekao prednost i poveo sa 2:0. Garsija-Lopes se vratio na 2:2, ali je već u sledećem gemu srpski teniser ponovo došao do vođstva. Tipsarević je ponovo pao u igri, izgubio oba svoja servis gema i dozvolio protivniku da posle 56 minuta igre povede sa 1:0. Od prvog poena drugog seta povela se velika borba, oba tenisera su pretila na servis protivnika. U četvrtom gemu Janko je stigao do brejka koji mu je bio dovoljan za set. Spasio je Tipsarević četiri brejk lopte i došao do izjednačenja. Deveti teniser sveta nastavio je da pritiska rivala, došao u prvom gemu odlučujućeg seta do brejk prilike, ali nije uspeo da povede. Garsija-Lopes je stekao inicijativu u trećem setu, ali je u dva gema našeg igrača propuštao brejk lopte. Tipsarević nije uspeo da pronađe ritam tokom celog seta, mučio se na terenu što je Španac iskoristio u desetom gemu. Napao je Janka pri rezultatu 5:4, došao do dve meč lopte, iskoristio prvu i slavio posle 2 sata i 38 minuta.
