> Izvor: B92
> Datum: subota 20.04.2013.  
> Rubrika: sport_tenis
> Naslov: Jovanovski: Nisam zadovoljna
> Članak:

Bojana Jovanovski rekla je, posle poraza od Anđelikom Kerber i Fed kupu, da je mogla mnogo bolje da odigra, ali da su povreda i dugo odsustvo uzroci oscilacija.
"Nisam baš zadovoljna mečom. Mogla sam da odigram mnogo bolje, ali sam imala jako malo mečeva, pošto sam dugo bila odsutna zbog povrede. Još se vraćam, nemam čak ni pune treninge, a ovo mi je i prvi meč na šljaci. Igrala sam sa mnogo oscilacija i grešaka", rekla je Jovanovski posle meča u Štutgartu.
Jovanovski je izgubila u dva seta od Anđelike Kerber, 7:5, 6:5, čime je Nemačka izjednačila na 1:1 u duelu protiv Srbije u plej-ofu za opstanak u Svetskoj grupi Fed kupa. Ona u nedelju igra protiv Mone Bartel, dok Ana igra s Anđelikom Kerber. "Probaću da se spremim za sutra, da ispravim neke stvari i probam da pobedim", rekla je Jovanovski.
Selektor reprezentacije Dejan Vraneš rekao je da će tim pokušati da izvuče pouke iz mečeva da bi se što bolje spremio za duele koji ih očekuju u nedelju. "Ana je imala veliki pritisak pre meča, zato što je imala negativni skor, a i zato što nam je trebala svaka pobeda. Ona je uspela da izdrži posle pada u drugom setu i donela nam je pobedu koja nam mnogo znači", rekao je Vraneš. "Nisam bio optimista pre meča Bojane. Svi znamo kako igra i kako je rangirana Kerber (šesta na WTA listi), ali, nažalost, Bojana je bila bolja u ovom meču, ali je propustila neke šanse. Treba imati razumevanja, dugo je bila povređena i video se nedostatak turnirskih mečeva, pogotovo na šljaci", rekao je Vraneš.
