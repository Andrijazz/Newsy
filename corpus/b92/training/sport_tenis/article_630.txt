> Izvor: B92
> Datum: sreda 15.05.2013.  
> Rubrika: sport_tenis
> Naslov: Krstin: Na pravom putu sam
> Članak:

Mladi srpski teniser Peđa Krstin rekao je posle prelaska u profesionalce da veruje da je na pravom putu.
Početkom maja Krstin je trijumfovao na fjučersu u Šimketu u Kazahstanu, a pre toga je igrao polufinale u francuskom Grasu. On je u samo dve nedelje napredovao oko 400 mesta na ATP listi, pa trenutno zauzima 639. poziciju.
"U sezonu sam ušao sa ambicijama da budem među prvih 400 ove godine, da bih sledeće godine probao da se probijem među 150 najboljih", rekao je Krstin. Talentovani teniser je objasnio koja je razlika između juniorskog i seniorskog tenisa. "Razlika je velika, igrači su iskusniji, razmišljaju drugačije, imaju mudriji pristup i svaku našu grešku iskoriste. U početku mi je bilo teško da se naviknem na sve to, ali već sada mi je lakše. Na prethodnim turnirima se videlo da mogu da pobeđujem. Moram da dobijam, kako bih napredovao na listi", kaže Krstin. Osvajanje turnira u Kazahstanu bio je najveći uspeh u dosadašnjoj Krstinovoj karijeri, a samo nedelju dana pre toga je igrao polufinale u francuskom Grasu. "Najveći uspesi su mi bili igranje na šest Gren slem takmičenja i tamo sam bio najuspešniji na US openu gde sam ušao među 16 najboljih. Osvojili smo drugo mesto na evropskom ekipnom takmičenju, tu sam bio kapiten ekipe. Bio sam prvak države u kategoriji do 16 godina", rekao je Krstin. Srpski teniser je ispratio i uspehe reprezentacije koja se plasirala u polufinale Dejvis Kupa. "Momci su odlično odradili posao u Americi, igrali su fantastično, gledao sam svaki meč i video sam sebe tamo, kako ću možda jednog dana i ja igrati za Srbiju. Smatram da možemo da slavimo u polufinalu, pred našom publikom i da uđemo u finale gde bismo opet imali priliku da osvojimo Dejvis Kup", veruje Krstin. Poteškoće koje imaju deca u Srbiji koja žele da se bave tenisom su dobro poznate i Krstin je svestan šta je neophodno da bi se na kraju uspelo. "Vrlo je teško. Treba puno ulagati što je veoma komplikovano u današnje vreme. Mnogi odustaju zbog slabih finansija i veoma je bitno imati nekoga ko će ti omogućiti da se razvijaš u pravom smeru, jer bez toga jednostavno ne može da se postigne uspeh. To je jedna veoma bitna, možda i najbitnija stvar u razvoju tenisera", objasnio je Krstin. Svoj stil igre Krstin je opisao kao najbliži stilu koji gaji trenutno drugi teniser sveta. "Igram slično kao Mari, imamo sličan kontraudarac. Međutim, podjednako radim na svim elementima i trudim se da budem dobar u što više stvari", smatra Krstin. 18-godišnji teniser je rekao i gde vidi sebe za pet godina. "Sebe vidim u top 30 u svetu, to mi je cilj i idem prema tome. Verujem u sebe, verujem da imam dovoljno kvaliteta da taj uspeh i ostvarim", zaključio je Krstin.
