> Izvor: B92
> Datum: utorak 9.07.2013.  
> Rubrika: sport_tenis
> Naslov: Koliko će Novaku značiti US open?
> Članak:

Posle poraza u finalu Vimbldona, značaj US opena za Novaka Đokovića višestruko je porastao, pišu svetski mediji.
“Iako nema sumnje da je Đoković jedan od najboljih tenisera na svetu, ovaj poraz stavlja znak pitanja na njegovu sposobnost da osvoji Gren slem trofej van Australije”, piše novinar Bličer riporta.
Novak je četiri puta bio najbolji u Melburnu (2008, 2011, 2012, 2013), a na ostalim Gren slemovima ukupno je uzeo dva trofeja, Vimbldon i US open tokom najbolje godine u svojoj karijeri (2011).
Ipak, daleko od toga da Novak nema dobre rezultate i na ostalim GS turnirima - finalista je Rolan Garosa (2012), na Vimbldonu takođe, a na US openu je tri puta bio vicešampion (2007, 2010, 2012). Upravo se na betonu Đoković najkomfornije oseća, a mnogi su skloni da tvrde da bi slavio i prošle godine da nije bilo vetra u finalu. Ipak, to se nije dogodilo i u Njujorku će Novak imati imperativ da dokaže da je najbolji teniser na svetu. "Najbolje rangirani teniser imaće šta da dokaže teniskom svetu na poslednjem Gren slem turniru sezone. Pobeda u Njujorku potvrdila bi njegov status najboljeg igrača", konstatuje Bličer riport. Ukoliko osvoji trofej u Njujorku, Novak će ućutkati one koji sumnjaju u njegove mogućnosti i ponovo bi bio na pravom putu da se približi Federeru i Nadalu, svojim savremenicima, ali i legendama svetskog tenisa. Ivan Lendl, trener osvajača Vimbldona Endija Marija, tvrdi da je Škot trenutno najbolji teniser na svetu. Kakvo je Vaše mišljenje - koliki je značaj US opena za Novaka Đokovića i hoće li on uspeti da osvoji titulu u Njujorku?
