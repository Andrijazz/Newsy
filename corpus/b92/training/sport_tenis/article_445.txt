> Izvor: B92
> Datum: utorak 2.04.2013.  
> Rubrika: sport_tenis
> Naslov: Sudija plaća odštetu Noi
> Članak:

Nekadašnji međunarodni teniski sudija Milan Sterba moraće da plati odštetu Janiku Noa, koga je pre dve godine optužio da se dopingovao tokom karijere.
Sud u Parizu je naložio Šterbi da plati 5.000 evra odštete Janiku Noa.
Šterba je optužio za doping nekadašnjeg francuskog tenisera u intervjuu koji je objavljen u martu 2011. na švajcarskom internet sajtu "20 minuta", kada je naveo da je Noa osvojio Rolan Garos 1983. zahvaljujući dopingu.
Na prethodnom ročištu, 18. februara, advokat Janika Noa Vilijam Burdon rekao je da su optužbe za doping protiv njegovog klijenta "potpuno neosnovane". Janik Noa je tokom karijere osvojio 23 singl titule, a pored Rolan Garosa, sa francuskom reprezentacijom je 1982. godine osvojio Dejvis kup. Noa je u karijeri zauzimao i treće mesto na ATP listi.
