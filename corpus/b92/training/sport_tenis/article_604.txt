> Izvor: B92
> Datum: sreda 1.05.2013.  
> Rubrika: sport_tenis
> Naslov: Novak u Pragu kod poznatog lekara
> Članak:

Prvi reket sveta Novak Đoković boravio je kratko u Pragu na konsultacijama u Centru medicine kretanja vrhunskog češkog fizioterapeuta Pavela Kolarža.
"Ne dajemo informacije o pacijentima koji to ne žele", rekao je Kolarž novinarima čiju pažnju je dolazak Đokovića izazvao već na aerodromu.
S Đokovićem je u Prag došao i njegov trener Marijan Vajda, verovatno na konsultacije posle povrede skočnog zgloba koju je srpski teniser doživeo pre mesec dana.
Kolarž je stekao ugled kao lekar vrhunskih čeških sportista, brine se i o nacionalnoj teniskoj reprezentaciji, a bio je u timu vrhunskih stručnjaka koji su lečili pokojnog predsednika zemlje Vaclava Havela. Jedan od najspektakularnijih uspeha Kolarža bilo je lečenje teške povrede leđa češkog bacača koplja, višestrukog olimpijskog pobednika Jana Železnog. On je uprkos povredi, što je od njega mogla da napravi invalida, osvojio zlatnu medalju na Olimpijskim igrama i Sidneju 2000. godine. "Izuzetan je zbog toga što je i sam bio sportista i oseća pokret. Zna kako se u pokret uključuje telo. Izmišljao je za mene vežbe i sprave za vežbanje i na neki način je bio i moj trener", rekao je o Kolaržu Železni.
