> Izvor: B92
> Datum: četvrtak 2.05.2013.  
> Rubrika: sport_tenis
> Naslov: Kveri: Mora da je neko gej u tenisu
> Članak:

Nakon što je NBA centar Džejson Kolins saopštio da je homoseksualac, u SAD se povela rasprava, između ostalog i o tome ima li gejeva i u drugim sportovima.
Američki teniser Sem Kveri smatra da i na ATP turu mora postojati neko ko je gej.
„Bilo da je taj neko sada na Turu ili da tek dolazi, mora biti neki teniser koji je gej. Ja uopšte nemam problem sa time“, rekao je Kveri, a njegov kolega, veteran Majkl Rasel nije siguran kakva bi bila reakcija.
"U svlačionici se svi ponašaju prilično opušteno, možda bi im bilo pomalo neprijatno", kaže Rasel. Mardi Fiš i Endi Rodik prvi su muški sportisti koji su se pridružili organizaciji koja se bori protiv homofobije u sportu. "Ne znam kako bi otvoreno gej muškarac bio prihvaćen u tenisu, ali u mojim očima ništa se ne bi promenilo. Nadam se da su ovo prvi koraci ka danu kada to neće biti velika vest", rekao je Fiš, a sa njim je saglasan i Majk Brajan: "Ovo je 21. vek, svi su tolerantniji, verujem da ne bi bilo problema. Ali ko zna". NBA centar Džejson Kolins obznanio je da je homoseksualac i tako postao prvi aktivni sportista u profesionalnom sportu u SAD koji je to učinio.
