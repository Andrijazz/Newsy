> Izvor: B92
> Datum: nedelja 21.04.2013.  
> Rubrika: sport_tenis
> Naslov: Ivanovićeva: Presrećna sam
> Članak:

Najbolja teniserka Srbije Ana Ivanović izjavila je u Štutgartu da je presrećna zbog svoje druge pobede u duelu sa Nemačkom.
Ivanovićeva je u trećem meču plej-ofa za opstanak u Svetskoj grupi Fed kupa, savladala Nemicu Andjeliku Kerber sa 2:0 (7:5, 7;5), čime je Srbija povela sa 2:1.
"Presrećna sam što sam uspela da izvučem još jedan bod za Srbiju. Nadam se da ćemo uspeti da pobedimo. Ovo je veoma važno za nas. Zaista sam dala sve od sebe, na terenu nije bilo ni malo lako."
"Bilo je kao što smo i očekivali, ali sam uspela da preokrenem meč u svoju korist", rekla je Ivanovićeva. Ona je dodala da je ovo bio jedan od najboljih mečeva koje je odigrala u poslednje vreme. "Presrećna sam što sam to uspela da pružim ovde na Fed kupu, kada je bilo zaista važno. Ukoliko bi dobili ovaj duel, to bi bila velika pobeda za nas", rekla je Ivanovićeva. U četvrtom meču igraju Bojana Jovanovski i Mona Bartel, a ukoliko Nemica pobedi, odlučiće dubl.
