> Izvor: B92
> Datum: utorak 8.01.2013.  
> Rubrika: sport_tenis
> Naslov: "Ja sam 2. teniser Novog Beograda"
> Članak:

Janko Tipsarević govorio je o životu u senci Novaka Đokovića po dolasku na Kujong klasik, poslednji turnir pred start Australijan opena.
Deveti teniser sveta bio je iskren kao i uvek rekavši da on nije samo drugi teniser Srbije, već i drugi teniser Novog Beograda.
„Ja nisam samo drugi teniser Srbije, ja sam drugi teniser i na Novom Beogradu gde obojica živimo.“
"Novak je najbolji na svetu i ja sam toga svestan. Međutim, trudim se da ne razmišljam o igri na taj način. Tenis je dovoljno veliki sa svim prestižom, novčanom satisfakcijom i ostalim stvarima za sve nas koji želimo da radimo naporno kako bi bili uspešni", rekao je Tipsarević. I dok je Novak Đoković obeležio svetski tenis u protekle dve godine, Tipsarević je u 2012. imao najbolji skor u karijeri (57-28) i obezbedio je plasman na završni Masters u Londonu drugu godinu u nizu. Novu godinu počeo je na nabolji mogući način, titulom u Čenaju, a prema njegovim rečima sve se okrenulo pre godinu i po dana. "Pre otprilike 18 meseci promenio sam potpuno stav prema igri. Mislio sam da je bilo dovoljno četiri do šest sati treninga dnevno. Međutim, otkrio sam da je tenis način života, morate da ga udišete svaki dan kako bi ostvarili rezultate i napravili uspeh na vrhunskom nivou. Kada sam to shvatio, rezultati su počeli da dolaze i postao sam bolji igrač." Tipsarević je postavljen za osmog nosioca na prvom Gren slemu sezone u Melburnu.
