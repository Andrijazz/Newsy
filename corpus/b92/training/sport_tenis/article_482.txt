> Izvor: B92
> Datum: nedelja 7.04.2013.  
> Rubrika: sport_tenis
> Naslov: DK: Kanada i Argentina blizu pobede
> Članak:

Teniska selekcija Kanade povela je protiv Italije sa 2:1 u pobedama u četvrtfinalu Dejvis kupa, a isto je pošlo za rukom i Argentini protiv Francuske.
Danijel Nestor i Vasek Pospišil doneli su možda i presudni poen Kanađanima, pošto su savladali Danijelea Bračalija i Fabija Fonjinija sa 6:3, 6:4, 3:6, 3:6, 15:13. Miloš Raonić imaće priliku da pred svojim navijačima u Vankuveru obezbedi prolaz dalje u duelu sa Sepijem. Ukoliko on ne uspe u tome, pobednika će odlučivati duel Pospišil – Fonjini.
Nešto manje uzbudljivo bilo je u Buenos Ajresu, gde je Argentina posle izgubljenog prvog seta uspela da preokrene - David Nalbandijan i Orasio Sebaljos pobedili su Mikaela Ljodru i Žilijena Benetoa sa 3:6, 7:6 (7-3), 7:5, 6:3. Međutim, taj meč daleko je od gotovog - u nedelju se sastaju Conga - Monako, pa Berlok - Simon. Kazahstan je smanjio protiv Češke na 2-1, a Srbija istim rezultatom vodi protiv SAD.
