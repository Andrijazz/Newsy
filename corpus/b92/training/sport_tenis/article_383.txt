> Izvor: B92
> Datum: subota 2.03.2013.  
> Rubrika: sport_tenis
> Naslov: Sud sprečava proširenje Garosa?
> Članak:

Proširenje Rolan Garosa sada je pod znakom pitanja, pošto je upravni sud u Parizu poništio dogovor između Teniske federacije Francuske (FFT) i grada Pariza.
Kao razlog za to navodi se da se u projektu nije dovoljno pažnje posvetilo potrebama građana koji žive u okolini, kao i to da FFT nije platila dovoljnu nadoknadu gradu. Upravni sud dao je vodećim ljudima Pariza rok od dva meseca da okončaju ugovor sa Federacijom.
Projekat za proširenje Rolan Garosa trebalo je da košta 441 milion dolara, a uključivao je postavljanje pokretnog krova i reflektora na centralni teren "Filip Šatrije", kao i izgradnju još nekoliko manjih stadiona. Taj plan odobrio je gradonačelnik Bertrand Delano, ali lokalni živalj i organizacije za zaštitu životne sredine bune se protiv tog projekta jer bi morale da budu uklonjene obližnje botaničke bašte. Moguće je da će se napraviti novi dogovor, a možda se Rolan Garos premesti na neku drugu lokaciju. Jedno je sigurno, još neko vreme Garos će po infrastrukturi i prostranosti zaostajati za tri preostala Gren slem turnira.
