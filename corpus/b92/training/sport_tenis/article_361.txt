> Izvor: B92
> Datum: četvrtak 28.02.2013.  
> Rubrika: sport_tenis
> Naslov: Novak: Delpo je fantastičan teniser
> Članak:

Novak Đoković izjavio je da će morati da igra najbolje što ume ako želi da savlada Huana Martina del Potra u polufinalu turnira iz Serije 500 u Dubaiju.
"Del Potro je fantastičan teniser, veoma je snažan i ima vrhunski servis. Voli ovaj teren, igra veoma agresivno i zato ću morati da da budem na svom maksimumu ukoliko želim da prođem u finale“, rekao je Đoković posle ubedljive pobede nad Sepijem (6:0, 6:3).
Del Potro, koji je Novaka savladao na Olimpijskim igrama u Londonu, smatra da ima šansu za plasman u finale. "Spreman sam, ove nedelje mi forhend i servis sjajno funkcionišu, tako da verujem da je velika šansa preda mnom", kaže Argentinac pred meč koji je na programu u petak od 14 sati. Huan Martin del Potro u četvrtfinalu je pobedio Brandsa sa 6:4, 6:2, a ranije ove nedelje žalio se na probleme sa ručnim zglobom, zbog kojih je propustio veći deo 2010. godine. U međusobnim mečevima Novak vodi sa 7-2, a dobio je i prethodni dvoboj na završnom turniru u Londonu. Del Potro je 2009. godine osvojio US open, u karijeri ukupno ima 14 trofeja, a nedavno je bio najbolji u Roterdamu.
