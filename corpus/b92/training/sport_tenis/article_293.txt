> Izvor: B92
> Datum: sreda 20.02.2013.  
> Rubrika: sport_tenis
> Naslov: Nije arhiva – skok Rodika na listi
> Članak:

Mađioničar Endi Rodik – Amerikanac se posle prošlogodišnjeg US opena povukao iz tenisa, ali to ga nije sprečilo da u ponedeljak napreduje na ATP listi.
Dobro ste pročitali, zahvaljujući nešto lošijim rezultatima ostalih tenisera Rodik se popeo sa 42. na 40. poziciju na ATP listi.
“Teniski Čak Noris”, bio je jedan od šaljivih komentara na internetu tim povodom, a neko je i upitao: Može li Endi u Top 10?
Rodik je i dalje na ATP listi zato što nije predao papire za penziju posle oproštaja u Njujorku prošlog septembra. Svoj napredak na listi Amerikanac duguje Viktoru Troickom, koji je ispao u prvom kolu u Rotedamu posle prošlogodišnjeg četvrtfinala, kao i Nikolaju Davidenku, koji je na istom turniru izgubio u drugoj rundi posle polufinala prošle sezone. Kako je napisao novinar lista "USA Today" Džo Fleming, Rodik je u utorak predao dokumentaciju za povlačenje.
