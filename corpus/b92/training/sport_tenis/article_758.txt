> Izvor: B92
> Datum: četvrtak 11.07.2013.  
> Rubrika: sport_tenis
> Naslov: Edberg: Pred Marijem još GS titula
> Članak:

Osvajač šest Gren slem titula Stefan Edberg smatra da Endi Mari može da osvoji još najvećih trofeja i da postane ‘broj jedan’.
“Mari je dovoljno mlad i dovoljno dobar, verujem da može da osvoji još mnogo Gren slem titula. Pred njim je nekoliko dobrih godina”, rekao je Šveđanin, koji je po dva puta slavio na Australijan openu, Vimbldonu i US openu.
"Mari je dokazao da može da igra dobro na travi i ne vidim zašto ne bi mogao da ponovi slične uspehe. Verovatno misli o tome da može da postane prvi teniser sveta. Biće teško, ali on to može da postigne. Mora da ima rezultate 12 meseci u godini, a trofej sa Vimbldona može da bude sjajan uvod u to", dodao je 47-godišnji Edberg. U izjavi za Bi-Bi-Si, Šveđanin je analizirao i Marijevu konkurenciju. "I Đoković pred sobom ima još mnogo dobrih godina, Rafa Nadal će uvek biti pretnja ako bude zdrav, a ne treba otpisivati ni Rodžera Federera. Del Potro je bio sjajan na Vimbldonu, Berdih takođe ima šansu, tako da će biti zanimljivo gledati tenis narednih godina", zaključio je Edberg. Ivan Lendl, trener osvajača Vimbldona Endija Marija, tvrdi da je Škot trenutno najbolji teniser na svetu.
