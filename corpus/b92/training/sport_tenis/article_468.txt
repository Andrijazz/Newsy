> Izvor: B92
> Datum: subota 6.04.2013.  
> Rubrika: sport_tenis
> Naslov: DK: Novak poveo, Kveri izjednačio
> Članak:

Posle prvog dana četvrtfinalnog duela Dejvis kupa između Sjedinjenih Država i Srbije rezultat je 1:1.
Vođstvo našem timu doneo je prvi reket sveta Novak Đoković, koji je slavio protiv Džona Iznera sa sa 7:6, 6:2, 7:5, posle dva sata igre.
Sjedinjene Države su izjednačile zahvaljujući Semu Kveriju, koji je pobedio Viktora Troickog sa 7:6, 3:6, 4:6, 6:1, 6:4, posle tri sata i 20 minuta igre.
Četvrtfinale se nastavlja tokom vikenda, za subotu je zakazan samo dubl meč, dok se u nedelju igraju preostali mečevi u singlu. U subotu bi na terenu trebalo da se nađu Nenad Zimonjić i Ilija Bozoljac, koji će odmeriti snage sa braćom Bobom i Majkom Brajanom. Postoji mogućnost da se umesto Bozoljca na terenu nađe Đoković, ali će se to znati tek sat vremena pre početka meča u 21 čas po srednjeevropskom vremenu. U nedelju se prvo od 20 časova sastaju Kveri i Đoković, a potom je na programu duel Iznera i Troickog. U Bojsiju se nalazi i naš izveštač Nikola Olić, a informacije sa lica mesta možete da pronađete na njegovom blogu.
U naredna dva gema obojica su bili sigurni na servisima, a baš kada je Kveri servirao za osvajanje prvog seta, Viktor je zaigrao agresivno i dosta namučio Amerikanca. Iako je prve dve brejk lopte Kveri uspeo da odbrani, treću nije i Troicki je smanjio na 5:4 i odmah je odservirao za izjednačenje. Posle dva sigurna gema usledio je taj brejk u kojem je Amerikanac bio mnogo bolji i dobio ga je sa 7:1. U prvom gemu drugog seta Kveri je posle velike borbe oduzeo servis Troickom, koji je odmah potom na isti način uzvratio. Usledila je velika borba u narednim gemovima, ali bez brejkova sve do rezultata 3:2 za Viktora. Tada je srpski teniser odigrao odlično, vršio je pritisak na Kverija i uspeo da dođe do brejka, a potom brzo poveo i sa 5:2. Kveri je potom jedino uspeo malo da produži set, pošto je Viktor bez većih problema u devetom gemu izjednačio na 1:1 u setovima sa 6:3. Troicki i Kveri su u trećem setu nastavili sa neizvesnom borbom, ali je srpski teniser bio daleko agresivniji, što je rezultiralo njegovim brejkom za vođstvo sa 3:2. Viktor je bez većih problema uspeo da održi tu prednost i sjajnim servisima u desetom gemu osvoji treći set sa 6:4 za vođstvo od 2:1 u setovima. Kveri je zahvaljujući greškama srpskog tenisera uspeo da dođe do vođstva od 3:0, iako je Viktor više puta uspevao da odbrani njegove brejk šanse. Troicki je konačno prekinuo niz Amerikanca u četvrtom gemu, ali je Kveri od tada samo povećavao svoju prednost do 6:1 i izjednačenja na 2:2 u setovima. Koliku je superiornost Kveri imao u tom setu govori i podatak da nije ubacio samo jedan prvi servis. U odlučujućem setu, Viktor je bio taj koji je poveo, dok je Kveri izjednačio sigurnim servis gemom. Uprkos bolovima u mišićima, zbog čega je i zatražio lekarsku pomoć između setova, Troicki je sigurno poveo sa 2:1, a potom dosta namučio Kverija, koji je imao problem sa servisom. Viktor je imao dve brejk lopte, ali se Amerikanac odbranio i izjednačio i obojica su čuvali svoje servise do devetog gema. Tada je Troicki napravio nekoliko grešaka koje je Kveri kaznio brejkom, a potom u narednom gemu bez izgubljenog poena došao do trijumfa posle skoro tri i po sata igre.
Novak je bio prvi na servisu u prvom duelu četvrtfinala i sjajnim as udarcem lako je došao do prednosti, a potom je bez izgubljenog poena poveo sa 1:0. Ipak, Izner je odmah uzvratio, a potom zahvaljujući Novakovim greškama na servisu došao do brejka za preokret i vođstvo od 2:1. U istom ritmu Amerikanac je nastavio i u narednom servis gemu, da bi Novak odmah potom prekinuo njegov niz od tri gema zaredom. Đoković je tada zaigrao sigurnije, dok je Izner imao velikih problema kada je napuštao osnovnu liniju i srpski teniser je vrlo brzo došao do šanse da uzvrati brejk, koju je i iskoristio za 3:3. Pošto su obojica bili veoma sigurni na svojim servisima u narednih šest gemova, ušlo se u taj brejk u kojem je Novak dominirao i iskoristio drugu set loptu za vođstvo od 1:0 u setovima. Na samom startu drugog seta, Izner je uz male probleme poveo, ali mu je Novak uzvratio bez izgubljenog poena, a potom dosta namučio Amerikanca na servisu i tako došao do brejka. Od tada je srpski teniser bez problema držao tu prednost, ali nije uspevao da ponovo oduzme servis svom rivalu sve do sedmog gema. Tada je Novak odigrao odlično, a Izneru nije funkcionisalo njegovo najjače oružje - servis, pa je prvi reket sveta lako poveo sa 5:2 i dobio priliku da već u sledećem setu servira za osvajanje drugog seta. Novak je u tome i uspeo bez izgubljenog gema sa 6:2. Posle osvojenog servis gema na početku trećeg seta, Izner je izvršio veliki pritisak na Novaka, imao je čak i brejk priliku, ali je srpski teniser došao do izjednačenja. Od tada je Amerikanac imao određenih problema na svom servisu, dok je Đoković osvajao svoje servis gemove bez izgubljenog poena, a brejkova nije bilo. Izner je vršio jači pritisak na Novaka od tada, ali se srpski teniser nije dao, a u 11. gemu je osvojio brejk bez izgubljenog poena za vođstvo od 6:5. Srpski teniser je u narednom gemu servirao za meč i iskoristio je prvu loptu posle tačno dva sata igre.
