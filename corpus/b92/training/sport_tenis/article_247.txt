> Izvor: B92
> Datum: četvrtak 14.02.2013.  
> Rubrika: sport_tenis
> Naslov: Gulbis: Legalna marihuana? Može...
> Članak:

Harizmatični Ernests Gulbis teniser je koji često daje izjave van sportskog šablona, a još jedan njegov biser dočekali smo u Roterdamu.
Gulbis je u prvom kolu turnira u najvećoj luci Evrope pobedio Robina Hasea, a na pitanje šta mu se najviše dopada u Roterdamu, Letonac je odgovorio:

“Dopada mi se što je marihuana legalna. Zalažem se za to. Naravno, teniseri ne smeju to da rade, proveravaju nas svake nedelje, ali dopada mi se način razmišljanja”, rekao je kroz smeh 24-godišnji Gulbis.
Smatran je velikim talentom, ponekad bljesne i pobedi neko veliko ime (npr. Berdiha na Rolan Garosu prošle godine), često je obećavao da će vrednije trenirati, ali retko je uspevao da ispuni to obećanje. Ove sezone preskočio je Australijan open jer bi morao da igra kvalifikacije, pa je to vreme iskoristio za trening. Kaže da je sada promenio način života, a na pitanje čega se odrekao, kaže: "Pušenja, alkohola i ostajanje do kasno. Više treniram, kockice se polako sklapaju", rekao je Gulbis, koji je 2011. bio 21. teniser planete. Posle pobede nad Haseom, Letonac je u drugoj rundi ispao od Huana Martina del Potra - 7:6, 6:3.
