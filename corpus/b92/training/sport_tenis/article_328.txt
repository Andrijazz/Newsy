> Izvor: B92
> Datum: ponedeljak 25.02.2013.  
> Rubrika: sport_tenis
> Naslov: Može li RF da osvoji još neki GS?
> Članak:

Drugi teniser sveta Rodžer Federer veruje da će do kraja karijere osvojiti još neki Gren slem turnir.
“Snažno verujem da mogu da osvojim još neki GS. Da li na Vimbldonu imam više šanse nego na ostalima? Možda, ali kada se osvrnem u prošlost, imao sam neverovatne trenutke na sva četiri Slema. Zavisi od toga koliko ću dugo igrati, ali ne želim da zavisi od toga”, rekao je Federer.
"Trenutno pokušavam da pametno organizujem svoj raspored, više da treniram. Teniser je u zenitu od 23. do 27-28. godine, tako da je sve ovo za mene veliki izazov i jako je uzbudljivo. Moram da donosim prave odluke, a imam i porodicu, a to nema mnogo tenisera", dodao je švajcarski teniser. Federer je rekorder sa 17 najvećih titula - poslednju je uzeo na Vimbldonu prošle godine, a prethodno je slavio u Melburnu 2010. godine. Rodžer se ne odriče ni povratka na prvo mesto, ali kaže da je za to potrebno da igra sjajno. Federer trenutno zaostaje 3.105 bodova za Đokovićem. "Moj povratak na prvu poziciju je realan samo igram apsolutno sjajno. Koncentrišem se na to da maksimalno spreman dođem na svaki turnir i nadam se da ću odigrati dovoljno mečeva. Ako ne bude tako, mogu da promenim nešto u rasporedu. Moram da se postaram da imam dovoljno slobodnog vremena, kako bih imao različite opcije pred početak 2014. godine". Kakvo je Vaše mišljenje - može li Federer da osvoji još neku Gren slem titulu do kraja karijere?
