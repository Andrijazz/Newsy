> Izvor: B92
> Datum: četvrtak 10.01.2013.  
> Rubrika: sport_tenis
> Naslov: Izner propušta Ozi open
> Članak:

Američki teniser Džon Izner neće igrati na predstojećem Australijan openu zbog povrede desnog kolena.
Izner, 14. teniser sveta, zbog iste povrede povukao se sa Hopman kupa pre šest dana.
"Osećao sam nelagodu u kolenu, a doktori su mi rekli da ću pogoršati situaciju i doživeti ozbiljniju povredu ako nastavim da igram", rekao je najbolje rangirani američki teniser.
Izner je povređen igrao na turniru u Sidneju, pa je u sredu izgubio od sunarodnika Rajana Herisona sa 6:4, 6:4. Posle tog poraza Izner je rekao da mora dobro da se odmori, kako bi se oporavio od povrede. Takmičenje na prvom grend slem turniru u sezoni Australijan openu počinje u ponedeljak.
