> Izvor: B92
> Datum: subota 2.03.2013.  
> Rubrika: sport_tenis
> Naslov: Nadal: Teško je kada ne igraš...
> Članak:

Rafael Nadal, koji u Akapulku igra treći turnir posle sedmomesečne pauze, izjavio je da je postao svestan koliko je ograničena dužina teniske karijere.
“Kada vidiš kako meseci i turniri prolaze, a ti nisi u žrebu, to pada jako teško”, dodao je Nadal i rekao da i dalje oseća bol u kolenu: Tetiva je sada potpuno zdrava, ali i dalje osećam bol pojedinih dana. To je verovatno najgori trenutak kada ne znaš šta tačno da uradiš kako bi eliminisao bol”.
Tokom Nadalove karijere predmet rasprave bile su i njegove čuvene rutine tokom mečeva - da uvek majice slaže izvrnute jednu preko druge, da dve flašice sa vodom moraju da stoje na tačno određeni način i da uzima po gutljaj vode iz obe itd. "To su rutine koje nastaju od svakodnevnog igranja, možda jesu glupe, ali ponekad mi pomažu da se bolje koncentrišem, da znam da se takmičim i da sam fokusiran na ono što radim. Ipak, na kraju krajeva znam da mi to ne pomaže u igri". Na pitanje kada je shvatio da je poseban, Nadal je u svom stilu i kratko odgovorio: "Nikada".
