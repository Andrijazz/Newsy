> Izvor: B92
> Datum: utorak 9.07.2013.  
> Rubrika: sport_tenis
> Naslov: Batler: Volim i Endija i Novaka
> Članak:

Glumac Džerard Batler otkrio je za B92 da je dobar prijatelj sa Novakom Đokovićem, ali da je u finalu Vimbldona navijao za Endija Marija zato što je Škot.
Batler je veliki ljubitelj sporta, navijač je Seltika, burno je pratio svaki poen na Centralnom terenu u finalu najprestižnijeg turnira na svetu, a samo dan kasnije bio je Đokovićev gost na Gala večeri, na kojoj je prikupljeno milion i 200 hiljada evra za decu iz Srbije.
"Bio sam na Srbija openu, družio sam se sa Novakom. Gledao sam ga na raznim turnirima, navijao za njega na dobrotvornom meču u Los Anđelesu, i mnogo mi se dopada što se toliko bavi humanitarnim radom. On je igrao na Vimbldonu, a uspeo je i da organizuje ovu humanitarnu akciju i to je neverovatno. Zato sam i došao da ga podržim", rekao je Batler za B92, "Bila je ovo zaista čudna situacija, Novak mi je prijatelj, a ja sam iz Škotske. Bio je to neverovatno bitan dan za našu zemlji u Marija. Bilo je veličanstveno biti na tom meču. Žao mi je zbog Đokovića, ali će on osvojiti još mnogo turnira, obojica će. U suštini, srećan sam zbog Marija". Na konstataciju da je na finalnom meču sedeo iza predsednika Srbije Tomislava Nikolića, Batler je rekao da ga je sigurno u nekim trenucima nervirao. "Nisam razgovarao s njim. Mislim da sam ga malo nervirao jer imam jak glas, a na meču sam se dosta drao. Mislim da se trgao nekoliko puta", istakao je Batler.
