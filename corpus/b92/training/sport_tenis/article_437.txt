> Izvor: B92
> Datum: ponedeljak 1.04.2013.  
> Rubrika: sport_tenis
> Naslov: Nadal se uveliko sprema za šljaku
> Članak:

Peti teniser sveta Rafael Nadal nije učestvovao na Mastersu u Majamiju, ali je to vreme iskoristio da trenira na omiljenoj mu šljaci.
Nadal je prošlog utorka počeo da se sprema za predstojeću sezonu na šljaci gde brani veliki broj bodova.
„Ponovo sam se vratio treninzima na šljaci. Divan dan“, napisao je Nadal na svojoj Fejsbuk stranici.
Nakon što se vratio posle sedmomesečne pauze zbog povrede kolena Španac je ostvario skor 17-1 i već je osvojio tri titule uključujući i Masters u Indijan Velsu. Prvi naredni turnir na kojem će pokušati da produži seriju od 14 pobeda je Monte Karlo koji je osvajao svake godine od 2005. Međutim, bez obzira na rezultate koje bude ostvario do kraja sezone na šljaci teško će uspšeti da se popne iznad četvrtog mesta na ATP listi jer brani titule u Monte Karlu, Rimu i na Rolan Garosu što je ukupno 4.000 bodova.
