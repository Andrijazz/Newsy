> Izvor: B92
> Datum: nedelja 3.02.2013.  
> Rubrika: sport_tenis
> Naslov: Dejvis kup: Kazahstan na Češku
> Članak:

Plasman u četvrtfinale Svetske grupe teniskog Dejvis kupa do sada su izborile reprezentacije Srbije, Češke, Argentine, Kazahstana, Italije i Francuske.
Česi, aktuelni šampioni, su do odlučujućeg poena u duelu sa Švajcarskom došli pobedom Tomaša Berdiha nad Stanislasom Vavrinkom sa 6:3, 6:4, 3:6, 7:6 (7:5).
U poslednjem meču, Henri Laksonen je smanjio na 3:2, pobedom nad Jurijem Veselim sa 0:6, 6:3, 6:1.
Česi će u četvrtfinalu igrati protiv Kazahstana, koji je slavio sa 3:1 protiv Austrije. Kazahstanci su do sjajne pobede došli pobedom Andreja Golubjeva nad Jurgenom Melcerom sa 4:6, 6:3, 6:4, 6:2. Srbija je još u subotu izborila plasman dalje u duelu sa Belgijom, isto kao i Francuska i Argentina, koje će se sastati u četvrtfinalu. Obe ekipe su bile veoma ubedljive protiv svojih protivnika, Francuska protiv Izraela, a Argentina protiv Nemačke. Poslednjeg dana duela Argentinaca i Nemaca, Huan Monako je pobedio Tobijasa Kamkea sa 6:4, 7:6, dok je Karlos Berlok slavio protiv Kristofera Kasa sa 6:2, 6:4. Pobede za Francuze ostvarili su Mikael Ljodra sa 6:3, 7:6, protiv Noama Okuna, i Rišar Gaske, sa 6:4, 6:3, protiv Amira Vajntrauba. Italija je sa 3:2 slavila protiv Hrvatske, i to pobedom Fabija Fonjinija nad Ivanom Dodigom u poslednjem meču sa 4:6, 6:4, 6:4, 6:4. Prethodno je Marin Čilić izjednačio, trijumfom nad Andreasom Sepijem sa 6:3, 6:3, 7:5. U preostala dva duela, Kanada vodi protiv Španije sa 2:1, dok je rezultat na meču Sjedinjenih Država i Brazila 2:2. Srbija čeka boljeg iz duela Amerikanaca i Brazilaca.
