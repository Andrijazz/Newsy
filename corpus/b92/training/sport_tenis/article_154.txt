> Izvor: B92
> Datum: nedelja 3.02.2013.  
> Rubrika: sport_tenis
> Naslov: BO: Veliki povratak Pašanskog
> Članak:

Selektor Dejvis kup reprezentacije Srbije Bogdan Obradović rekao je da prezadovoljan igrom Borisa Pašanskog protiv Davida Gofana.
Pošto je naš tim plasman obezbedio već posle prvog dana, pobedom Nenada Zimonjića i Viktora Troickog u dublu, Pašanski je dobio priliku da izađe na teren i poražen je od Gofana posle tri seta.
"Ovo je njegov veliki povratak u tim. Meni je zaista drago zbog njega. 170. je na svetu, ali to ne znači ništa, jer igra tenis kao da je među 30. Ubeđen sam da će se ubrzo vratiti među 50 najboljih na svetu", rekao je Obradović, "Trenirajući sa Novakom, Viktorom, Nenadom mogao je da otvori neke nove vidike. Oni vole da vide njega u timu. Drago mi je da se sve ovako završilo". Obradović je, takođe, istako da je i Zimonjić odigrao odličan meč u singlu, svoj prvi posle pet godina, i da je pokazao da je u zavidnoj formi za svoje godine. "Zimonjić je 1976. godište i mnogi iz njegove generacije ne igraju. On je profesionalac, vrlo je odan reprezentaciji. Na ovaj način zaštitio je svog prijatelja Viktora, jer da sam njega stadion, on bi morao da preda meč, jer ima problema sa zadnjom ložom", istakao je Obradović. Zimonjić je u poslednjem meču poslednjeg dana duela u gradu Šarlroa izgubio od Stiva Darsisa, ali je istakao da svi u timu treba da budu prezadovoljni rezultatom, posebno time što je do pobede došao već posle drugog dana. "Bila je takva situacija da je bilo bolje da ja izađem na teren nego da predamo meč. Zadovoljan sam kako je bilo. Kako je meč odmicao osećao sam se sve bolje", rekao je Zimonjić, "Treba da budemo prezadovoljni ovim rezultatom jer je Srbija prvi put završila posao posle drugog dana od kada igra u Svetskoj grupi". Srbija će u četvrtfinalu igrati sa pobednikom duela između Sjedinjenih Država i Brazila.
