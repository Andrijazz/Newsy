> Izvor: B92
> Datum: sreda 6.02.2013.  
> Rubrika: sport_tenis
> Naslov: "Srbija - zemlja teniskih šampiona"
> Članak:

Nekadašnji američki teniser, a sada komentator Džastin Gimelstob izneo je niz pohvala na račun srpskog tenisa.
Gimelstob je promoter egzibicionog turnira u Los Anđelesu na kojem će nastupiti Novak Đoković i Pit Sampras.
On je u sklopu promocije turnira koji će biti odigran 4. marta posetio jednu od dve najveće pravoslavne crkve u Los Anđelesu gde je pričao sa Srbima.
"Bio sam u Srbiji tri puta, to je prelepa zemlja. Ono što je Srbija uradila sa tenisom je apsolutno jedna od najneverovatnijih priča. Imate Dejvis kup šampione, imate najboljeg tenisera sveta Novaka Đokovića, ali ne samo Đokovića. Imate Janka Tipsarevića koji je među deset najboljih na svetu i koji je sjajan momak. Imate Nenada Zimonjića koji je Gren slem šampion u dublovima i miks-dublovima i koji je u singlu pobedio Agasija. Imate Viktora Troickog, toliko neverovatnih igrača. A to su samo muškarci. Kod žena, imate Jankovićevu koja je bila najbolja na svetu, Ivanovićevu koja je takođe bila najbolja na svetu i koja je osvojila Rolan Garos. To je za mene apsolutno neverovatno. Ja volim svoju zemlju, volim Ameriku, ali mi smo 100.000 puta veći od Srbije a vi imate 100.000 puta više šampiona od nas. Broj šampiona koje je vaša zemlja stvorila je neverovatan. Igrao sam tenis 12 godina, sada radim kao komentator, radio sam i na Olimpijskim igrama i vidao sam koliko je jaka veza koju vaš narod ima sa vašim sportistima", rekao je Gimelstob.
