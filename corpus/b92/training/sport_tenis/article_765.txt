> Izvor: B92
> Datum: petak 12.07.2013.  
> Rubrika: sport_tenis
> Naslov: Conga neizvestan za US open
> Članak:

Učešće Žo-Vilfreda Conga na US openu pod znakom je pitanja zbog povrede kolena koju je francuski teniser zadobio na Vimbldonu.
"Nedavno sam se povredio, pre dve nedelje, tako da ne mogu da kažem detalje. Imam povredu koja je slična malo ozbiljnijem tendinitisu (upala tetiva), povredio sam se zbog umora i sada moram da se oporavim. Ne znam koliko će trajati rehabilitacija, mogu da budem spreman za mesec i po, ali i za šest meseci“, kazao je Conga.
US open počinje 26. avgusta, a to je tradicionalno GS turnir koji Francuzu najmanje leži - samo jednom je stigao do četvrtfinala (2011). "Nadam se da ću igrati u Njujorku. Američka turneja počinje za tri nedelje. Do tada mi koleno možda bude zalećeno, ali neću igrati dok ne budem potpuno spreman. Zato sada ne mogu da pričam o tome jer ne znam koliko će trajati oporavak. Povreda mi daje mogućnost da se malo opustim i da odem na odmor koji sam dugo iščekivao". Conga je na Vimbldonu predao meč drugog kola Ernestsu Gulbisu, a na Rolan Garosu je u polufinalu izgubio od Davida Ferera.
