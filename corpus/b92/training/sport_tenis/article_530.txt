> Izvor: B92
> Datum: utorak 16.04.2013.  
> Rubrika: sport_tenis
> Naslov: Jovanovski: Borićemo se za opstanak
> Članak:

Srpska teniserka Bojana Jovanovski rekla je da će se tim protiv Nemačke u Štutgartu boriti kako zna i ume kako bi sačuvao opstanak u Svetskog grupi FED kupa.
Duel Nemačke i Srbije na programu je predstojećeg vikenda u „Porše areni“, gde su Jovanovski i Aleksandra Krunić u utorak odradile treninge, a u toku dana očekuje se dolazak Vesne Dolonc. Prvi reket Srbije Ana Ivanović trebalo bi da se priključi ekipi u sredu.
"Veoma mi je drago što smo ponovo na okupu i što imamo priliku da branimo boje naše zemlje. Puno smo razmisljale o Nemicama, a verujem da su i one o nama, jer je ulog veliki. U pitanju je jedan meč, jedan vikend koji i njima i nama određuje sudbinu za sledeću godinu u ovom takmičenju", izjavila je Jovanovski. Jovanovski je dodala da se ne bi usudila da prognozira ko će na terenu biti u prednosti. "Šljaka definitivno nije podloga na kojoj se najbolje osećam, ali to su sve stvari koje se zaborave onog trenutka kada počne meč. Mi smo u Nemačku došle da se borimo i kako znamo i umemo izborimo za opstanak. Verujem da ćemo uz veliku borbu i malu dozu sportske sreće biti u stanju da ostvarimo cilj", poručila je Jovanovski. Reprezentacija Srbije održaće konferenciju za medije u četvrtak u 11.10 časova, a žreb parova predstojećeg meča biće održan u petak od 13 časova.
