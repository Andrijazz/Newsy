> Izvor: B92
> Datum: subota 15.06.2013.  
> Rubrika: sport_tenis
> Naslov: Hale: Federer - Južni za titulu
> Članak:

Švajcarski teniser Rodžer Federer plasirao se finale Geri Veber Opena u nemačkom Haleu, pobedom nad domaćim igračem Tomijem Hasom.
Federer je u neizvesnom meču pobedio Hasa rezultatom 2:1 (3:6, 6:3, 6:4), posle sat i 40 minuta igre.
Nekada najbolji teniser sveta je tako izjednačio prošlogodišnji rezultat, kada je u finalu poražen u dva seta upravo od Hasa. On će se u borbi za titulu sastati sa Mihailom Južnim koji je neočekivano lako savladao Rišara Gaskea sa 6:3, 6:2.
Federer i Has sigurno su započeli duel i već na startu je bilo jasno da će sitnice odlučivati. Prvi do prednosti stigao je Nemac kada je u šestom gemu stigao do brejka. Has je na servis Federera odigrao nekoliko sjajnih bekhenda i sjajnim riternom stigao do brejka. Mogao je Rodžer da uzvrati brejk kada je Has servirao za set, ali se nemački teniser izvukao i došao do 1:0. Očekivalo se da će Has nastaviti u istom ritmu i u drugom delu igre, ali se to nije dogodilo. Federer je preuzeo inicijativu i došao do prednosti već na startu, koju je samo održavao do kraja seta. Koliko je bivši broj jedan podigao nivo igre u tom periodu pokazuje i podatak da je izgubio samo tri poena u svojim gemovima. Oba igrača su u treći set ušla veoma nervozno, ali nisu uspevali da iskoriste poluprilike koju im je protivnik omogućavao. Prelomni trenutak desio se u trećem gemu trećeg seta, kada je Has odigrao očajan gem i poklonio brejk Rodžeru bez osvojenog poena. U tom gemu napravio je dve duple greške i praktično bez borbe predao servis. Federer je ne baš sigurnom igrom uspeo da održi prednost do kraja za novo finale na omiljenoj mu travi.
