> Izvor: B92
> Datum: utorak 9.04.2013.  
> Rubrika: sport_tenis
> Naslov: Fondacija Đoković: "Školice života"
> Članak:

Fondacija Novak Djoković planira da pokrene projekat "Školice života - zajedno za budućnost", vredan 17 miliona dinara
Cilj projekta je da se stvore bolji uslovi za obrazovanje dece u Srbiji, a direktorka Fondacije Jelena Ristić posetiće narednih dana Kraljevo, Ljig, Knić i Rašku,
“Verujemo da će predstavnici lokalnih samouprava biti raspoloženi za saradnju. Mi smo sredstva od 17 miliona dinara već odvojili za projekat, a sada smo u fazi dogovora gde ćemo školice otvarati”, izjavila je Ristićeva uoči posete.
Ristićeva je naglasila da je izuzetno bitna i podrška lokalnih zajednica. "Izuzetno nam je značajna podrška lokalnih zajednica, kako zbog objekata koje treba prenameniti i adaptirati, tako i zbog činjenice da oni najbolje znaju gde su područja u kojima su deci nedostupni predškolski objekti, kao i koliko ima dece iz osetljivih grupa, jer je ovaj projekat i njima namenjen", rekla je ona. Školice će pre svega biti mesta namenjena igranju i učenju dece uzrasta od tri do šest godina, otvorene takođe i za roditelje, decu ranog školskog uzrasta i celu lokalnu zajednicu, a biće smeštene u mestima u kojima nema vrtića i u kojima ponuda za decu nije adekvatna i dovoljna. Kompletan program i pristup namenjen je i boravku i igranju dece sa smetnjama u razvoju, kao i svoj drugoj deci iz osetljivih grupa.
Ove školice biće mesta promocije zajedništva, učešća dece i roditelja i podrške ranom razvoju i učenju dece. Fondacija će finansirati kompletno uređenje, opremanje objekata, kao i obuke vaspitača koji će sa decom raditi. U planu je adaptacija objekata, sređivanje igrališta, nabavka didaktičkog materijala i igračaka. Projekat "Školice života" Fondacija Novak Đoković realizuje uz stručnu podršku Centra za Interaktivnu pedagogiju iz Beograda. Direktorka Fondacije će 10. aprila od 9 sati posetiće Ljig, od 13 sati biće u Knicu, narednog dana, 11. aprila od 13 sati boraviće u Kraljevu, dok će 12. aprila od devet sati biti u Raškoj. U četvrtak 11. aprila od devet sati Ristićeva će obići Biblioteku igračaka u Kragujevcu i uručiće igračke u vrednosti od 100.000 dinara, kao poklon donaciju. Biblioteku je osnovala Obrazovna kulturna zajednica Roma - Romanipen iz Kragujevca.
