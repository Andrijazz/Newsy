> Izvor: B92
> Datum: ponedeljak 28.01.2013.  
> Rubrika: sport_tenis
> Naslov: Vraća se Rafa, ali u kakvoj formi?
> Članak:

Rafael Nadal označio je turnir serije 250 u Vinja del Maru za svoj povratak na teren.
Nekada prvi teniser sveta nije igrao od juna prošle godine zbog povrede kolena, pa se svi pitaju u kakvoj formi će se vratiti na teren.
Rafaelov stric Toni, koji je ujedno i njegov trener, očekuje uspešan povratak osvajača 11 Gren slema titula.
"Rafa je trenirao na dobrom nivou, bio je veoma agresivan. Sigurno će biti teško vratiti se u ritam posle toliko meseci pauze. On ide u Vinju sa dozom straha, ali to je razumljivo. Tamo će igrati i u konkurenciji dublova sa Huanom Monakom, pa se nadamo da će brzo ući u ritam. Kao i uvek, on će dati sve od sebe da pobedi. Nadamo se da će dobro početi sezonu i da će biti spreman za naredne obaveze", rekao je Toni Nadal. Nadal bi u konkurenciji dublova trebalo da igra 5. februara, a u singlu 6. ili 7. To znači da će nekada prvi teniser sveta nakon više od sedam meseci pauze odigrati prvi takmičarski meč. Poslednji duel Nadal je odigrao 28. juna kada je na Vimbldonu izgubio od Lukaša Rosola.
