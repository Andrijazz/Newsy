> Izvor: B92
> Datum: nedelja 10.02.2013.  
> Rubrika: sport_tenis
> Naslov: Gaske osvojio titulu u Monpeljeu
> Članak:

Francuski teniser Rišar Gaske osvojio je titulu u Monpeljeu pobedom nad sunarodnikom Benoa Perom sa 2:0 (6:2, 6:3).
Gaske je tako posle osvojenog turnira u Dohi došao do druge titule u sezoni, ukupno devete u karijeri.
Nekada najbolji junior sveta odigrao je jako dobar meč i slavio za samo 69 minuta. Odlično je otvorio finale i napravio brejkove u prvom i sedmom gemu seta i lako došao do vođstva od 1:0.
U prvom setu koji je trajao 23 minuta Gaske je izgubio samo dva poena na svoj servis. Per nije mogao da mu parira ni u drugom setu. Deseti igrač sveta je napravio jedan brejk što mu je bilo dovoljno za konačni trijumf. Ovom pobedom Gaske je zaradio 250 ATP poena i ček na 74.000 evra.
