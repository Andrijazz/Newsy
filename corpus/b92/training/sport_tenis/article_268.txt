> Izvor: B92
> Datum: nedelja 17.02.2013.  
> Rubrika: sport_tenis
> Naslov: Novak: Maratonci pre Troje
> Članak:

Najbolji teniser sveta Novak Đoković iskoristio je slobodno vreme da ćaska sa svojim obožavaocima i odgovara na neka od njihovih pitanja.
Novak se preko strima "Nole for You" obraća svojim fanovima, što postaje neka vrsta prakse, a oni mogu da mu postavljaju pitanja na njegovim Tviter i Fejsbuk nalozima.
Srbin ima višemilionski auditorijum koji ga 'prati' i želi da zna što više o njemu, a ovoga puta najzanimljivija pitanja bila su vezana muziku, film 'Plaćenike' i broj jezika na kojima Novak može da komunicira.
Seriju pitanja otvorila je Maja, koju je zanimalo da li, i kakvu, muziku sluša Novak pre mečeva? Novak: "Naravno, slušam muziku pre meča, nemam uobičajenu muziku, zavisi od raspoložneja. Ako sam nervozan slusam klasiku, na promer Bočelija, a ako želim da se naoštrim i živnem tu je uglavno rok ili haus muzika". Sara Grasijoli: Nole, kakav si bio u školi i koji ti je bio omiljeni predmet? Novak: "Bio sam dobar, solidan, ali ne i najbolji. Nije da se nisam trudio, nego je jednostavno tako. Omiljeni predmeti su mi bili geografija i svi strani jezici" Miljan Mladenović: Da li si ikad razmišljao da napustiš tenis i baviš se nečim drugim? NovaK: "Iskreno, nisam. Tenis mi je prva ljubav i pružio mi je sve što mi je potrebno u životu, i više. Ja i sada stižem da radi puno toga pored tenisa. U životu je bitno da ne bude sve jednolično, zato tome i težim". Novaku je društvo pravio i njegov najmlađi brat Đorđe, koji mu je pomagao da odgovara na pitanja, ali ga i zadirkivao s vremena na vreme. Radenko - Kragujevac: Koji su ti omiljeni filmovi? Novak: "Uglavnom su to domaći filmovi - "Maratonci", "Ko to tamo peva", "Ivkova slava"...ali, naravno, volim i strane filmove. Omiljeni su mi "300" i "Troja", "Upoznati Fokerove". Tada se uključio Đorđe, pitajući ga šta misli o "Plaćenicima 2", aludirajući na Novakovu izbrisanu scenu.iz pomenutog filma. Novak: "Mislim da je film dobar, ali da je bilo moje scene bio bi odličan. (smeh). Nedavno smo kupili cd filma i želim da vas obavestim da moju scenu možete pogledati pod obrisanim scenama (smeh)" Beograđanin: Kada ćes na fudbal na pesku ponovo? Novak: "Čim malo otopli i vreme mi dozvoli eto mene u mom Beogradu. Obaožavam Beograd i svaki put jedva čekam da dođem, vidimo se na fudbalu" Mihajlo Piper: Pored golfa, kojim se još sportovima baviš? Novak: "Volim skijanje, košarku, fudbal... Volim da se takmičim i zabavljam. Kada god nađem vremena odem na skijanje, koje mi je pored tenisa ljubav iz detinjstva. Još kao mali sam zavoleo skijanje, dok smo živeli na Kopaoniku". Natalija Sadovska: Koje ti je najveća avantura na Turu? Novak: "Pa, bilo je mnogo stvari, ali moram da izdvojim snimanje reklame za Hed, kada sam leteo na krilima aviona. Mnogi su mislili da to neću uraditi, ali sam ih ipak razuverio". Jednog navijača je zanimalo koliko Novak priča jezika, da bi Novak krenuo da nabraja sve balkanske jezike, uz italijanski, nemački, francuski, a 'odgovor' je završio sa nekoliko rečenica na španskom. Eni: Koja ti je omiljena boja, a koja knjiga i film? Novak: "Omiljena boja mi je crvena, ali tu su i bela i zelena. Ne mogu da se odlučim. Poslednje što sam čitao je knjiga od psihologifji "PSY", odlična je, ali bih ti preporučio "Na Drini ćuprija" od srpskog nobelovca Ive Andrića. Filmove sam već spominjao, evo istakao bih još Borata...baš je duhovit". Jednog navijača je zanimalo kako se slaže sa braćom? Novak je prepustio Đorđu da odgovori na to pitanje. Đorđe: "On je veoma dobar brat, ocigledno. Iskreno, kada igramo igrice, on ne podnosi da gubi. Cim krene da gubi krece da kuka, zanoveta, ponekad i zaplače...", nastavio je da ga zeza Đole. "Ali to je samo tu tako, kada je u pitanju tenis, realan je i dobro podnosi poraz". Prvi teniser sveta je na kraju pričao na kineskom i pozdravio sve navijače, da bi nakon toga pozdravio i fanove i u Japanu, zemlje iz koje je njegov glavni sponzor. Nedugo nakon završetka ćaskanja, Novak je 'tvitovao' da je uživao, kao i svaki put, i da jedva čeka nardeni razgovor. Na kraju je konstatovao da mu je jedino žao što nije u mogućnosti da vidi svoje navijače, kao oni njega, i najavio da će morati da poradi na tome.
