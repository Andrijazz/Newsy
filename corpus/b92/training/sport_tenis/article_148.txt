> Izvor: B92
> Datum: subota 2.02.2013.  
> Rubrika: sport_tenis
> Naslov: "Muškarci šest sati, žene 33 min"
> Članak:

Goran Ivanišević, najbolji hrvatski teniser svih vremena, rekao je gostujući na zagrebačkom radiju Antena da "teniserke ne zaslužuju isti novac kao teniseri".
"Malo bolji trener može da pobedi prvu igračicu sveta," rekao je Ivanišević. "Razlika je ogromna. Muškarci igraju po šest sati, a one igraju 33 minuta."
Ivanišević je u radijskoj emisiji gostovao da bi najavio turnir PBZ Zagreb Indoors, rekao je da se nada da će ga osvojiti Marin Čilić za koga je rekao da bi morao da više veruje u sebe.
"Pobeda nije stvar sreće. Čilić mora više verovati u sebe. Ja se nikako ne mogu složiti s njim. On je zadovoljan s ovim gde je, a ja nisam zadovoljan. On bi trebao biti igrač za prvih 10 jer je potencijal. On je po meni bolji igrač od Ferera, a Ferer je peti, a Marin je trinaesti," rekao je Ivanišević. "On bi trebao biti među prvih deset kad ima lošu sezonu." Ivanišević je pričao i o svom zdravlju, tome da ga nervira što ga ljudi doživaljavaju kao nervoznog čoveka koji puno psuje i o mladoj Ani Konjuh koja je je osvojila juniorski Australian open.
