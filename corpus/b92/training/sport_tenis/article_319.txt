> Izvor: B92
> Datum: nedelja 24.02.2013.  
> Rubrika: sport_tenis
> Naslov: Jeleni titula posle 35 meseci!
> Članak:

Prvi put posle titule u Indijan Velsu 21. marta 2010. godine Jelena Janković osvojila je WTA trofej, pošto je slavila na turniru u Bogoti.
U finalnom okršaju Jelena je bila bolja od 20-godišnje Paule Ormaečee, trenutno 198. na svetu, rezultatom 6:1, 6:2.
Od titule u Indijan Velsu Jelena je izgubila pet finala, a sada je napokon probila led.
Jelena je odlično počela meč, već u drugom gemu napravila je brejk, a ubrzo je povela i sa 3:0. Imala je srpska teniserka i šansu za dupli brejk, ali je Argentinka uspela da smanji na 3:1. U narednom gemu Ormaečea je došla do dve uzastopne brejk šanse, ali se Jelena izvukla, uspela da preokrene i da povede sa 4:1. Jankovićeva je tada tražila lekarski tajm aut zbog problema sa kolenom, ali to je nije omelo da nastavi u istom ritmu - sjajnom igrom, sa mnogo promena ritma, Jelena je stvorila tri vezane set lopte, a realizovala je drugu preciznim bekhend lobom. Ormaečea je bila nervozna i isfrustrirana izvanrednom defanzivom Jankovićeve - upravo na taj način, izvanrednom odbranom, Jelena je u trećem gemu drugog seta napravila brejk iskoristivši drugu brejk šansu (2:1). Tokom celog meča srpska teniserka sjajno je servirala (ukupno šest asova) i Ormaečea je retko dolazila u priliku da napravi brejk. Jelena je lako čuvala stečeni brejk, a pri rezultatu 4:2 od 40:15 za suparnicu osvojila je četiri poena u nizu i povela sa 5:2. U sledećem gemu Jankovićeva je odservirala za trofej - 6:1, 6:2 za 75 minuta igre i 13. titula u karijeri.
