> Izvor: B92
> Datum: utorak 15.01.2013.  
> Rubrika: sport_tenis
> Naslov: Druit zbog bolesti napušta ATP
> Članak:

Predsednik Udruženja teniskih profesionalaca (ATP) Bred Druit napušta tu funkciju zbog bolesti motoričkih nerava (Leo Gerigova bolest).
"Druit će nastaviti privremeno da obavlja tu funkciju dok se ne pronađe njegov naslednik u bliskoj budućnosti", kaže se u saopštenju ATP.
Pedesetčetvorogodišnji Australijanac je tokom teniske karijere bio među 50 najboljih u singlu i 20 u dublu. Mesto prvog čoveka ATP-a preuzeo je 1. januara 2012. godine.
"Bila mi je privilegija da radim kao izvršni predsednik i čelnik ATP. Čast je što sam bio deo ove organizacije više od 35 godina otkad sam postao profesionalac. ATP će mi uvek biti u srcu i sa žaljenjem saopštavam ovu odluku", rekao je 54-godišnji Druit. Među prvima koji su Druitu pružili podršku je je srpski teniser Janko Tipsarević koji je izjavio da ne može rečima da opiše tugu koju oseća zbog loših vesti.
