> Izvor: B92
> Datum: ponedeljak 10.06.2013.  
> Rubrika: sport_tenis
> Naslov: Mari: Promeniti sistem bodovanja
> Članak:

Drugi teniser sveta Endi Mari smatra da bi trebalo promeniti način bodovanja u tenisu.
Rafael Nadal je pobedio na 43 od 45 mečeva otkad se vratio na teren posle sedmomesečne pauze, ali će na Vimbldonu biti peti nosilac.
"U tenisu je nemoguće da održite plasman ako ste povređeni četiri ili pet meseci. Rafa će biti nosilac na Vimbldonu, a bolji je od toga“, rekao je Mari i dodao da bi tenis, poput golfa, trebalo da usvoji dvogodišnje bodovanje.
"U tom slučaju bi najbolji igrači mogli da očuvaju renking čak i ako se povrede", dodao je Škot. Mari je zbog problema sa donjim delom leđa propustio Rolan Garos, ali biće spreman za Vimbldon. "Vidim da bukmejkeri smatraju da je Đoković prvi favorit. Ja sam drugi, Rafa treći, pa ide Rodžer. Ali ko zna? Pogotovo kada se uzme u obzir kako je Rafa igrao na Rolan Garosu, može da dobije svakoga ako igra tako", izjavio je Mari.
