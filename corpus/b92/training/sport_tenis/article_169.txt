> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Nadal digao Čile na noge
> Članak:

Mali turnir u čileanskom Vinja del Maru biće ove nedelje centar teniskog sveta zbog povratka Rafaela Nadala.
Nekadašnji svetski broj jedan upravo je ovaj turnir označio za povratak posle sedmomesečne pauze zbog povrede.
Prošle godine organizatori ovog turnira su poklanjali karte zbog malog interesovanja publike, a sada je situacija potpuno drugačija.
Koliko celom Čileu znači dolazak Rafaela Nadala dovoljno govori i podatak da je čileanski predsednik Sebastijan Pinjera bio jedan od prvih koji su ga dočekali. "Ova zemlja želi uspeh i želi da je vide kao uspešnu. Čile je dugo bio kao neko malo ostrvo koje je izolovano od ostatka sveta. Sada kada je došla velika zvezda kao što je Rafael Nadal, normalno je da ga tretiraju kao rok zvezdu", rekao je portparol turnira Rafael Voker. Sve karte za turnir su rasprodate, počevši od utorka kada će Nadal nastupiti u dublu zajedno sa Huanom Monakom. Što se singla tiče, on je u prvom kolu slobodan, a u drugom će čast da igra na njegovom povratku imati Argentinac Gvido Pelja ili kvalifikant. "Ranije su sponzori davali karte svojim klijentima, a na kraju su te karte ostale neiskorišćene. Ovoga puta će definitivno biti iskorišćene", dodao je Voker. Sedmostruki šampion Rolan Garosa je u nedelju trenirao dva sata sa Pablom Anduharom, a jedino što bi ukazivalo da je Rafa imao povredu je povez koji je imao oko levog kolena. Iako je sam Nadal rekao da ne očekuje previše od sebe u ovom trenutku, ukoliko ne osvoji mali turnir u Čileu biće sigurno u velikom problemu. "Ovo će za njega biti kao prva nedelja Rolan Garosa. U teoriji, on ne bi smeo da izgubi nijedan set na ovom turniru zbog kvaliteta ostalih tenisera", smatra Marselo Karo, teniski trener koji je doputovao iz Santijaga kako bi gledao Nadala kako trenira u nedelju.
