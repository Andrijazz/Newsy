> Izvor: B92
> Datum: petak 4.01.2013.  
> Rubrika: sport_tenis
> Naslov: Indijski teniseri prete štrajkom
> Članak:

Teniski reprezentativci Indije neće igrati protiv Južne Koreje u Dejvis kupu ako domaći Teniski savez od njih bude tražio da potpišu sporazum o ponašanju.
Osmorica tenisera, medju kojima su i veteran, specijalista za dublove Maheš Bupati, i Somdev Devarman, u današnjem saopštenju su naveli da neće igrati protiv Južne Koreje u Nju Delhiju, od 1. do 3. februara, ako Teniski savez Indije ostane pri zahtevu da potpišu sporazum.
"Nažalost, posle izjave generalnog sekretara Barata Oza da će Savez uvesti disciplinski kodeks za igrače, želimo jasno da kažemo da nećemo biti na raspolaganju selektoru u Dejvis kupu, ako čelnici ne razmotre naše sugestije u vezi sa ekipom", navodi se u saopštenju tenisera. U saopštenju se ističe da se teniseri zajedno bore protiv određenih zahteva i da ne osporavaju autoritet Teniskog saveza. Između ostalog, teniseri zahtevaju da se više pitaju oko izbora mesta odigravanja mečeva, vođenja reprezentacije, ali i učešća u podeli novca od nagrada. Takodje se zahteva i da se u ekipu uvrsti još šest igrača, kako bi se reprezentativcima omogućilo više sparing partnera. "Mislim da su naši zahtevi razumni i svi verujemo da to zaslužujemo. Ako Teniski savez predloži rešenje koje je prihvatljivo za sve igrače, igraću za svoju zemlju ako budem pozvan", naveo je Devarman.
