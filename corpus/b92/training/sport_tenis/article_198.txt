> Izvor: B92
> Datum: četvrtak 7.02.2013.  
> Rubrika: sport_tenis
> Naslov: Bojana: Ne znam koliko ću moći
> Članak:

Srpska teniserka Bojana Jovanovski još ne zna da li će moći da igra protiv Slovačke u FED kupu i dodala da pokušava da reši problem sa povredom leđa.
Meč prvog kola Fed kupa na programu je 9. i 10. februara u niškoj dvorani Čair.
Srbija će protiv Slovakinja biti desetkovana povredama, jer u timu neće biti Ana Ivanović i Jelena Janković.
"Sada je situacija takva da je neizvesno koliko ću moći da pružim i da li ću do vikenda biti spremna. Ne bih da ovo zvuči kao neko opravdanje, ja sam reprezentaciji uvek na raspolaganju i biću uz tim sve vreme, pružati im podršku i navijati iz sve snage. Ako terapije daju željeni rezultat i selektor proceni da sam u stanju da igram, izaći ću na teren i dati sve od sebe da zajedno pobedimo i obradujemo naše navijače u Nišu", kazala je Jovanovski. Zbog problema sa povredama učešće u duelu sa Slovačkom već su otkazale Jelena Janković i Ana Ivanović. "Prošla godina je za nas bila veoma uspešna i ja se nadam da ćemo uz malo sreće moći da i ove sezona napravimo nešto slično", dodala je Jovanovski. Ona problem sa povredom ima od Australian opena, a trenutno dva puta dnevno ide na terapije kako bi pokušala da se spremi za duel sa Slovačkom. Na spisku srpskog selektora su još Aleksandra Krunić i debitant Vesna Dolonc.
