> Izvor: B92
> Datum: sreda 6.02.2013.  
> Rubrika: sport_tenis
> Naslov: Cibulkova: U Fed kupu nema favorita
> Članak:

Slovačka teniserka Dominika Cibulkova izjavila je u Nišu, uoči duela sa Srbijom, da u Fed kupu nema pravih favorita, jer je svaki meč poseban i drugačiji.
Srbija i Slovačka igraće u Nišu 9. i 10 februara, meč prvog kola Svetske grupe.
"Dugo nismo igrali u gostima. Igramo u Srbiji i znamo da će domaća ekipa imati veliku podršku publike, tako da očekujem da će svi mečevi biti teški", rekla je Cibulkova, koja je trenutno 15. na WTA listi.
Druga slovačka teniserka Danijela Hantuhova istakla je da je njen tim veoma motivisan uoči duela sa Srbijom. "Mislim da obe ekipe imaju podjednake šanse da pobede. Mislim da će biti zaista zanimljivi mečevi", rekla je 58. igračica sveta. Selektor Fed kup reprezentacije Slovačke Matej Liptak naglasio je da srpski tim ima dobre igračice. "Mi smo se do sada nekoliko puta sastajali i uvek su bili teški mečevi. Srbija je prošle godine igrala u finalu i mislim da bi i ove godine mogla da konkuriše za titulu u ovom takmičenju", rekao je Liptak. On je dodao da njegova ekipa igra dobro i da može da parira reprezentaciji Srbije.
