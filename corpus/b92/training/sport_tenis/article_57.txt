> Izvor: B92
> Datum: ponedeljak 7.01.2013.  
> Rubrika: sport_tenis
> Naslov: WTA: Srpkinje bez promena
> Članak:

Srpske teniserke Ana Ivanović, Jelena Janković i Bojana Jovanovski zadržale su pozicije na WTA listi koje su držale prošle nedelje.
Ivanovićeva je 13. na svetu, Jankovićeva je devet pozicija iza, dok Jovanovski drži 56. mesto. Vesna Dolonc je na 118. poziciji, dok Aleksandra Krunić 165.
Na samom vrhu, takođe, nije bilo promena. Beloruskinja Viktorija Azarenka na prvoj poziciji ima 10.595 bodova, 550 više od Marije Šarapove iz Rusije, dok je treća Amerikanka Serena Vilijams sa 9.750.
Najbolje tri teniserke i dalje prati Poljakinja Agnješka Radvanjska, a slede je Anđelika Kerber iz Nemačke, Kineskinja Na Li i Sara Erani iz Italije. Među prvih deset su i Petra Kvitova iz Češke, Australijanka Samanta Stosur i bivša prva teniserka sveta Karolina Voznijacki.
