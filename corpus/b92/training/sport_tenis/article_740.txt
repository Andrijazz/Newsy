> Izvor: B92
> Datum: utorak 2.07.2013.  
> Rubrika: sport_tenis
> Naslov: Federer sa trave ponovo na šljaku
> Članak:

Švajcarski teniser Rodžer Federer potvrdio je da će učestvovati na ATP turniru u Gštadu.
"Uzbuđen sam što ću ovog leta igrati u Švajcarskoj. Upravo su mi organizatori turnira u Gštadu 1998. godine dali prvi vajld kard u karijeri", napisao je Federer na Tviteru.
Švajcarac je te godine postao profesionalac. Nekadašnji prvi reket sveta je na turniru u Gštadu trijumfovao 2004. godine, kada je u finalu savladao Rusa Igora Andrejeva.
Turnir u švajcarskom gradu igra se od 20. do 28. jula, a nagradni fond iznosi 400.000 evra.
