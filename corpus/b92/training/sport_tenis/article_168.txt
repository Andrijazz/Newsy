> Izvor: B92
> Datum: ponedeljak 4.02.2013.  
> Rubrika: sport_tenis
> Naslov: Đoković prvi na listi zarada
> Članak:

Najbolji teniser sveta Novak Đoković vodi na listi zarada koja je objavljena u ponedeljak, sa prihodom od turnira u 2013. godini od 2.559.519 dolara.
Na drugom mestu je Britanac Endi Mari sa 1.358.559, dok je treći Španac David Ferer sa 656.430 dolara.
Na listi od 50 nalazi se još jedan teniser iz Srbije, Janko Tipsarević koji zauzima 12. mesto sa 201.162 dolara.
U konkurenciji teniserki vodi Viktorija Azarenka iz Belorusije sa 2.477.651 dolara, druga je Kineskinja Li Na sa 1.365.879, a treća mlada Amerikanka Sloan Stivens sa 537.826 dolara. Od teniserki iz Srbije za sada je najviše zaradila Bojana Jovanovski. Ona je trenutno na 20. mestu sa 147.215 dolara, iza nje je Ana Ivanović - 24. sa 127.689, dok je Jelena Janković 37. sa prihodom od 97.572 dolara.
Novak Đoković posetiće ove nedelje "Andrićgrad" u Višegradu i pružiti podršku projektu grada od kamena, čiji je idejni tvorac poznati filmski reditelj Emir Kusturica. Kusturica će šestostrukom Gren slem šampionu dodeliti ključeve "Andrićgrada" kao počasnom građaninu grada od kamena, posvećenog čuvenom srpskom piscu i dobitniku Nobelove nagrade. Istovremeno, planirano je da Đoković poseti i Drvengrad na Mokroj Gori. Takođe, ove nedelje Đoković će otići u posetu đacima specijalne Osnovne škole za decu ometenu u razvoju "Anton Skala" u Beogradu. Ova škola uključena je u akciju Novakove humanitarne fondacije preko koje će joj biti obezbeđena značajna sredstva kako bi se toj deci obezbedili što bolji uslovi za razvoj.
