> Izvor: B92
> Datum: ponedeljak 15.04.2013.  
> Rubrika: sport_tenis
> Naslov: Srpske teniserke stigle u Štutgart
> Članak:

Ženska reprezentacija Srbije doputovala je u nekompletnom sastavu u Štutgart gde će 20. i 21. aprila igrati protiv Nemačke u plej-ofu Svetske grupe Fed kupa.
Predvođene selektorom Dejanom Vranešom i članovima stručnog štaba, u Štutgard su doputovale Bojana Jovanovski i Aleksandra Krunić.
Srpske teniserke su već trenirale, a u narednim danima priključiće im se Vesna Dolonc i Ana Ivanović.
Ivanovićeva kaže da će biti veoma teško izboriti opstanak u Svetskoj grupi jer Nemice imaju veoma jak tim koji može da se suprostavi svakom. "Ovo je veliki izazov za nas, ne igramo pred svojom publikom i to je otežavajuća okolnost, ali ćemo ipak osetiti neki vid domaće atmosfere jer poznajemo ovaj grad zbog turnira koji se odigrava svake godine. Uzbuđena sam što sam ponovo u nacionalnom timu, radujem se što ću provesti vreme sa koleginicama iz reprezentacije", navela je Ivanovićeva. Žreb za parove biće održan u petak od 13 sati.
