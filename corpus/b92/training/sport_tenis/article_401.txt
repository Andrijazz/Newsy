> Izvor: B92
> Datum: sreda 6.03.2013.  
> Rubrika: sport_tenis
> Naslov: "Nisam iznenađen Rafinim povratkom"
> Članak:

Novak Đoković izjavio je da nije iznenađen načinom na koji je Rafael Nadal pobedio Davida Ferera u finalu turnira u Akapulku.
Nadal je deklasirao svog sunarodnika sa 6:0, 6:2, iako se pre nekoliko nedelja vratio na teren nakon sedmomesečne pauze.
„Rafa je prethodnih godina mnogim ljudima dokazao da su pogrešili. On se uvek bori do kraja i uspeva da zabeleži neverovatne rezultate“, rekao je najbolji svetski teniser.
"Da budem iskren, očekivao sam veći otpor Ferera, ali sam siguran da je dao svoj maksimum. Sa druge strane, nisam iznenađen jer znam koliko je Rafa dobar na šljaci. Da, imao je sedmomesečnu pauzu zbog povrede, ali pre nekoliko nedelja se vratio na svoju omiljenu podlogu što je dokaz da se oseća sjajno i siguran sam da podiže samopouzdanje. Za tenis je sjajno što se on vratio jer je veliki šampion, veoma je popularan i donosi mnogo dobrih stvari sportu", dodao je Đoković. Pre nekoliko nedelja Nadal je izjavio da srpski teniser ima sreće jer se ne povređuje.
