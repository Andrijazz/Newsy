> Izvor: B92
> Datum: subota 2.02.2013.  
> Rubrika: sport_tenis
> Naslov: Srbija ubedljvo do četvrtfinala!
> Članak:

Dejvis kup reprezentacija Srbije obezbedila je plasman u četvrtfinale Svetske grupe, pošto je trijumfom u dublu povela sa 3-0 u pobedama u meču sa Belgijom.
Nenad Zimonjić i Viktor Troicki savladali su Rubena Bemelmansa i Stvia Darsisa sa 6:4, 6:4, 5:7, 6:4.
U petak je Troicki pobedio Gofana, a potom je Đoković lako izašao na kraj sa Olivijeom Rohusom. Naredni rival Srbije najverovatnije će biti selekcija SAD (5-7. aprila).
Srpski dubl bio je siguran na svoj servis, a već u četvrtom gemu Zimonjić i Troicki imali su šansu da naprave brejk, Međutim, belgijski par anulirao je jednu brejk loptu i izjednačio na 2:2. Prve probleme na svoj servis srpski dubl imao je u devetom gemu, kada su Bemelmans i Darsis stigli do brejk lopte. Međutim, Zimonjić je sjajno odservirao i Srbija je ubrzo povela sa 5:4. Odličnim riternima Zimonjića, uz jednu preciznu skraćenu bekhend dijagonalu, Srbija je stigla do tri vezane set lopte. Belgijanci su sve tri spasli, ali posle snažnog forhenda Zimonjića naš dubl je stvorio i četvrtu set loptu. Ovoga puta Bemelmans nije izdržao pritisak i odservirao je duplu grešku - 6:4 za Srbiju.
U istom ritmu naši su nastavili i početkom drugog seta, već u četvrtom gemu stigli su do dve vezane dve brejk šanse i realizovali su već prvu za vođstvo od 3:1. Ponovo je brejk napravljen na servis Bemelmansa. Činilo se da Srbija sigurno korača ka vođstvu od 2-0 u setovima, ali su Darsis i Bemelmans briljantno odigrali sedmi gem i uz malo sreće su vratili brejk - 4:3. Brejk je probudio belgijsku publiku, Darsis i Bemelmans zaigrali su nešto bolje i činilo se da nas čeka neizvesna završnica drugog seta. Pri vođstvu Srbije od 5:4 Belgija je vodila sa 40:15, ali je naš dubl uzeo četiri poena u nizu i osvojio i drugi set - 6:4.
I u trećem setu Srbija je prva stigla do šanse za brejk, ali su je u šestom gemu Belgijanci neutralisali. Malo je nedostajalo da se ponovi scenario iz prethodna dva seta kada je Srbija pravila ključne brejkove u desetom gemu - imali su naši meč loptu, ali je loptica posle Zimonjićevog voleja završila u mreži. To je promenilo stanje na terenu i Belgijanci su u narednom gemu napravili prvi brejk na meču, iako je srpski dubl do tog gema u trećm setu izgubio samo četiri poena na svoj servis. Domaće je brejk dodatno motivisao i bez problema su na servis Darsisa osvojili treći set, 7:5. Troicki i Zimonjić u četvrtom gemu četvrtog seta imali su dve brejk lopte, ali su se Belgijanci izvukli i izjednačili na 2:2. Naši su bili sigurni u gemovima na svoj servis, a novu priliku dočekali su u desetom gemu - Zimonjić i Troicki stvorili su tri uzastopne meč lopte i realizovali su poslednju - pobeda srpskog dubla za dva časa i 51 minut.
