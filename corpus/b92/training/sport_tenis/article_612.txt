> Izvor: B92
> Datum: četvrtak 2.05.2013.  
> Rubrika: sport_tenis
> Naslov: Krstin u polufinalu u Kazahstanu
> Članak:

Posle odličnog rezultata u francuskom Grasu, gde je eliminisan u polufinalu, mladi srpski teniser nastavio je sa sjajnim igrama i ove nedelje u Kazahstanu.
Krstin igra na fjučersu u Šimkentu, gde se već plasirao u polufinale, a na putu do plasmana među najbolju četvoricu napravio je velika iznenađenja.
Već na startu turnira, eliminisao je trećeg nosioca Salvara Ikramova iz Uzbekistana sa 6:2, 6:2.
U drugoj rundi je imao znatno teži posao, ali je na kraju slavio protiv Rusa Andreja Levina sa 6:4, 4:6, 6:1, da bi u četvrtfinalu eliminisao još jednog ruskog tenisera Kirila Dmitrijeva, koji je postavljen za osmog nosioca, sa 7:5, 6:1. U borbi za plasman u finale, Krstin će igrati protiv Andreja Cijumaka iz Moldavije, inače drugog nosica na fjučersu u Šimkentu, gde će se mladi srpski teniser takmičiti i sledeće nedelje. Fjučers u Šimkentu igra se za nagradni fond od 10.000 dolara.
