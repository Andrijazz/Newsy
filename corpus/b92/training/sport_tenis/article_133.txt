> Izvor: B92
> Datum: četvrtak 31.01.2013.  
> Rubrika: sport_tenis
> Naslov: Novak: Teren je blaga katastrofa
> Članak:

Srpski teniser Novak Đoković rekao je da je teren u Šarlroi najgori na kojem je u životu igrao, ali se nada da će uspeti da se prilagodi za meč sa Belgijom.
Najbolji teniser sveta prvi meč u okviru Dejvis Kupa igra sa Olivijeom Rohusom u petak, nakon meča Troicki – Gofan, koji počinje u 14 časova.
"Nezgodni su uslovi i za mene lično, pre dva dana sam došao u Evropu iz Australije, ali nije mi prvi put da se prilagođavam."
"Istu situaciju sam imao i 2010. godine, kada sam došao iz Dubaija sa tvrde podloge, pa sam u Areni igrao na šljaci protiv Amerike. Iskreno se nadam da će proces prilagođavanja biti što kraći, kako bih već u petak mogao da pružim svoj maksimum", rekao je Đoković i istakao da nikada nije igrao i trenirao na gorem terenu. "Činjenica je da je ovde teren zaista blaga katastrofa, jednom sam trenirao, ostali saigrači iz su više trenirali, tako da mogu objektivnije da daju mišljenje i sagledaju situaciju. Ono što sigurno mogu da kažem je da je ovo sigurno najgori teren na kojem sam u životu igrao, ali se nadam da će biti u dovoljno dobrom stanju da ne ugrozi zdravlje igrača koji budu igrali."
