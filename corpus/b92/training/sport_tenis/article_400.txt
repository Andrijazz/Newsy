> Izvor: B92
> Datum: utorak 5.03.2013.  
> Rubrika: sport_tenis
> Naslov: Sampras: Teniseri se ne dopinguju
> Članak:

Bivši prvi teniser sveta Pit Sampras, izjavio je da veruje da teniseri ne koriste nedozvoljene supstance i da je tako bilo tokom njegove 14-godišnje karijere.

Osvajač 14 grend slem titula, koji je karijeru završio 2002. godine, rekao je da se "tu i tamo pojave neki slučajevi", ali da misli da vrhunski teniseri ne koriste nedozvoljene supstance.
Svi vrhunski teniseri testiraju se bez upozorenja. Priznanje bicikliste Lensa Armstronga da je tokom karijere koristio nedozvoljene supstance pojačalo je priče o korišćenju dopinga u sportu. Govoreći o sistemu koji je Armstrong koristio kako bi izbegao otkrivanje, Sampras je rekao da "teniseri nisu toliko prefinjeni". "To nije njihova kultura, mislim da ti teniserima nije u prirodi", rekao je Sampras novinarima posle egzibicionog meča u Los Andjelesu. Međunarodna teniska federacija (ITF) je prošlog meseca na šest meseci suspendovala 124. teniserku sveta, Čehinju Barboru Zahlavovu Stricovu, pošto su prošle jeseni njeni rezultati bili pozitivni na stimulans sibutramin. Ona je rekla da je tu supstancu unela preko leka i negirala je da koristi nedozvoljena sredstva. "Mislim da najbolji teniseri ne petljaju s tim stvarima. Možda sam naivan", rekao je Sampras.
