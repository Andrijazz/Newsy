> Izvor: B92
> Datum: utorak 2.04.2013.  
> Rubrika: sport_tenis
> Naslov: Jelena u drugom kolu Čarlstona
> Članak:

Srpska teniserka Jelena Janković plasirala se u drugo kolo turnira u Čarlstonu, pobedom nad Amerikankom Melani Udan.
Jankovićeva je do trijumfa došla sa 6:4, 5:7, 6:4, posle skoro tri sata igre.
U drugom kolu, Jelena će igrati sa kvalifikantkinjom Karolin Garsijom iz Francuske, koja je napravila veliko iznenađenje pobedom nad Južnoafrikankom Šanel Šipers sa 6:7 (2:7), 6:4, 7:5.
Iako se posle prvog seta činilo da će Jankovićeva rutinski doći do drugog kola u Čarlstonu, Udanova ju je naterala da se pomuči. Jankovićeva je imala velike probleme sa svojim servisom, posebno u odlučujućem setu, kada je vodila sa 5:2, ali je iskoristila tek petu meč loptu. Tokom celog meča viđeno je mnogo brejkova, ali i spašenih brejk i set lopti, ali je Jelena na kraju uspela da dođe do prve pobede u međusobnim susretima sa Udanovom. Kasnije tokom dana Jankovićeva će ponovo izaći na teren, pošto je u dublu u paru sa Andreom Petković iz Nemačke očekuje susret sa Francuskinjom Kristinom Mladenović i Lusi Safarovom iz Češke. Turnir u Čarlstonu, poznat po tome što se igra na zelenoj šljaci, igra se za nagradni fond od 795.707 dolara.
