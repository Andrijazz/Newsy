> Izvor: B92
> Datum: petak 11.01.2013.  
> Rubrika: sport_tenis
> Naslov: AO: Ana na JJ već u trećem kolu
> Članak:

Najbolja srpska teniserka Ana Ivanović na startu Australijan Opena igraće protiv Mađarice Melinde Cink, a u trećoj rundi bi moglo da dođe do srpskog okršaja.
Jelena Janković u prvom kolu će igrati sa Šveđankom Johanom Larson, a Ivanovićeva joj je potencijalna protivnica u trećoj rundi.
Ukoliko bude uspešna na startu, Ivanovićevu potom čeka susret sa boljom iz duela Slovakinje Danijele Hantuhove i jedne kvalifikantkinje, dok bi Jelena igrala sa pobednicom duela dve kvalifikantkinje.
Srbija za sada ima tri sigurne predstavnice na prvom Gren slemu sezone, a Bojanu Jovanovski u prvom kolu očekuje duel sa Marija-Teresom Toro-Flor iz Španije. U slučaju pobede u prvom kolu Bojana će igrati protiv pobednice duela Mirjane Lučić-Baroni iz Hrvatske i Čehinje Lusi Šafarove, dok bi u trećem kolu mogla da se sastane sa 12. nosiocem Nađom Petrovom. Ana i Jelena su u istoj četvrtini žreba sa Poljakinjom Agnješkom Radvanjskom, koja na startu igra protiv Bojane Bobušić iz Australije, koja je dobila specijalnu pozivnicu organizatora. Jedna od srpskih teniserki sa njom bi mogla da se susretne u četvrtom kolu. U istoj polovini žreba je Ruskinja Marija Šarapova, koja na startu igra protiv sunarodnice Olge Pučkove. Sa Bojanom se u istoj četvrtini žreba nalazi pobednica prethodna dva Gren slema Serena Vilijams. Amerikanku u prvom kolu čeka susret sa Rumunkom Edinom Halovic-Hol, a sa Jovanovski bi mogla da igra tek u četvrtfinalu. U toj polovini je i prva teniserka sveta Viktorija Azarenka i njena prva protivnica u pokušaju da odbrani titulu u Melburnu biće Rumunka Monika Nikulesku. Prvi Gren slem sezone počinje u ponedeljak i trajaće do 27. januara.
