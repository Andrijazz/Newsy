> Izvor: B92
> Datum: ponedeljak 4.03.2013.  
> Rubrika: sport_tenis
> Naslov: Gulbisu titula u Delrej Biču
> Članak:

Letonski teniser Ernests Gulbis osvojio je titulu u Delrej Biču, pošto je u finalu savladao Francuza Eduarda Rožer-Vaselana sa 7:6 (7-3), 6:3.
Gulbis je pred ovaj turnir bio 109. na svetu, ali je uspešno prošao kvalifikacije i potom eliminisao Blejka, Kverija Munjosa de la Navu, Hasa i u finalu Vaselana.
Zato će Letonac od ponedeljka ponovo biti u Top 100, a najbolji plasman mu je 21. mesto, pre nešto više od dve godine.
Ovo je Gulbisu treća titula u karijeri - prvo je osvojio takođe u Delrej Biču 2010, a drugu u Los Anđelesu godinu dana kasnije. "Zaista sam srećan, prethodnih devet dana bili su veoma teški, a ja sam naporno radio i sada sam iscrpljen. Voleo bih da se vratim među najboljih 50", rekao je 24-godišnji Letonac. Gulbis, poznat po svojim kontroverznim izjavama van terena, nedavno je rekao da mu se u Roterdamu dopada što je marihuana legalna, a smatra da neki u Top 100 "ne znaju da igraju tenis".
