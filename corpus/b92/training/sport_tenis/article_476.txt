> Izvor: B92
> Datum: nedelja 7.04.2013.  
> Rubrika: sport_tenis
> Naslov: Bozoljac: Nikad nije kasno
> Članak:

Ilija Bozoljac, jedan od dvojice heroja pobede srpskog dubla nad braćom Brajan, nada se da će ovaj trijumf pozitivno uticati na nastavak njegove karijere.
"Mislim da nisam imao podršku, što finansijsku što ljudi kad je to bilo potrebno, bio sam pušten sam da putujem po svetu, sigurno sam grešio mnogo, zato sam možda i bio dosta povređen i često nisam mogao da se takmičim, ali nikad nije kasno. Sada imam dobar tim ljudi uz sebe, treniram jako dobro i trudim se da izvucem svoj maksimum", rekao je Bozoljac.
"Jako sam srećan i van tenisa, oženio sam se, dobio sam ćerku Lolu, sve te stvari ponovo čine podlogu za uspeh", dodao je Bozoljac i potom je prokomentarisao gubitak trećeg seta, kada je na njegov servis napravljen brejk. "Ne mislim da sam te greške napravio zbog pritiska. Moj najslabiji deo u igri je refleksna igra na mreži. Moram da provodim vreme da treniram te stvari, a za to treba trenirati dubl. Te greške nisam napravio zbog pritiska, nego nisam toliko solidan tu, kao recimo u servisu ili drugim aspektima igre". Na pitanje kakav je savet dobio od Novaka Đokovića, Bozoljac je odgovorio: "Rekao je: . Šalim se, naravno. Bila mi je stvarno čast da igram, a da me gleda najbolji teniser na svetu. Bio je tu skoro ceo meč, pomagao nam je savetima u vezi sa time kako treba da igramo na riternu, kako da sačuvamo energiju i sl. On i svi ostali sa naše klupe bili su neverovatni, kao i publika. Uživao sam, nisam osećao pritisak, sve to pomoglo mi je da zaboravim koliko značajan meč igram".
Selektor Bogdan Obradović obrazložio je odluku da u dublu zaigra upravo Bozoljac. "Dosta smo razgovarali i radili smo veliku analizu svega u našem timu. Već godinama imamo problema sa time - Nenad je vrlo iskusan igrač i treba naći partnera za njega. Uvek dobije nekog istrošenog i umornog singl igrača koji je u dobroj formi. Važno je napraviti pravu kombinaciju za njega. Ilija je vrlo ozbiljan i ima ozbiljan tim ljudi oko njega koji mu mnogo pomažu". Nenad Zimonjić i Bozoljac znaju se još od mlađih dana, a Zimonjić kaže da mu je ovo najveća pobeda u Dejvis kupu. "Sigurno je to bio i razlog što smo igrali zajedno, meni je uvek bio cilj da pomognem mlađim igracima koji dolaze, Iliji, Novaku, Janku i drugima, da pomognem savetom i treninzima. Ilija je veliki potencijal, ima odlične predispozicije, imao je povreda, imao je finansijskih problema. Drago mi je da je ponovo u uzlaznoj putanji, osvojio je nekoliko fjučersa pred dolazak ovde i to mu je sigurno pomoglo u igranju danas. Ovo je za mene verovatno najveća pobeda u DK". Pročitajta šta su Zimonjić i Bozoljac izjavili neposredno posle meča na terenu, ali i utiske Džima Kurijera i braće Brajan.
