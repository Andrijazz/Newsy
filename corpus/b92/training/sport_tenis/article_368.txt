> Izvor: B92
> Datum: petak 1.03.2013.  
> Rubrika: sport_tenis
> Naslov: Đoković u novom finalu Dubaija
> Članak:

Srpski teniser Novak Đoković plasirao se u finale turnira u Dubaiju pobedom nad Argentincem Huanom Martinom Del Potrom rezultatom 2:0 (6:3, 7:6).
Đoković je u polufinalu slavio posle jednog časa i 45 minuta igre, a u finalu čeka pobednika meča Rodžer Federer – Tomaš Berdih.
To je bio njihov deseti međusobni meč i osma pobeda najboljeg tenisera sveta. Argentinac je bio bolji na Olimpijskim igrama u Londonu, dok je Novak predao meč u Dejvis kupu zbog povrede leđa.
Novak se ovom pobedom plasirao u četvrto finale turnira kategorije 500 u Dubajiu. U prethodna tri finala izlazio je kao pobednik. Prošle godine takmičenje je završio u polufinalu. Turnir u Dubaiju igra se za nagradni fond od milion i 785,5 hiljada dolara. Tekstualni prenos meča: Prvih nekoliko gemova proteklo je u izjednačenoj igri. Teniseri su osvajali gemove na svoje servise pa je tako posle nešto više od dvadesetak minuta Đoković poveo sa 3:2. U narednom gemu na Del Potrov servis, Novak je došao do 0:30, ali se Argentinac vratio. u tom gemu viđeno je nekoliko izjednačenja, ali je Đoković uspeo da veže tri poena i dođe do brejka, 4:2. Najbolji teniser sveta je produžio je seriju osvojenih poena na sedam i pored nekoliko izuzetno jakih razmena i došao do gema, 5:2. Naš teniser se u tim trenucima razigrao, pronalazio sjajne uglove a najveću štetu Del Potru nanosio je bekend paralelom. Stigao je Novak do izjednačenja i u narednom gemu protivnika, alu je Argentinac sa dva asa došao do 5:3. Drugi uzastopni gem na svoj servis Đoković je osvojio bez izgubljenog poena i lako došao do prvog seta, 6:3. Del Potro je odlično otvorio drugi set, sjajnim servisima došao je do gema u kom nije izgubio nijedan poen. Odmah je u narednom izvršio pritisak na Đokovića i stigao do tri brejk šanse. Novak je servisima spasio prve dve, ali je sedmi teniser sveta iskoristio treću i napravio brejk posle duge razmene i greške srpskog tenisera. Nastavio je Argentinac da bombarduje servisima Đokovića i veoma lako došao do prednosti od 3:0 u drugom setu. Prvi teniser sveta stabilizovao je igru u narednom gemu i vrlo lako se upisao na semafor u drugom setu. Prvu brejk loptu u sledećem gemu Đoković je iskoristio. Na 40:30 Delpo je dobio opomenu zbog preduge pripreme za servis, a vidno iznervirani Argentinac je u poenu koji je usledio poslao lopticu daleko u aut, 3:2. Nastavio je Novak sa pritiskom i u sedmom gemu došao do nekoliko brejk prilika. Del Potro se izvlačio dobrim servisima, ali je Đoković agresivnom igrom naterao protivnika na grešku i došao do novog brejka, 4:3. Naš teniser je iskoristio tri od pet brejk lopti, došao do prednosti a već u sledećem gemu je osvojio i peti uzastopni gem i stigao na korak od pobede i plasmana u finale. Prvi teniser sveta propustio je prvu meč loptu na argentinčev servis, a u gemu u kom je servirao za meč, sebi je napravio problem. Dopustio je Delpu da dođe do dve vezane brejk lopte, prvu je spasio, ali drugu nije uspeo i rezultat je izjednačen, 5:5. Brzo se otišlo u taj brejk u kome je Đoković bio smireniji u ključnim poenima, napravio jedan mini brejk i stigao do pobede posle greške Argentinca, 7:6 (4).
