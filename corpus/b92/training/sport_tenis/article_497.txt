> Izvor: B92
> Datum: utorak 9.04.2013.  
> Rubrika: sport_tenis
> Naslov: Mari se vraća u Dejvis kup tim
> Članak:

Drugi reket sveta Endi Mari vratiće se u Dejvis kup tim Velike Britanije posle dvogodišnjeg odsustva pošto će igrati u plej-ofu za popunu Svetske grupe.
"Endi je rekao da će igrati, tako da je to u njegovom planu za septembar", rekao je portparol škotskog tenisera.
Mari proteklog vikenda nije igrao za Britaniju u duelu sa Rusijom, ali je bio u Koventriju, gde je podržao svoj tim.
Britanci će u sredu dobiti ime svog protivnika u meču koji će se igrati od 13. do 15. septembra, a među potencijalnim protivnicima su im Španija, Austrija, Hrvatska, Belgija, Japan, Švajcarska, Nemačka i Australija. Takmičenje u Dejvis kupu nastavlja se pet dana posle finala US Opena, na kojem će Mari braniti titulu osvojenu prošle godine. Britanija je treća najuspešnija nacija u Dejvis kupu, zajedno sa Francuskom, pošto je osvojila devet titula, ali je samo jednom igrala u finalu od 1937. godine. Mari je, inače, početkom ove nedelje rekao da možda nema harizmu kao ostali teniseri iz samog vrha, ali kaže da to ne znači da nema osećanja.
