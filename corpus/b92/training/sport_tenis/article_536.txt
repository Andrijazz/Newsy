> Izvor: B92
> Datum: petak 19.04.2013.  
> Rubrika: sport_tenis
> Naslov: FED: Ana i Bartel prve na terenu
> Članak:

Duel reprezentacija Nemačke i Srbije u plej-ofu Svetske grupe Fed kupa počeće mečom između Mone Bartel i Ane Ivanović, odlučeno je žrebom u Štutgartu.
Bartel i Ivanovićeva počeće meč u subotu od 14 sati, a posle toga na teren će izaći Anđelika Kerber i Bojana Jovanovski.
Drugog dana takmičenja, u nedelju od 11 sati, na programu su mečevi Kerber - Ivanović i Bartel - Jovanovski, a zatim i dubl u kome će se sastati Sabine Lisicki/Ana Lena Gronefeld i Vesna Dolonc/Aleksandra Krunić. Duel Nemačke i Srbije igra se u "Porše Areni" u Štutgartu, a opstanak u Svetskoj grupi izboriće reprezentacija koja ostvari tri pobede.
Srpska teniserka Ana Ivanović zadovoljna je žrebom za mečeve plej-ofa protiv Nemačke, kao i da veruje u pobedu. "Žreb je očekivan i znala sam da će takva biti postavka Nemica. Nije toliko bitno da li igram prvi ili drugi meč, bitno je da se pobedi. Vredno smo trenirale verujem da možemo da trijumfujemo u Štutgartu", rekla je Ivanovićeva. Selektor FED kup reprezentacije Srbije Dejan Vraneš rekao je da nije iznenadjen odlukom selektorke Nemačke sa kojim će igračicama nastupati protiv Srbije. "Mislim da su Nemice postavile postavile onu kombinaciju koju smo mi očekivali, a ujedno mislim da je to njihova najbolja i nismo iznenađeni time" rekao je Vraneš. "Iskoristili smo ovih pet šest dana da se pripremimo dobro, atmosfera je odlična i potrudićemo se da prodjemo i ostanemo u Svetskog grupi", dodao je on.
