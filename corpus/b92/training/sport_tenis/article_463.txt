> Izvor: B92
> Datum: subota 6.04.2013.  
> Rubrika: sport_tenis
> Naslov: Jelena u finalu Čarlstona!
> Članak:

Srpska teniserka Jelena Janković pobedila je Stefani Fegele iz Švajcarske 2:1 (6:4, 6:7, 6:2) i plasirala se u finale turnira u Čarlstonu.
Jelena će se u borbi za trofej sastati s prvom teniserkom sveta Serenom Vilijams.
Janković je nešto sporije ušla u meč, ali je uspela da se konsoliduje i osvoji prvi set. U narednom gemu Švajcarkinja je zaigrala dosta agresivnije i uspela posle tajbrejka da stigne do izjednačenja. Odlučujući set je počeo s dva gema za Fegele, ali je Jelena uzela narednih šest i prošla u finale.
Prva finalistkinja u Čartlonu je Serena Vilijams, koja je dobila sestru Venus sa 6:1, 6:2. Tok meča: Mlada Švajcarkinja je lako stigla do prvog gema na svoj servis, da bi već u narednom gemu napravila brejk. Brzo je stigla do 0:40, uspela je Jelena da se vrati na poen do đusa, ali je Fegele ipak napravila brejk - 2:0. Međutim JJ se brzo trgla i već u narednom gemu je uspela da napravi ribrejk i vrati ravnotežu u prvom setu - 2:1. U naredna dva gema nije bilo previše uzbuđenja, pa je rezultat vrlo brzo bio 3:3, da bi naša teniserka uspela da iskoristi drugu brejk loptu u sedmom gemu i stigne do 4:3. Jelena je sigurnim servis gemom stigla do 5:3, da bi u narednom gemu imala priliku da reši pitanje pobednika prvog seta, ali je Fegele uspela da se konsoliduje i smanji na 5:4. Kao što se i očekivalo, Srpkinja je odigrala zrelo i smireno i bez većih problema stigla do prvog seta. Doduše, Fegele je imala 40:30 i šansu za djus, ali je Jelena uspela da stigne do odlučujućeg poena - 6:4. U prva dva gema drugog seta Jankovićeva je izgubila samo dva poena i brzo je povela sa 2:0. Pri rezultatu 2:1 Jelena se suočila sa dve vezane brejk šanse, ali je osvojila četiri poena u nizu i povela je sa 3:1. U sledeća tri gema teniserke su bez ikakvih problema osvajale gemove na svoj servis, uz po jedan izgubljen poen u svakom, pa je Jelena vodila sa 4:3. Svajcarkinja je uspela da vrati brejk u osmom gemu drugog seta, da bi u sledećem gemu stigla do prvog vođstva u drugom periodu igre - 5:4. Jelena se u narednom gemu suočila s set loptom, ali je uspela da preokrene i izjednači u gemovima, ali je Fegele ekspresno dobila 11. gem i vratila prednost na svoju stranu - 6:5. Isti problem, kao i u prethodnom gemu, zadesio je Jelenu usled nešto slabijeg seriva, ali je naša teniserka opet uspela da se vrati i uvede drugi set u tajbrejk. Naša teniserka je loše ušla u tajbrejk, uspela je da se vrati, imala je Fegele set loptu na 6:5 i svoj servis, ali se Jelena izvukla. Kada je na 6:6 trebalo da povede, izgubila je poen na svoj servis i dozvolila Fegele da uzme drugi set - 7.6. Teško je našoj teniserki pao gubitak tajbrejka. Švajcarkinja je bez previše problema oduzela servis Jeleni i stigla do vođstva u odlučujućem gemu - 1:0. Ekspresno je Fegele potvrdila brejk, uz mora se priznati, dosta anemičnu igru Jelena. Ali, naša teniserka je od narednog gema zaigrala neuporedivo bolje i dosta angažovanije i za samo deset minuta uspela da preokrene rezultrat u svoju korist - 3:2. JJ je u opasnom naletu. Posle furioznog preokreta nastavila je u istom ritmu i uspela ponovo da oduzme servis rivalki - 4:2. Jako brzo je bilo 5:2, da bi se Fegele dosta dugo mučila na svoj servis i na kraju ga izgubila, za konačnih 6:4, 6:7, 6:2 i finale Čarlstona za Jelenu Janković.
