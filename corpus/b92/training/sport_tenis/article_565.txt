> Izvor: B92
> Datum: sreda 24.04.2013.  
> Rubrika: sport_tenis
> Naslov: Štutgart: JJ eliminisala Stosurovu
> Članak:

Srpska teniserka Jelena Janković plasirala se u drugo kolo turnira u Štutgartu, pobedom nad Australijankom Samantom Stosur.
Jankovićeva je do trijumfa nad Stosurovom, koja je bila postavljena za šestog nosioca, došla sa 6:4, 6:4, posle jednog sata i 37 minuta igre.
Jeleni je to bila prva pobeda nad jednom teniserkom među prvih deset na svetu na šljaci još od turnira u Rimu 2010. godine.
U osmini finala, Jelena će igrati sa domaćom teniserkom Sabinom Lisicki, koje je sa 6:3, 6:4, pobedila kvalifikantkinju Nastasju Burnet iz Italije. Jelena je odigrala odličan prvi set protiv Stosurove, koji je osvojila zahvaljujući jednom brejku. Zanimljivo je da je tokom seta viđena još samo jedna brejk prilika, a Stosurova ju je imala kada je Jankovićeva servirala za set, ali se srpska teniserka odbranila i osvojila ga sa 6:4. U nastavku je viđena ista slika, Jelena je kontrolisala rezultat, rano je došla do brejka koji je uspela da sačuva i dođe do vredne pobede i plasmana u drugo kolo. Plasman u drugu rundu u Štutgartu pre Jankovićeve obezbedila je Ana Ivanović, koja je na startu takmičenja pobedila Andreu Petković iz Nemačke, i sada je očekuje duel sa Ruskinjom Nađom Petrovom. Najveće iznenađenje dana u Štutgartu, inače, priredila je Karla Suares Navaro iz Španije, koja je eliminisala Dankinju Karolinu Voznijacki. Španska teniserka je do pobede došla sa 7:6 (8:6), 6:1.
