> Izvor: B92
> Datum: ponedeljak 17.06.2013.  
> Rubrika: sport_tenis
> Naslov: Novak počeo pripreme za Vimbldon
> Članak:

Prvi reket sveta Novak Đoković proteklog vikenda je započeo pripreme za Vimbldon, koji počinje za tačno nedelju dana.
Đoković se od Rolan Garosa zajedno sa devojkom Jelenom Ristić i braćom Đorđem i Markom odmarao na Korziki, a u nedelju je stigao u London.
U prestonici Velike Britanije dočekali su ga pljuskovi, ali je uspeo da odradi trening na terenima Vimbldona.
Pošto je bio poslednji na terenu, Đokoviću nije bilo teško da pomogne da se teren prekrije, pošto je vreme u Britaniji, ipak, promenjivo, posebno u ovo doba godine. Novak je na svoje profile na brojnim društvenim mrežama okačio sliku na kojoj jede travu sa terena, uz poruku: "Ko će jesti travu ove godine sa mnom?", aludirajući na svoj potez posle osvajanja Vimbldona pre dve godine. Treći Gren slem sezone na programu je od 24. juna do 7. jula i moći ćete da ga pratite u direktnim prenosima na televiziji B92.
