> Izvor: B92
> Datum: sreda 27.02.2013.  
> Rubrika: sport_tenis
> Naslov: Poraz Voznijacki od 186. na svetu!
> Članak:

Nekadašnja prva teniserka sveta, Dankinja Karolina Voznijacki doživela je debakl na turniru u Kuala Lumpuru.
Ona je kao prvi nosilac eliminisana već na startu turnira od 186. teniserke sveta, 21-godišnje Kineskinje Kiank Vang.
Vangova je posle nešto više od dva sata borbe slavila u tri seta sa 2:6, 7:6(1), 6:1. Voznijacki je čak uspela da ispusti meč loptu u drugom setu.
Voznijacki je prošle sedmice igrala polufinale turnira u Dubaiju, gde ju je eliminisala kasnija pobednica Petra Kvitova. Dankinja je trenutno tek deseta teniserka sveta, ove godine u 15 mečeva ostvarila je deset pobeda, bez i jedne titule.
