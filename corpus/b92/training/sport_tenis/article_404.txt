> Izvor: B92
> Datum: sreda 6.03.2013.  
> Rubrika: sport_tenis
> Naslov: IV: Novak i Mari u istoj polovini
> Članak:

Novak Đoković u istoj je polovini žreba sa Endijem Marijem, dok bi Rodžer Federer i Rafael Nadal mogli da se sastanu već u četvrtfinalu turnira u Indijan Velsu.
Đoković je slobodan u prvom kolu, a u drugom ga čeka pobednik meča Aljaža Bedenea i Fabija Fonjinija.
Janko Tipsarević je kao šesti nosilac takođe slobodan u prvoj rundi, a u drugoj ga čeka bolji iz duela Felisijana Lopesa i kvalifikanta. Viktor Troicki se na startu sastaje sa Davidom Gofanom iz Belgije.
Bedene je Slovenac koji je trenutno 77. na ATP listi, prošle godine je osvojio četiri čelendžera, a ove je igrao u polufinalu u Čenaju. On ili Fabio Fonjini potencijalni su Novakovi rivali u drugoj rundi - sa Italijanom, trenutno 36. teniserom sveta, Đoković je igrao tri puta i izgubio je samo jedan set, prošle godine na Olimpijskim igrama u Londonu. Ukoliko prođe tu prepreku, Novaka u trećem kolu najverovatnije čeka Grigor Dimitrov, dok bi mu u osmini finala projektovani rivali bili Sem Kveri ili Huan Monako. U četvrtfinalu bi trebalo da ga čeka Žo-Vilfred Conga, mada su u tom delu kostura i Miloš Raonić i Marin Čilić. Potencijalni Novakov suparnik u polufinalu jeste Endi Mari, ali on će prethodno morati da savlada boljeg iz meča Donskoj - Ito, a posle mu prema projekciji slede Kližan, pa Nišikori ili Dolgopolov, i Huan Martin del Potro u četvrtfinalu. Međutim, pred Argentincem je težak posao jer u svojoj četvrtini ima Davidenka, Šardija, Hasa i Almagra. Svi koji vole tenis nadaće se četvrtfinalu između Rodžera Federera i Rafaela Nadala. Švajcarac počinje sa pobednikom meča Istomin - kvalifikant, u trećem kolu čeka ga Žilijen Beneto, koji ga je nedavno savladao u Roterdamu, a zatim Izner ili Vavrinka. Pre duela sa Federerom, Nadal će morati da pobedi boljeg iz dvoboja Soede i Herisona, potom mu sledi Južni ili Malis, i četvrto kolo u vidu Janka Tipsarevića, mada su tu i Bagdatis i Sepi. Troicki na startu igra sa Gofanom, kojeg je nedavno pobedio u Dejvis kupu, a u eventualnom drugom kolu čekao bi ga Florijan Majer. U tom delu žreba projektovano je četvrtfinale između Tomaša Berdiha i Davida Ferera. Mečeve iz Indijan Velsa direktno će prenositi televizija B92.
