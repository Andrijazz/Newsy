> Izvor: B92
> Datum: subota 20.04.2013.  
> Rubrika: sport_tenis
> Naslov: Ivanovićeva: Mnogo mi znači pobeda
> Članak:

Srpska teniserka Ana Ivanović rekla je da će joj pobeda protiv Mone Bartel mnogo značiti u nastavku meča protiv Nemačke u plej-ofu Svetske grupe FED kupa.
Ivanovićeva je savladala Bartel sa 2:1 u setovima i donela Srbiji vođstvo, a rezultat je izjednačila Kerber pobedom nad Bojanom Jovanovski.
"Pobeda mi mnogo znači, ne samo što je osvojen bod za reprezentaciju već nas stavlja u bolju poziciju za nedeljni meč. Ovaj trijumf mi puno znači kao igračici, posebno kada se prelomi u trećem setu", rekla je Ivanovićeva.
Ona je dodala da se presudan momenat meča dogodio u trećem setu pri rezultatu 2:2. "Bilo je teško, dva puta sam izgubila od nje i želela sam da pobedim. Verovala sam da je to ostvarivo, imala sam podršku tima i slektora. Presudan momenat je bio treći set kada sam pri rezultatu 2:2 na svoj servis imala 0:30, uspela da dobijem taj gem i u nastavku meča napravim brejk", kazala je Ivanovićeva. Drugog dana takmičenja, u nedelju od 11 sati na programu su mečevi Kerber - Ivanović i Bartel - Jovanovski, a ako bude bilo potrebe na teren "Porše arene" izaći će dubl u kojem će se sastati Sabina Lisicki/Ana Lena Gronefeld i Vesna Dolonc/Aleksandra Krunić. Opstanak u Svetskoj grupi izboriće reprezentacija koja ostvari tri pobede.
