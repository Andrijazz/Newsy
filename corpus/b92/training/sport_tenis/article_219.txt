> Izvor: B92
> Datum: nedelja 10.02.2013.  
> Rubrika: sport_tenis
> Naslov: Viktor igra, Novak i Janko odmaraju
> Članak:

U nedelji pred nama igraće se jedan turnir Serije 500 i dva iz Serije 250 a od srpskih tenisera na teren će u singlu samo Viktor Troicki.
On će igrati u Roterdamu a Đoković i Tipsarević će se pripremati za sledeće turnire.
U Roterdamu, Sao Paulu i San Hoseu će se pojaviti Federer, Nadal, Del Potro, Conga, Almagro, pored našeg najboljeg dvojca turnire 'preskaču' i Mari, Ferer i Berdih.
Najozbiljniji turnir nedelje igra se u Roterdamu, ABN AMRO se igra na tvrdoj podlozi za nagradni fond od 1.575.875 evra. Prvi nosilac je Rodžer Federer, igraće još trojica iz prvih deset na svetskoj rang listi, Del Potro, Conga, Gaske ali i Viktor Troicki. Troicki se u prvom kolu sastaje sa Gaskeom, ako prođe čekaće ga bolji iz duela Pare - Bagdatis. U holandskom gradu će igrati i Nenad Zimonjić. on i Šveđanin Linšted su postavljeni za četvrte nosioce. Igra se u Sao Paulu (šljaka, 456.000 dolara), na listi nosilaca su Nadal, Almagro, Monako, Šardi, Beluči... U kvalifikacijama za glavni žreb tog turnira igrao je Dušan Lajović, izgubio je u prvom kolu od Kamposana iz Ekvadora. Na programu je i turnis u San Hoseu, u Sjedinjenim Državama (tvrda podloga, 547.000 dolara) a prijavljeni su Raonić, Izner, Kveri, Has, Verdasko... Novak Đoković i Janko Tipsarević 'preskočiće' sledeću nedelju. Novak ide tek u Dubai, od 27. februara, posle toga igra dva turnira Masters serije, od 8. marta u Indijan Velsu, od 21. marta u Majamiju. Janko će igrati Open 13 u Marseju od 20. februara, posle toga, kao i Novak, prve turnire Masters serije u 2013. godini. Na ATP listi koja će biti objavljena u ponedeljak Đoković će, očekivano, biti prvi sa 12.960 bodova, 2.695 više od Federera, Tipsarević je na devetom mestu (3.180), Troicki je 40. sa 995 bodova.
