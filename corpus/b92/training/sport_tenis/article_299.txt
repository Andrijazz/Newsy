> Izvor: B92
> Datum: četvrtak 21.02.2013.  
> Rubrika: sport_tenis
> Naslov: ATP: Ko šta brani do Rolan Garosa?
> Članak:

Novak Đoković trenutno ima 3.105 bodova više od Rodžera Federera na čelu ATP liste i odličnu šansu da zadrži tu prednost barem do Rolan Garosa.
Naime, Đoković do drugog Gren slema sezone brani 2.740 bodova, što je za 165 manje od Rodžera Federera.
Srpski teniser brani polufinale Dubaija (180 bodova) i Indijan Velsa (360), titulu u Majamiju (1000), finala u Rimu i Monte Karlu (ukupno 1200) i četvrtfinale u Madridu (180).
Federer će imati težak zadatak da odbrani trofeje u Dubaiju (500), Indijan Velsu (1000) i Madridu (1000). U najboljoj situaciji što se tiče vodeće četvorke (bez Ferera koji je trenutno četvrti) je Endi Mari koji do turnira u Parizu brani svega 1.270 bodova. Pitanje je međutim da li Britanac može da se ravnopravno suprotstavi najboljim igračima na šljaci pošto je prethodnih sezona upravo na toj podlozi beležio najslabije rezultate. U najtežoj poziciji je Rafael Nadal koji do Rolan Garosa gde takođe brani titulu, mora da obrani trofeje u Monte Karlu, Rimu i Barseloni, a ukupno do svog omiljenog Gren slema brani 3.310 bodova. Dakle, Novak bi bez većih problema mogao da odbrani prvu poziciju na ATP listi u narednom periodu, a u slučaju dobrih igara lako bi moglo da se dogodi i da uveća prednost u odnosu na najveće rivale.
