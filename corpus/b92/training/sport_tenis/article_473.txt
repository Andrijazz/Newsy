> Izvor: B92
> Datum: nedelja 7.04.2013.  
> Rubrika: sport_tenis
> Naslov: Novak odveo Srbiju u polufinale!
> Članak:

Novak Đoković pobedio je Sema Kverija sa 3:1 u setovima i odveo Srbiju u polufinale Svetske grupe Dejvis kupa.
Naš teniser je gotovo dva i po sata igrao povređen, ali ni to mu nije smetalo da u poslednja dva seta prepusti samo jedan gem protivniku. Na kraju je bilo 7:5, 6:7(4), 6:1 i 6:0.
Srbija je pobedila SAD sa 3-1 i plasirala se u polufinale gde će igrati sa boljim iz duela Kanade i Italije. Prednost našem timu pred poslednji dan takmičenja u Bojsiju doneli su Nenad Zimonjić i Ilija Bozoljac.
Prethodno je Srbija povela preko Đokovića, koji je pobedio Džona Iznera, dok je izjednačenje domaćinima doneo Kveri, koji je bio bolji od Viktora Troickog. Posle Đokovića i Kverija na terenu "Tako Bel Arene" trebalo bi da se nađu Troicki i Izner. U Bojsiju je i izveštač B92 Nikola Olić, a najnovije informacije sa lica mesta možete da pročitate na njegovom blogu.
Tekstualni prenos duela Đokovića i Kverija možete da pratite na našem sajtu. U prva dva gema i Kveri i Đoković su bili sigurni na svojim servisima, da bi potom srpski teniser uspeo da dođe do dve brejk lopte na servisu Amerikanca. Ipak, prilikom prvog narednog poena Đoković je iskrenuo zglob, a potom je zatražio lekarsku pomoć i jedva uspeo da dođe do klupe. Posle pregleda, Novak je na svoju odgovornost rešio da nastavi da igra, ali je bilo vidljivo da se otežano kreće. Pošto je Kveri uspeo da izjednači u tom gemu, srpski teniser je osvojio naredna dva poena, drugi fenomenalnim riternom za vođstvo od 2:1. Prvi reket sveta je nastavio u istom ritmu i u narednom gemu, a potom i pri novom servisu Kverija, kada ga je dosta namučio, a iako je imao priliku za brejk, Amerikanac se odbranio. Kveri je odmah potom uzvratio brejkom za izjednačenje 3:3. U narednim gemovima obojica su sigurno držali svoje servise i brejkova nije bilo sve do 11. gema. Tada je Novak, uprkos bolovima, odigrao odlično i došao do novog brejka za 6:5 i priliku da u sledećem gemu servira za set. Kveri je tada imao tri prilike da uzvrati brejk, ali se Novak svaki put odbranio i na kraju na sjajan način poveo sa 1:0 u setovima sa 7:5.
Prvi je u drugom setu servirao Kveri, Novak je zapretio, ali se Amerikanac ipak izvukao. Odmah zatim naš teniser je izjednačio na 1:1. I pored bolova u nozi Novak se dobro držao i uspevao da osvaja gemove na svoj servis. Posle šest gemova, nije bilo brejkova. I umesto da Kveri "razvlači" Novaka po terenu, situacija je bilo potpuno drugačija, pa ni posle osam gemova niko nije imao prednost. Tako se nastavilo i posle deset odigranih gemova. U 11. Đoković je neverovatnim bekhendima i dubokim loptama došao do dve brejk lopte. Prvu nije iskoristio, a nije ni drugu, jer je Kveri dobro servirao, igrao agresivnije i uspeo da povede sa 6:5. Dve set lopte imao je Kveri u 12. gemu, ali je obe spasao naš teniser. Posle velike muke Novak je došao do gem lopte, odmah je dobio i išlo se u taj brejk. Prvi poen dobio je Kveri. Novak je odgovorio dobrim servisom, a onda je u trećem poenu Amrikanac pogodio sam ćošak iz forhenda i napravio prvi mini brejk. Odmah zatim Kveri je povećao na 3:1, ali je Đoković uspeo da preciznim loptama natera protivnika na grešku. Naš teniser je zatim izjednačio na 3:3. Međutim, novi mini brejk pravi Kveri, a onda i duplu servis grešku za 4:4. Posle drajv voleja koji je Novak poslao u aut, Amerikanac je imao dve set lopte i iskoristio prvu za izjednačenje u setovima.
Treći set počeo je odlično po Novaka, koji je poveo sa 1:0, a odmah zatim i oduzeo servis protivniku. I u trećem gemu naš teniser je bio ubedljiv za vođstvo od 3:0 u gemovima. Kveri je nakratko prekinuo Đokovićevu seriju, ali je Srbin odmah uzvratio dobivši naredni gem sa tri vezana as servisa. Novak je na Kverijev servis imao tri vezane brejk lopte, ali nije iskoristio ni jednu. Zatim je došao do nove i iskoristio je za vođstvo od ogromnih 5:1. Naš teniser je u sedmom gemu poveo sa 30:0, Amerikanac izjednačio, ali onda je Đoković žestoko odgovorio i dobio treći set. Bez izgubljenog poena Nole je oduzeo servis protivniku i odmah zatim osvojio osmi od devet poslednjih gemova za vođstvo od 2:0. Kada je delovalo da će Kveri prekinuti seriju Đokovića, naš teniser se razgoropadio i drugim brejkom poveo sa 3:0. Preciznim servisima i forhendima sa osnovne linije Srbin je demolirao igru protivnika i poveo sa 4:0. U petom gemu Kveri je Đokoviću dao tri vezane brejk prilike, a Novak je sjajnim vinrom iz forhenda iskoristio drugu za 5:0. Novak je nastavio u istom ritmu u šestom gemu. Posle dva sata i 34 minuta došao je do dve meč lopte i iskoristio prvu za plasman Srbije u polufinalu.
