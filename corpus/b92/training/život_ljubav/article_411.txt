> Izvor: B92
> Datum: subota 29.10.2011
> Rubrika: život_ljubav
> Naslov: Zašto ne treba srljati iz veze u vezu?
> Članak:

Iako se neki užasavaju samoće, činjenica je da je kvalitetno vreme provedeno sa samim sobom preduslov za buduću sreću u ljubavnim vezama. Srljanje iz veze u vezu samo donosi nove i veće ljubavne probleme.

Imate li iza sebe niz neuspešnih ljubavnih veza? Uskačete li bezglavo iz jedne veze u drugu? Ne možete da budete sami ni mesec dana? Ako su vaši odgovori potvrdni, vreme je da razmislite o svom ljubavnom životu. Umesto da nastavite s takvim ponašanjem, trebalo bi da neko vreme posvetite samo sebi.

Zarobljeni sopstvenim strahovima, ljudi uleću u loše veze i pristaju na sve samo da bi dobili malo pažnje i potvrdu da vrede. Takođe, oni žele da skrenu pažnju sa svojih emotivnih problema i sebi što pre pronalaze novu okupaciju. Rezultat toga je ostajanje u nezdravim vezama koje nepovratno kradu vreme, a neće prerasti ni u ozbiljan kontakt niti brak. Vrlo često ljudi misle da će im novi partner ili partnerka u životu rešiti sve probleme. Ali to ne ide tako. Svako je odgovoran za sebe, pa svako sam mora razrešiti svoj emotivni haos. Ako to ne uradimo sami, stalno se vrtimo u krug u lošim vezama i onda druge krivimo za svoju nesreću.

Stvar je zapravo vrlo jednostavna - dok god ne pogledate u sebe, suočite se sa svim ljubavnim promašajima koje ste doživeli, razrešite sve emotivne poteškoće koje vas muče, nećete moći ostvariti zdravu ljubavnu vezu. Osoba ne mora biti potpuno "izlečena" od svojih emotivnih problema da bi ponovo počela izlaziti s muškarcima ili ženama. Međutim, ipak je potrebno da prođe veći deo procesa isceljenja sopstvenih rana. To znači da morate preboleti bivše ljubavi i učiniti sebe "emotivno dostupnom" osobom.

Prvi korak je da svako treba iskreno i otvoreno porazgovarati sam sa sobom. To znači da treba da priznate sebi sopstvena ograničenja ali i da se podsetite svojih kvaliteta. Veoma je važno da postavite granice i da ih poštujete, naročito u partnerskim odnosima. To će vas zaštititi od gubljenja vremena s osobama koje ne poštuju ni vas, a ni vaše principe preko kojih ne idete. Osim toga, morate dozvoliti sebi da budete ranjivi i da osećate apsolutno sve svoje emocije - od onih prijatnih do onih bolnih. Ako ste s osobom uz koju se ne osećate sigurno pa krijete svoje emocije, znajte da ste u lošoj vezi. Zato je važno da budete svoji pre nego što se upustite u novu vezu. Budite neko vreme sami, a ljubav pružajte sebi. Radite stvari koje vas čine srećnim. Trebaće vam vremena, ali proces isceljenja se neminovno događa i vi ćete postati emotivno dostupni. U prevodu - zreli za zdravu vezu.
