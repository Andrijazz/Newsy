> Izvor: B92
> Datum: nedelja 20.10.2013
> Rubrika: život_ljubav
> Naslov: Prava ljubav je kada...
> Članak:

Buket ruža, večera uz sveće ili omiljene pesme nisu više bitni. U svetu romanse ništa ne dokazuje ljubav kao zajednički bankovni račun, tvrdi se u novom istraživanju.

Zajednički bankovni račun pokazuje da parovi koji žive zajedno imaju jaku vezu i više su posvećeni jedno drugom. Istraživanje je otkrilo da parovi koji nisu vereni i žive zajedno, a imaju zajednički račun, imaju jaku i stabilnu vezu. Istraživanje su sproveli psiholozi Univerziteta u Ajovi koji tvrde da ključ uspješne veze leži u tome kako parovi upravljaju svojim novcem. Istraživači su intervjuisali više od 900 mladih muškaraca i žena koji žive sa svojim partnerima. Pitanja su bila poput "Koliko ima izgleda vaša veza da bude dugovečna?" ili "Koliko ste posvećeni vašoj vezi?". Rezultati su pokazali da parovi koji žive zajedno, imaju zajednički račun i nemaju planova o venčanju su jednako srećni kao i oni koji žive zajedno i planiraju venčanje. Međutim, parovi koji imaju razdvojene račune imaju manje kvalitativne rezultate. "Kada parovi imaju zajednički račun ne samo da unapređuju svoju imovinu zajednički i donose zajedničke odluke već stvaraju ekonomsku zajednicu sa identitetom 'mi'", navodi se u izveštaju istraživanja koje je objavljeno u "Journal of Family Issues". 
