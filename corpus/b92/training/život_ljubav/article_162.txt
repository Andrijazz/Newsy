> Izvor: B92
> Datum: petak 22.06.2012
> Rubrika: život_ljubav
> Naslov: Saznajte da li ste sa pravom osobom
> Članak:

U vezama je možda i teže pratiti znake - one koji bi nas upozorili da li ćemo završiti slomljenog srca ili ćemo sa tom osobom ostvariti srećnu budućnost. Baš zbog toga često slušamo "instinkt", "svoje srce" i savete drugarica i drugova.

Znaci su na sve strane i uglavnom postoje da bismo lakše išli kroz život i manje povređivali sebe i druge. Tako je i u životu i u vezama. Mi vam nudimo neke pokazatelje pomoću kojih ćete znati da li je ta osoba prava za vas ili treba da je se klonite. 4 znaka da ste sa pogrešnom osobom: 1. Špijuniranje - Naravno, hteli mi to da priznamo ili ne, svi ponekad zvirnemo u partnerov telefon, kompjuter, rokovnik...čisto "da vidimo" nešto. Međutim baš ta aktivnost može biti znak da nemate poverenja u osobu sa kojom ste i priznajte sebi zašto se tako osećate. 2. Seks - Prvih par sastanaka se samo ljubite i mazite, ali kada dođe do seksa tada i pritisak raste. Svi se nadamo da je između nas elektricitet, hemija i vatromet; međutim prirodno je da bude i malo čudnih situacija. Dajte šansu seksu neko vreme, ali ako mesecima vidite da vam ne ide u krevetu, najbolje je da krenete dalje. 3. Zavisnost - Ako ste sa osobom koja ima neku vrstu zavisnosti, a vi ne možete da živite sa tom činjenicom - najbolje je da ni ne zalazite dublje u taj odnos. Biti nekom podrška je jedna stvar, ali nekog podržavati u njegovoj zavisnosti - je sasvim druga stvar. 4. Različiti pogledi na budućnost - Kada naučite više o osobi sa kojom ste ušli u vezu, možete doći do zaključka da i nemate toliko zajedničkih stvari i da ona nije prava za vas. Zašto da budete sa nekim ko ne želi iste stvari kao i vi? Nije fer da traćite ni svoje, a ni njeno vreme. 4 znaka da ste sa pravom osobom: 1. Samopouzdanje - Samopouzdanje dolazi iznutra, a to se može primeniti i na veze. Ako ste sa osobom i ne brine vas da li će vas prevariti već ste sasvim sigurni u vašu ljubav - to je to. 2. Udobnost - Na početku veze svi želimo da impresioniramo potencijalnog partnera. Nosimo lepu odeću, redovno čistimo stan i dajemo sve od sebe da ostavimo dobar utisak. Međutim kada ta faza prođe, počinjemo da uviđamo i neke stvari koje do tad nismo. Bilo da je reč o dlakama u kupatilu, lenjosti ili nečemu trećem, ako i pored toga želimo da budemo pored te osobe - to je dobar znak da to i treba da uradimo. 3. Komunikacija - Koliko puta smo samo čuli da je komunikacija ključ svake veze? Ona je u isto vreme i jedan od najtežih aspekata veze, ali ako pronađete ritam i uskladite se (ponekad i bez reči) - znajte da ste na pravom putu. 4. Budućnost - Kada pronađete osobu sa kojom delite interesovanja, verujete u iste principe i imate zajedničke planove za budućnost - to je osoba koju bi trebalo da razmotrite kao ozbiljnog kandidata za doživotnog partnera. 
