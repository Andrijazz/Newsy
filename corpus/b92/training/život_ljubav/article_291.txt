> Izvor: B92
> Datum: utorak 14.02.2012
> Rubrika: život_ljubav
> Naslov: Šta nas činim srećnim?
> Članak:

Nedavno istraživanje, obavljeno povodom Dana zaljubljenih, pokazalo je da je za ljude širom sveta glavni izvor sreće njihov supružnik ili partner s kojim dele dobro i zlo.

Kako prenosi agencija Rojters, dve trećine ispitanika je kazalo da je glavni izvor njihove sreće osoba s kojom žive, bilo da je reč o supružniku ili ljubavnom partneru. Gotovo polovina svih samaca je kazala da je njihova najveća želja da se zaljube, dok je 45 odsto njih priznalo da bi im pronalaženje partnera donelo najveću sreću. Najsrećniji u braku ili vezi su Južnoafrikanci. Njih 82 odsto reklo je da ih najviše usrećuje život sa partnerom. Na drugom kraju skale su Japanci i Južnokorejci od kojih je 50 odsto uz oklevanje priznalo da je voljena osoba zaslužna za deo njihove sreće. Za oko 38 odsto parova, najbolja stvar u vezi je seks, što posebno važi za Brazilce, od kojih je 60 odsto reklo da ih ništa ne može usrećiti više od dobrog seksa. Japanci, Južnokorejci i Britanci, pak, daju prednost nekim drugim kvalitetima života u dvoje. Svega 15 odsto Japanaca smatra da je seks glavni izvor zadovoljstva. Samci u Indoneziji su najviše zaokupljeni pronalaženjem partnera. Blizu 70 odsto ispitanika u ovoj zemlji kazalo je da ih ništa ne može više usrećiti od pronalaženje srodne duše, a slično misli i 57 odsto Turaka i 56 odsto Meksikanaca. Istraživanje, koje je sprovela agencija Ipsos Global Public Affairs, obuhvatilo je 21.248 ljudi u 24 države.
