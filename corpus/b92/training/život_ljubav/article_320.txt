> Izvor: B92
> Datum: četvrtak 26.01.2012
> Rubrika: život_ljubav
> Naslov: Zašto žene padaju na grubijane?
> Članak:

Naučnici su konačno došli do odgovora na pitanje koje je mučilo generacije muškaraca: zašto se ženama neki momci sviđaju, a druge smatraju krajnje neprivlačnima.

Muškarci ženske kriterijume u odabiru partnera ne mogu da shvate, ali za to nisu krive samo dame. Sve više istraživanja potvrđuje da žene biraju određene tipove muškaraca bez svesne kontrole i to na krajnje predvidiv način. Muževne odlike - velika vilica ili guste obrve - obično oslikavaju fizičku ili mentalnu moć poput snage i agresivnosti. Takođe, blisko su povezane sa fiziološkim karakteristikama poput plodnosti i snage imunog sistema. Muškarci koji nemaju poželjne karakteristike smatraju se manje privlačnim. Zato, svaki put kada žena bira partnera, ona mora odlučiti da li više želi "dobre gene" ili ljubav i nežnost. Lisa De Bruin, naučnica Univerziteta u Aberdenu smatra da na dame utiču pre svega nesvesni faktori. Naime, prema rezultatima ranije objavljenog istraživanja, žene koje žive u siromašmim zemljama sa slabim zdravstvenim sistemom, traže muževnije muškarce, nego one koje žive u zemljama sa odličnom zdravstvenom negom. Međutim, istraživanje predvođeno Robertom Bruksom sa Univerziteta u Novom Južnom Velsu, pružilo je sasvim novi pogled na tu hipotezu. Dr Bruks smatra da nije reč o faktorima vezanim za zdravlje, nego da takmičenja i nasilje među muškarcima najviše utiču na to da ženu privuče neki od njih. On objašnjava da što su muškarci grublji, to će ih žene više voleti, jer će biti dobra zaštita za majke i njihovo potomstvo. Još jedna nedavna studija koja je obuhvatila 124 žene i 117 muškaraca pokazala je da žene privlači simetričnost lica kod suprotnog pola. Kakvi muškarci se sviđaju vama? 
