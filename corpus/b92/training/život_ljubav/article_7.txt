> Izvor: B92
> Datum: nedelja 6.04.2014
> Rubrika: život_ljubav
> Naslov: 5 činjenica o muškarcima koje svaka žena treba da zna
> Članak:

Postoje "rupe" u teorijama o tome šta čini dobru vezu. Ono što nedostaje, obično je glas muškaraca.

Žene obično bez problema govore o onome šta je njima potrebno, dok muškarci ostaju misteriozno "nemi". Međutim, postoji način da izgradite vezu kakvu želite, ako imate u vidu određene muške osobine koje obično nisu toliko očigledne. Prema mišljenju savetnika za veze Endrjua Maršala, postoji pet stvari koje svaka žena treba da zna o muškarcima.

Muškarci radije idu linijom nižeg otpora, nego što preispituju svoja osećanja. To ne znači da oni ne mogu da ih razumeju, ali većinu stvari koje se tiču emocija prepuštaju ženama. Žena je uvek ta koja ih podseća da pozovu majku, prepričaju šta se dešava u životu njihove dece i smisli strategiju za rešavanje nekih svađa. Šta se dešava ako ignorišete tu činjenicu: Šta će se desiti ako se mušakrac oseća zapostavljeno, ili da ga partnerka uzima "zdravo za gotovo"? U idealnim okolnostima, on bi otvoreno porazgovarao s njom. Međutim, tipičan muškarac se zatvara i smatra da ako se bude pretvarao da problem ne postoji, njega neće ni biti. Iako je jasno da je takva strategija osuđena na neuspeh, on postaje sklon onome što barem iz ugla njegove žene izgleda kao iracionalni bes. On ne ume da kaže šta mu tačno smeta, ali osnova je uglavnom u tome što žena više ne brine o njegovom "emocionalnom životu". Kako da primenite to saznanje: Ako muškarac uporno odbija da razgovara, ne slušajte njegove izgovore o tome kako je previše umoran i pod stresom. Iako je to možda do određene mere istina, on je ljut zbog nečega. Pitajte ga zašto i zahtevajte da bude iskren. Imajte u vidu da ćete gotovo sigurno dobiti istinu.

Ako imate sina, znate koliko može da se unervozi, ako povisite ton, zato što mu to izgleda kao izražavanje nečega što nije ljubav. Očigledno je da ni ćerke to ne vole, ali one znaju više strategija za popravljanje međuljudskih odnosa. Za razliku od njih, jedina strategija koju će dečak primeniti je ta da će pokušati da je umiri. Šta se dešava ako ignorišete tu činjenicu: Ako se muškarac stalno slaže sa svim što njegova žena kaže, radi "mira u kući", osećaće se nemoćno. Kako bi sprečio bilo kakav sukob, on će samo reći "da", a kasnije će već smišljati izgovore kako bi radio ono što zaista hoće. Iako ove taktike dovode do velikih razmirica kasnije, muškarcima je samo bitno da izbegnu ženin bes u datom trenutku. U najgorim slučajevima, veza propada, jer žena ne može da se nosi sa ignorisanjem njenih stvarnih zamerki. Kako da primenite to saznanje: Preispitajte svaki dogovor koji vam je delovao suviše "lagano". Proverite dobro da li je vaš muškarac siguran u ono što govori. Umesto da budete pasivni, budite asertivni, jer ćete jedino tako moći da pregovarate. Kada vas nešto iznervira, ne držite to u sebi, jer će emocija "procuriti" kroz "kolutanje očima", uzdahe i sarkazam. Još gori scenario je da dođe do eksplozije nagomilanih negativnih osećanja. Dakle, čim vam nešto smeta, recite šta osećate i to kroz formulu izražavanja jasnih posledica koje njegovi postupci imaju na vaša osećanja. Nemojte čekati dugo da kažete šta mislite, jer će izgledati da "nabijate na nos" davno prošle stvari, što o vama samo govori da ste zlopamtilo.

Žene češće dozvoljavaju da im svakodnevne obaveze, naročito one oko dece, izbrišu osećanje da je ljubav najvažnija stvar u životu. Šta se dešava ako ignorišete tu činjenicu: Za muškarce, ljubavi mora da bude uvek, kako bi bio siguran da će žena brinuti o njegovom srcu i emocionalnom životu. Zato, ako mislite da romantika više nije prioritet onda kada dobijete decu, treba da znate da je upravo to ono što njemu najviše znači. Kako da primenite to saznanje: Ljubomorno štitite i negujte vaše zajedničko vreme i ne dozvolite da vam bilo šta poremeti odnos. Upustite se u neke zajedničke zabavne aktivnosti, barem jednom mesečno i barem jednom godišnje makar na vikend otputujte negde sami.

Žene mogu da ispune svoju potrebu za intimnošću na mnogo načina i ljubav izraze ispunjavanjem praktičnih potreba. Međutim, muškarci sve svoje emocije stavljaju "u isti koš" i ljubav izražavaju kroz fizički kontakt. Šta se dešava ako ignorišete tu činjenicu: Ako vi na svaki njegov pokušaj da vam se fizički približi reagujete rečenicom "Ti si samo zainteresovan za moje telo", vi ga duboko povređujete. Kada ga uskratite za seks, vi ga uskraćujete za ljubav. Ako nikad ne inicirate odnos, on će misliti da vam se ne dopada. Dok vi mislite da je sasvim normalno da seksualna želja izbledi, on će misliti da je to znak gašenja ljubavi. Kako da primenite to saznanje: Naučite da govorite njegovim jezikom ljubavi i ne ustručavajte se fizičkog kontakta. Iznenadite ga zagrljajem, a povremeno ga i zavedite i inicirajte seks.

Muškarci su jednostavna stvorenja. Oni stvari ostavljaju na podu, umesto u ormaru, samo zato što uopšte ne razmišljaju o tome gde im je mesto. Međutim, za žene je ta aljkavost i nebriga o kućnim obavezama obično znak nepoštovanja. Šta se dešava ako ignorišete tu činjenicu: Ako previše razmišljate o tome, možete doći do (pogrešnog) zaključka da je muškarac sebičan, dok je on zapravo samo lenj. Svojom neurednošću on verovatno nema nameru da vam pošalje neku skrivenu poruku. Kako da primenite to saznanje: Počnite od toga što ćete razgovarati s njim. Zapitajte se da li neki njegov izgovor ima smisla, ili deluje kao nonsens. Recimo, ako sumnjate da vas vara, zato što dolazi kući kasnije nego što je to uobičajeno, nemojte odmah da odbacite sve što on ima da kaže. Odgovore tražite od njega, a nemojte sami da interpretirate svaku reč. Veoma je važno i da mu dozvolite da bude nesiguran. Ako ga pitate zašto je nešto uradio i on nema odgovor, sasvim je moguće da ga zaista nema. Tako ćete mu pomoći da sasluša sebe i preuzme odgovornost za svoja osećanja, umesto da mu stalno "čitate misli". Foto 2: photostock / FreeDigitalPhotos.net
