> Izvor: B92
> Datum: petak 7.02.2014
> Rubrika: život_ljubav
> Naslov: Kako (pro)naći dečka u Srbiji?
> Članak:

Mnogim ženama nije lako da upoznaju partnera. Postavljam li visoke kriterijume ako želim dečka koji ima svoje "ja", zna šta želi od života i spreman je da se da u vezi - pitaju se dame na mnogim forumima.

Ako je verovati jednom istraživanju - svaka treća pripadnica nežnijeg pola starija od 16 godina sa adresom u Beogradu u potrazi je za svojom drugom polovinom. Kada se ovaj podatak uporedi sa stanjem u ostatku naše zemlje, stvari se bitnije ne menjaju. Naravno, u verodostojnost ovog rezultata, pa i pouzdanost formule koja je korišćena, imamo pravo da sumnjamo, pišu Novosti. Ali ako se osvrnemo oko sebe i razmislimo koliko devojaka poznajemo, koje su same i u nedoumici gde da pronađu dečka - onda nam nikakva mudra istraživanja nisu potrebna da bismo se uverili da ovaj problem danas muči veliki broj pripadnica lepšeg pola. Paradoks je da u vremenu u kojem je savremena tehnologija umrežila ljude i učinila ih dostupnijim više nego ikada, broj onih koji ne znaju kako da upoznaju, za početak normalnog partnera, nezaustavljivo raste. Forumi vrve od ispisanih ženskih sumnji - da li je uopšte moguće upoznati srodnu dušu? Gde izlaze obični, normalni momci? - Već neko vreme na sve načine pokušavam da upoznam dečka s kojim bih mogla da se smejem, izlazim, razgovaram... A nailazim samo na mutave i smotane ili "nabeđene" i agresivne. Postavljam li visoke kriterijume ako želim dečka koji ima svoje "ja", zna šta želi od života i spreman je da se da u vezi? S drugaricom svakog dana pričam o tome gde naći dečka i kako. Gde se danas skrivaju normalni, simpatični i zanimljivi frajeri? Da li je prošlo vreme kada su muškarci preuzimali inicijativu, pa sada mi moramo da pravimo prvi korak - ovo su samo fragmenti "pisanija" na koje možete da nabasate ukoliko krenete po ženskim forumima. Devojkama danas očito nije lako. Vreme kada su se pevale serenade ispod prozora je davno prošlo. U bajku o "princu na belom konju" koji se iznenada pojavljuje čini se da više ne veruju ni oni najzagriženiji romantici. Protiv izabranika po ukusu i kriterijumima roditelja hrabro smo se izborile. I tako smo, čini se, nekako postale usamljenije. No, šta je - tu je. Ostaje nam da prelistamo žensku literaturu, savete iskusnijih optimista i poverujemo da se naše rešenje možda krije u nekom od ponuđenih. Doduše, svaka priča ima dve strane, pa vi sami prosudite koja vam je pitkija. Srećno! Dečko iz kluba Ako ste sami i "bogati" isto tako samim drugaricama, ne bi trebalo da odustajete od izlazaka. Skockajte se, naoružajte dobrim raspoloženjem i krenite pravo u provod. Ukoliko se vratite iz kluba (kafića, kafane), a da niste razmenili nijedan koketni pogled, nemojte da očajavate, jer su ženski izlasci svakako delotvorni. Ćaskaćete sa drugaricama, đuskati, piti omiljeno piće, smejati se. Kako je vreme kada su isključivo muškarci prilazili devojkama otišlo u prošlost, imajte na umu da je dozvoljeno i u redu da vi napravite prvi korak u zavođenju. Naravno, samo ako vam se neko dopadne. Nepisano pravilo je da menjate kafiće i klubove u koje izlazite, jer ako se "zakucate" na jednom mestu, logično je da ćete uvek viđati iste momke, pa su male šanse da će vas neko ko vam posle pet susreta nije privukao pažnju zainteresovati šestog puta. Dakle, rešenje je da promenite mesto i među novim licima potražite ono koje želite da osvojite. Ili ono koje želite da vas osvoji. Kolega sa fakulteta/ posla Kažu da se zapravo sličnosti, a ne razlike, najbolje privlače, pa je u tom duhu preporučljivo da se u potragu za dečkom krene od amfiteatra ili (ukoliko ste zaposleni) radnog mesta. Koliko god vam se na prvu loptu činilo da među kolegama nema nikog ko bi mogao da vam pomuti um, nikad ne recite nikad! Ponekad se iz ove vrste odnosa najpre razvije prijateljstvo, a iz njega - ljubav, što mnogi ocenjuju kao osnovu za kvalitetnu vezu. Pred kolegom obično nema maski, pretvaranja da smo neko drugi, jer je teško glumiti u okruženju u kojem svakodnevno proživljavamo i svetle i mračne trenutke. Kolega će nas zato najbolje razumeti kada upadnete u paniku pred neki težak ispit, kada vam se dogodi stresna situacija na poslu ili vas neko od nadređenih iznervira. Problem je, naravno, kada nam taj dečko postane bivši, a ostane kolega. Zato je mudrije dobro razmisliti s kojim kolegom bismo stvarno mogli da imamo uspešnu vezu, nego da iz hira i nesmotrenosti ostanemo bez prijatelja. I počnemo da se izbegavamo na radnom mestu.

Frajer iz teretane Muškarci vole da demonstriraju svoju snagu u teretani, ali to ne znači da baš svi odlaze tamo samo da bi se "šepurili". Mnogi od njih zaista uživaju u sportu. A ukoliko i vi volite da se relaksirate, izbacujete negativnu energiju i skidate kilograme u teretani, trčanjem u parku ili vožnji biciklom, možda baš na tom "potezu" upoznate svoju srodnu dušu. Jasno je da u takvim trenucima niste baš u zavidnom vizuelnom izdanju, ali postoje muškarci koji će se pre okrenuti za devojkama u patikama i bez šminke, nego za neprirodno doteranim cicama. Sportske aktivnosti su uvek lepše udvoje, pa imajte i to na umu. Možda nije loše da razmislite i o nekom planinarskom društvu, čije su aktivnosti višestruko zdrave, a pružaju priliku i da upoznate potencijalnog partnera. Mladić sa "Fejsa" Koliko puta ste čuli da je neko upoznao dečka preko "Fejsbuka"? U epohi društvenih mreža, ovo je postala gotovo normalna stvar. S jedne strane, čini se da je pun pogodak izaći sa nekim čiji ste profil na "Fejsu" detaljno "prečešljali". Ako se tu nalazi fotografija i podaci o godini rođenja, školi koju smo završili, radnom mestu, interesovanjima u muzici, filmu, knjigama... dovoljno je da prepoznamo da li nam je ta osoba zanimljiva ili nije. Broj prijatelja koje je ostvarila na ovoj društvenoj mreži, statusima koje ostavlja, pismenost, vreme svakodnevnih poseta "Fejsu" - mogu mnogo toga da kažu o osobi koja nas startuje na ovaj način ili koja je nama zapala za oko. S druge strane, ukoliko nemamo nijednog zajedničkog prijatelja, prirodno je da se zapitamo da li su svi podaci, koje smo o našoj simpatiji videli - istiniti. Jer, ovo je, nažalost, i vreme lažnih profila. Neretko se dešava da ljudi koriste društvene mreže da bi sebi podigli cenu, sakrili nesigurnost i neuspehe, lažno se predstavili iz ko zna kojih, pa i najnižih, pobuda, tako da je opreznost u ovom slučaju poželjna. Pre nego što se odlučite na izlazak sa nepoznatim prijateljem s Fejsbuka, dobro proverite sve izjave na koje pokušava da vas "upeca". Muškarac po preporuci Jedan od najbezbednijih načina da upoznate osobu s kojom možete otići na kafu i proverite ima li tu prostora za rasplamasavanje vatre je, kažu, prijateljsko ili rođačko "nameštanje". Oni najbolje znaju šta od veze očekujemo, kakav tip dečka nam je ideal, na koje osobine se "ježimo", s kim nikada ne bismo razmenili ni dve rečenice, ko može da nas nasmeje i zaintrigira. Zato njihova preporuka može da bude dragocena i možda nije loše da je prihvatite. Nemate šta da izgubite, a možete mnogo da dobijete. Druga strana priče je da se oko ovakve vrsta upoznavanja uvek ozbiljno zamislimo. Zbog čega taj dečko ne može sam da pronađe devojku, šta mu "fali", da li je toliko očajan da preko prijatelja odlazi na sastanak - neka su od pitanja koja kreću da se roje u trenutku kada nam prijatelj preporuči svog ili prijateljevog prijatelja, rođaka, poznanika... Još kada se u sve umeša mama, pa ona počne da vam namešta sinove svojih prijateljica, sigurno vam neće biti prijatno. Možda ćete se i sažaliti nad sobom i zapitati kako je moguće da ste stigle dotle, da je došao zadnji čas, u kojem još samo drugi mogu da vas spasu. Koliko god, međutim, bile skeptične prema tome, ne zaboravite da su mnoge ozbiljne veze začete baš ovako. Pritom, kakav god ishod bio - bezbednost je na najvišem nivou, jer vas prijatelji i rođaci sigurno neće uputiti na sumnjive i agresivne mladiće. Kada se najmanje nadaš... Obično se dešava da u trenutku kada smo najmanje zadovoljni svojim izgledom i kada se najmanje nadamo, sretnemo zgodnog momka. Zbog toga nije loše imati na umu da, gde god da idemo, neko zanimljiv se možda krije iza ugla. To znači da bismo o svom izgledu uvek morale da vodimo računa, ali ne tako da se opterećujemo da li nam je svaka dlaka na mestu, već prosto da su čista kosa i uredna garderoba nešto što se podrazumeva. Razmišljanje na "muški" način Jedan od korisnih saveta glasi: nije loše da ponekad razmišljamo na "muški" način. Tako ćemo saznati šta to muškarce zanima, gde vole da provode vreme, koji su aktuelni sportski događaji, kada se održavaju sajmovi automobila, kompjutera... Koliko god to zvučalo neatraktivno, možda zaista može da vas navede na pravi put. Saveta nikada dosta Verovatno će se većina devojaka saglasiti da je bolje biti kvalitetno sam, nego u nekvalitetnoj vezi. Zato batalite kritike roditelja ili rođaka zbog vaše samoće, opustite se i ne žurite. Sve će doći na svoje ako budete pozitivno mislile. Važno je, kažu, da prepoznamo svoje prednosti, razmislimo o svojim karakternim osobinama, o onome šta želimo i još važnije - šta ne želimo od veze. Stvari će tako biti mnogo jasnije.
