> Izvor: B92
> Datum: ponedeljak 4.11.2013
> Rubrika: život_ljubav
> Naslov: Šta je potrebno za opstanak veze?
> Članak:

Više studija je potvrdilo da je za stabilnu i dugotrajnu vezu potrebno imati određene veštine i poznavati određene osobine voljene osobe.

Psiholog Robert Epštajn sa Američkog instituta za bihejvioralna istraživanja i tehnologiju predvodio je tim naučnika koji su tražili razloge zbog kojih su neke veze uspešne i stabilne. U studiji je učestvovalo 2.201 ljudi, koji su potvrdili da sitnice iz svakodnevice najviše znače za opstanak veze. Neki rezultati nisu iznenadili naučnike jer je svima jasno da je komunikacija između partnera izuzetno važna, ali bili su u čudu kada su uvideli da je bitno, recimo, poznavati omiljenu hranu ili odeću partnera. "Da biste napredovali kao par, morate razumeti partnera s kojim delite život. Morate znati koji su njihovi snovi i strahovi, šta želi od života i čega se najviše plaši, ali i male svakodnevne stvari koje većinom i čine život", dodala je ekspert za veze Dajana Kiršner za Women's Health. Nametnuti, zapadnjački stil života ostavlja nam malo vremena za sebe, vezu i porodicu pa su nam više nego ikada potrebne životne veštine. One uključuju dogovor oko sitnica poput obavljanja kućnih poslova, savetovanja i podrške kod problema na poslu ili finansija koje većinu porodica itekako opterećuju. Sve su to faktori koji u mnogim domovima uzrokuju velike svađe i netrpeljivot što na kraju dovede do nedostatka komunikacije i nesrećne veze. Ako ne znate da rešavate takve probleme, imaćete i slabije samopouzdanje. Ako je pak partner taj koji ne uspeva da se uhvati u koštac sa svim obavezama dolazi do osuđivanja i prezira što je s vremenom pogubno bez obzira na ljubav koju ljudi osećaju jedno prema drugom. Za sve probleme u vezi za koje ne vidite rešenje, trebalo bi da se obratite stručnjacima za pomoć. Terapeuti mogu ukazati na mnoge stvari koje možda sami uopšte niste videli ili ste ih doživljavali na drugačiji način. Bez obzira da to koji partner je manje sposoban da realno sagleda stvari kakve jesu, bitno je da oboje učestvujete u rešavanju problema i budete podrška jedno drugom jer ćete tako naučiti još neku veštinu.
