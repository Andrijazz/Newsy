> Izvor: B92
> Datum: nedelja 29.04.2012
> Rubrika: život_ljubav
> Naslov: Zašto ulazimo u pogrešne veze?
> Članak:

Intenzivno predavanje odnosu koji traje vrlo kratko, zamišljanje zajedničke budućnosti i želja za odnosom kao iz romantične komedije su neki od pokazatelja da ste "zaljubljeni u ljubav".

Već nakon prekida jedne veze uskačete u drugu, pa u treću i tako dalje. Ako ne možete podneti činjenicu da ste sami i jako brzo se vežete, moguće je da se zaljubljujete u ljubav. Sviđa vam se sve što vam taj osećaj donosi - mnogo pažnje, intenzivnost, predanost, a najviše osećaj da negde i nekome pripadate. Davanje celoga sebe u vezu koja traje tek nekoliko dana, smišljanje zajedničke budućnosti nakon upoznavanja takođe su znaci zaljubljenosti u ljubav. Zavisnike o ljubavi lako je prepoznati: imaju nisko samopouzdanje, nedosledni su u svom ponašanju, nemaju prave uzore na koje bi se ugledali po pitanju ljubavi i zaluđeni su vezama s filmskog platna. Najteži su oni slučajevi koji ljubav traže u više partnera, a jedini problem koji misle da imaju je to da se odluče o najboljem izboru. Zaluđeni ljubavlju u svakodnevnoj su potrazi za romantičnom ljubavi od koje traže osećaj sigurnosti i pripadanja. Oni misle da će biti povređeni samo ako ta ljubav izbledi, pa se brzo "prebace" na nekog drugog kako do toga ne bi došlo, pa jednostavno prenesu emocije i osećaj zaljubljenosti na drugog partnera ili više njih.

Iako su romantične komedije napravljene tako da vas navedu da razmislite o svom ljubavnom životu, ne morate obavezno kopirati dramu s filmskog platna.

Nakon nekoliko dana veze već ste partneru smislili nadimke i ozbiljno razmišljate o zajedničkoj budućnosti. Već ga na početku veze pokušavate promeniti umesto da priznate da možda ipak nije pravi za vas. Dajete celog sebe u tu vezu, a najčešće se razočarate nakon što ne dobijete isto od partnera.

Skloni ste intenzivnim vezama koja počinju, ali i završavaju brzo, ali nakon toga opet ulećete u veze u potrazi za utehom. Dopustite sebi da se nakon raskida oporavite i stvari sagledate mnogo realnije. Isto je i sa dugogodišnjim vezama. Nakon raskida se iznova vraćate iako znate da veza nema budućnosti, ali samo zato što ne želite, a ni ne znate da budete sami.

Ako sebi niste dali dovoljno vremena da prebolite raskid opet ćete završiti na istom mestu i umesto s nekim ko vas voli završićete s istim onim s kojim ste okončali vezu. Pronaći ćete "prijatelja" koji će se pretvoriti u ljubavnika, ali ne i u ljubav.

Stanite i na miru sagledajte svoje ponašanje. Ako treba i zapišite svoja iskustva kako biste ustanovili uzorak ponašanja. Budite iskreni prema sebi ne kriveći druge za svoje greške. U slučaju da niste u vezi, nemojte se upuštati u novu sledećih šest meseci, a to uključuje SMS-ove, mejlove i upoznavanje na internetu. Razmislite kako ste se ponašali u detinjstvu. Većina ljudi iste šeme ponašanja ponavlja i u odraslom dobu. Ako je potrebno, zatražite profesionalnu pomoć. Preuzmite odgovornost za sopstvenu sreću, uspeh, ali i neuspeh. Volite sebe na način na koji želite da vas drugi vole. Napravite plan i držite ga se svaki dan. Dajte sebi vremena da zacelite i naučite da budete sami. Bićete frustrirani i usamljeni, ali ćete izgraditi novog sebe. Samo tako možete izabrati pravog partnera koji će vas voleti kako zaslužujete. 
