> Izvor: B92
> Datum: petak 7.10.2011
> Rubrika: život_ljubav
> Naslov: Šta nas bajke mogu naučiti o ljubavi?
> Članak:

Iako su naše majke mudrim rečima ostavile neizbrisiv trag u našem viđenju ljubavi, možda niko kao "Diznijeve" princeze iz bajki to nije prikazao u "praksi".

Pepeljuga Ako budete igrali igru "vruće - hladno" mnogo bolje ćete proći u ljubavnom životu. Pepeljuga je umela da se u odsudnom trenutku otrgne princu iz naručja i nestane, a trebalo bi da to radite i vi. Dakle, na prvom sastanku, pokušajte da budete blago distancirani i baš kad situacija postane "vruća", recite da imate nekih neodložnih obaveza. Ako je imalo sličan pravom princu, jedva će čekati da vas vidi ponovo. Lepotica i Zver Žena može da barata muškarčevim karakterom i da ga menja kako joj se prohte. Barem u bajci. Međutim, ima malo istine u tome da baš kao Bela iz "Lepotice i zveri" od svakog "čudovišta", možete napraviti princa, naravno, ako ste vešti. Prisetite se one stare da "lepa reč i gvozdena vrata otvara", a malo koji pravi muškarac tome može da odoli. Snežana i sedam patuljaka Igrajte na kartu ljubomore! Ako imate muške drugare, nipošto ih se nemojte odreći kada uđete u vezu. Verujte da je Snežaninom uspehu kumovalo upravo to što je živela sa sedam (patuljastih) muškaraca. Ako se ne odričete muškog društva, vašem dragom šaljete signal da se dobro snalazite u muško ženskim odnosima i da znate da napravite razliku između drugara i partnera. Samo nemojte preterati sa izazivanjem ljubomore. Mogli biste se zagrcnuti na jabuku. Mala sirena Zaboravite sve što ste znali o važnosti razgovora za funkcionisanje veze. Arijel dokazuje da je sve što vam je potrebno - govor tela. Ako zanemarimo češljanje viljuškom, koje je upražnjavala princeza sirena dok se nije navikla na život na kopnu, od nje se mnogo toga može naučiti o toj veštini. Na kraju krajeva, priznaćete da poljubac vredi više od hiljadu reči. Aladin Ako bolje razmislite o odnosu lepe Jasmine i lopova Aladina, shvatićete da u pravoj ljubavi nema predrasuda. Ni jedna osoba nije "ispod vas" i zaslužuje da je bolje upoznate. Takođe, Aladinu je u osvajanju ljubavi pomogao simpatični majmun, što je potpuno prirodno. Naime, muškarac koji ima kućnog ljubimca o kom dobro brine, pokazuje da ima svoju nežnu stranu i da mu možete verovati. 
