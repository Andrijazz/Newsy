> Izvor: B92
> Datum: utorak 4.06.2013
> Rubrika: život_ljubav
> Naslov: Porazmislite o internet zabavljanju...
> Članak:

Više od trećine brakova u SAD počinje na internetu i ti parovi su nešto srećniji i imaju više šansi da ostanu zajedno od parova koji su se upoznali na drugi način, pokazala je nova studija američkih stručnjaka.

Onlajn zabavljanje pretvorilo se u industriju vrednu milione dolara i Internet "možda menja dinamiku i ishod samog braka", navodi se u studiji objavljenoj u listu "Proceedings of the National Academy of Sciences". Studija je, kako prenosi AFP, zasnovana na istraživanju sprovedenom na 19.131 ljudi koji su se venčali između 2005. i 2012. "Pronašli smo dokaze o dramatičnoj promeni u načinu upoznavanja supružnika i ulozi interneta u tome", navodi se u studiji čiji je vođa Džon Kakiopo sa Univerziteta u Čikagu. Osobe koje su supružnike upoznali onlajn starosti su između 30 i 49 godina i imaju plate više od onih koji su supružnike upoznali "oflajn", navodi se u istraživanju. Od onih koji se nisu upoznali na "netu", gotovo 22 procenta je supružnika upoznalo zahvaljujući poslu, 19 preko prijatelja, 11 posto u školi, sedam posto uz posredovanje porodice, devet u baru ili klubu i četiri procenta u crkvi, navodi se u studiji. I ko je srećniji? Proučavanjem broja razvoda u periodu od 2005-2012 stručnjaci su otkrili da se 5,95 posto parova koji su se upoznali onlaj rastalo u poređenju sa 7,67 posto parova koji su se upoznali na drugi način. Razlika je statistički značajna čak i kada se u nju uključe varijabile poput godine braka, pola, godišta, obrazovanja, etničke pripadnosti, kućnog prihoda, vere i zaposlenosti. Među parovima koji su tokom studije bili u braku oni koji su se upoznali onlajn zadovoljniji su brakom - na tabeli zadovoljstva imaju rezultat od 5,64 dok oni koji su se upoznali "oflajn" imaju rezultat od 5,48. Najzadovoljniji među onima koji se nisu upoznali preko interneta su parovi koji su odrasli zajedno ili su se upoznali u školi, na društvenim okupljanjima ili crkvi. Najmanje srećni su oni koji su se upoznali preko porodice, posla, kafane ili na sastanku naslepo. Istraživanje je naručio sajt "eHarmony.com" preko koga se upoznala četvrtina onlajn bračnih parova i Kakiopo priznaje da je "plaćeni naučni savetnik" sajta ali tvrdi da su u studiji korišćeni nezavisni stručnjaci i statistički podaci. "Ti podaci ukazuju da internet menja dinamiku i ishod braka", smatra on.


