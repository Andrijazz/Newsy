> Izvor: B92
> Datum: subota 10.09.2011
> Rubrika: život_ljubav
> Naslov: Živeti nakon 9/11: musliman
> Članak:

Linda Sarsur živi u Bruklinu i potiče iz palestinsko-američke porodice. Nakon terorističkih napada postala je angažovana u radu lokalne zajednice

31-godišnja Linda odlično se seća trenutka kada je shvatila da će joj užasni događaji od 11. septembra promeniti život. Tada studentkinja lokalnog koledža u Bruklinu, odrasla je u prisnoj zajednici arapskih Amerikanaca Bej Ridža, u predgrađu Njujorka. Bila je vrlo ponosna na obe strane svog palestinsko-američkog nasleđa. Ali dok je žurila kući nekoliko sati nakon napada, bila je šokirana kad je ugledala majku kako izlazi iz doma sa otkrivenom glavom. "Rekla sam joj, ". Sarsurova je shvatila da su američki muslimani - naročito arapski Amerikanci - postali najnoviji etnički žrtveni jarci u SAD. Mnoge grupe su tu bile pre njih, od Iraca u 19. veku, preko Jevreja i Italijana do rimokatolika. Sarsurova je bila ubeđena da je sada došao red na njih da prođu kroz sličnu torturu kao žrtve predrasuda i sumnjičavosti. To je naročito očigledno kad počne da nabraja incidente samo u oblasti Njujorka: napad na taksistu nožem jer je putniku rekao da je musliman, maltretiranje dece u školi, protesti protiv podizanja džamija i slično. Vrhunac je bio slučaj kad je sveštenik sa Floride Teri Džouns odlučio da spali Kuran. Kao da je i sam islam dovođen u pitanje od strane Amerikanaca. "Zbog svega toga se osećam kao da sam stranac u rođenoj zemlji", kaže Sarsurova. Čak je i sama doživela verbalni napad u banci jer se nekom nije dopala njena marama na glavi. Potom navodi primer malog muslimana koji u letnjem kampu nije smeo da prizna koje je veroispovesti da ne bi bio izboden kao pomenuti taksista. "Tužno je što nam deca odrastaju kao Amerikanci ali to stalno moraju da dokazuju. Ne mogu da budu to što jesu, kao svi ostali, već stalno nailaze na sumnjičave poglede, na nerazumevanje, a često i na zastrašujuće situacije". Ali Sarsurova veruje da može da spoji svoja dva identiteta: muslimanke palestinskog porekla i Amerikanke rođene i odrasle u Bruklinu: "Moja američka i palestinska strana žive u skladu. Amerikanci su generalno uporni, znaju šta hoće i to i dobiju. Moja američka strana me čini nesutrašivom". Možda baš zbog toga Sarsurova ima ambicije koje su daleko od njene sadašnje pozicije. Član je lokalnog odbora Demokratske stranke i nada se da će jednoga dana postati odbornik pa i - što da ne - kandidat za Belu kuću. "Pitanje ljudskih prava nije samo problem sa kojim se suočavaju muslimani, ono se tiče svakoga". Deset godina nakon 11.9. možda će jedna od najmanje očekivanih posledica tog užasnog dana biti i arapska Amerikanka sa maramom na glavi koja ubeđuje svoje sugrađane iz Bruklina da glasaju za nju.
