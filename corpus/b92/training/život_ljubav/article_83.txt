> Izvor: B92
> Datum: četvrtak 4.07.2013
> Rubrika: život_ljubav
> Naslov: Sve što smo znali o romantici je pogrešno?
> Članak:

Novi romantični vodič tvrdi da je sve što smo do sada mislili o romantici i prvim sastancima pogrešno i da je sasvim u redu da žene imaju seks na prvom sastanku.

Andrea Sirtaš i Džef Vilser, autori novog romantičnog vodiča "U redu je da spavate sa njim na prvom sastanku i svako drugo pravilo zabavljanja demaskirano", izjavili su za New York Post da su trenutna pravila iz "druge ere". Oni objašnjavaju da iako žene imaju validne razloge za čekanje sa seksom, strah od toga da će ih muškarci obeležiti kao "materijal koji nije za ozbiljnu vezu" ne bi trebalo da bude jedan od njih. "Mi ne mislimo da je neka devojka materijal za ozbiljnu vezu samo zato što je čekala mesec dana sa seksom kao ni da neka to nije samo zato što je nakon prvog sastanka završila sa nama u krevetu. Samo čekanje ne stvara hemiju između dve osobe ", tvrdi Vilser. Među stvarima koje nismo smeli da radimo sada je sasvim prihvatljivo da izlazimo sa kolegom sa posla, da budemo probirljivi i da se zabavljamo sa osobom koja je znatno mlađa ili starija od nas. Međutim, iako savetuju odbacivanje većine pravila, ovaj par ipak ima nekoliko kojih se treba pridržavati. Recimo, Vilsner smatra da muškarac uvek treba da plati račun na prvom sastanku. Vilsner i Andrea takođe ističu da iako ne morate da nosite visoke štikle na prvom sastanku, trebalo bi da izgledate zgodno i dostupno. Još jedan savet koji ovaj par mrzi jeste da je biti "dobar" sinonim za "slab". Osobe koje su dobre, nežne i imaju dobar karakter uvek će biti interesantne ženama. Pravilo o tome da se na prvom sastanku izbegavaju teme kao što su politika i religija je takođe sada izbačeno. Autori priručnika tvrde da se najčešće pritužbe nakon sastanka odnose na to da je osoba previše pričala o sebi ili da je bila dosadna. Deljenje vaših strasti je dobra stvar a ne loša. Oni takođe tvrde da ukoliko se ne zaljubite na prvom sastanku ili seks nije dovoljno dobar, ne bi trebalo da odustanete. Dajte sebi i partneru vremena pošto seks na početku veze može biti malo čudan. "Potrebno je da rizikujete kada je ljubav u pitanju. Neke od najboljih priča koje sam čula dolazile su od ljudi koji su bili spremni da prekrše pravila", tvrdi Andrea.


