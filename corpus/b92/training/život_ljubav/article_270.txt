> Izvor: B92
> Datum: subota 3.03.2012
> Rubrika: život_ljubav
> Naslov: Da li treba da se udate za njega?
> Članak:

Da li je on onaj "pravi"? Da li treba da se udate za njega? Predstavljamo vam pet faktora koji vam mogu pomoći da odgovorite na ova pitanja.

S porastom broja razvoda, donosi se logičan zaključak da je brak danas teže održati nego ikada. Budući da se neki parovi za čin venčanja mesecima pripremaju, kako bi samo jedan dan uživali u svadbenoj svetkovini, trebalo bi da barem isto toliko vremena provedu pripremajući se za bračni život. To je odluka zbog koje ne bi trebalo da se ikada pokajete zbog čega je važno da razmislite o pet stvari pre nego što je donesete.

Venčavanje zbog neplanirane trudnoće, finansijske stabilnosti ili straha od biološkog sata koji otkucava je potpuno neopravdano. Brak nije lek za probleme koje imate u vezi, niti će vam u takvim okolnostima doneti sreću. Da li ste emocionalno spremni da većinu odluka donosite u paru, a ne samostalno? Da li ste iskusili sve što ste želeli od samačkog života? Ako se udate iz pogrešnih razloga, to mogu postati ozbiljni problemi.

Da biste nekog upoznali, potrebno je mnogo vremena. Kako bi to postala osoba s kojom želite da ostanete do kraja života, morate biti spremni da s njom razgovarate o svemu. Naime, brak ne može magično da popravi sve vaše nedostatke i ostaje pitanje da li s njima možete da se nosite do kraja života. Bez obzira na to kako se dobro slažete, sukobi u braku su neizbežni. Ono što je najvažnije u takvim situacijama je to kako pronalazite kompromis. U idealnom slučaju, trebalo bi da imate mogućnost da razgovarate o vašim brigama na civilizovan način, bez povišenog tona i prikrivene agresije.

Mnogi parovi bili bi oslobođeni stresa da su na vreme smanjili očekivanja koja imaju od zajedničkog života. Šta za vas znači zajednička briga o kući? Mnogi i danas veruju u tradicionalnu podelu poslova na "ženske" i "muške". Kako biste ih vi podelili? Šta ćete, a šta nećete tolerisati u braku: vanbračne afere, prevare, neiskrenost, svaku vrstu zlostavljanja, nepoštovanje? Ako jasno izrazite vaša očekivanja, biće manje prostora za svađe kada zaista kročite u bračnu zajednicu.

Morate biti složni u tome šta želite, a šta ne želite od vaše dece. Koliko uopšte planirate potomaka i kada ćete početi sa proširivanjem porodice? Takođe morate razmotriti mogućnost da je možda jedno od vas neplodno i porazgovarati o usvajanju i surogat majčinstvu. Najveća stavka je planiranje modela odgajanja deteta. Na tome morate zajedno da radite. Imajte u vidu da će potomstvo uticati na vaš odnos. Moraćete da sačuvate vašu vezu i napravite vremena jedno za drugo kad god je to moguće. Za tako nešto potrebno je mnogo truda.

Nikada nije jednostavno razgovarati o novcu, ali je najbolje da jedno drugom otvoreno kažete sve što imate o vašoj finansijskoj situaciji. Iskrenost je ključna, jer ćete živeti u zajednici u kojoj odluke o rasporedu sredstava utiču na oba partnera. Svaka tajna na ovom polju može izgraditi sumnju i nepoverenje. Ako je neko od vas dvoje u ozbiljnim dugovima, da li biste ušli u brak pre nego što se ta potraživanja izmire? Brak, kao što je poznato, zahteva mnogo više od strastvene ljubavi. Nije teško zaljubiti se, ali održati vezu godinama i živeti s nekim zahteva mnogo tolerancije, razumevanja, poverenja i uzajamnog poštovanja. To je projekat vašeg života koji zahteva prevazilaženje prepreka i zajednički rad na vezi godinama. Dobra priprema i razmišljanje pre nego što se odlučite na taj korak ipak ne garantuje večan brak, ali će svakako to putovanje učiniti lakšim.
