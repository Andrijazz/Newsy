> Izvor: B92
> Datum: sreda 19.06.2013
> Rubrika: život_ljubav
> Naslov: Ljubav koja pobeđuje i smrt
> Članak:

Krisu Klarku (41) je prošlog oktobra dijagnostikovan neizlečivi oblik raka u stomaku. Svega nekoliko minuta po saznanju da je smrtno bolestan, on je zaprosio svoju devojku Šarlot (30).

Buduća mlada je organizovala venčanje iz snova svega deset dana pošto ju je njen, smrtno bolesni verenik, zaprosio. Uz pomoć porodice i prijatelja, pripreme su trajale deset dana, a venčanje je bilo iz njihovih zajedničkih snova. Krisu je u bolnici Vorik rečeno da mu je preostalo svega nekoliko meseci života prošlog septembra pošto mu je dijagnostikovana retka forma stomačnog raka koji se širio. Bolove, koji su se pojačavali, osetio je dok su bili na odmoru, a Kris se osećao umorno i potpuno je izgubio apetit. Nakon niza ispitivanja, Krisu, slobodnom fotografu, dijagnostikovan je rak, za koji je u septembru rečeno da je neizlečiv.

"Već sam znao da želim da se oženim sa Šarlot, stoga kada su mi rekli da je neizlečiv znao sam šta želim", objašnjava Kris. Dodaje: "Kada su mi saopštili loše vesti, osetio sam se gluvo, utrnulo i dezorijentisano. Samo sam ustao i odšetao dok su govorili da treba da idem na još ispitivanja". Kris i Šarlot su sedeli u bolnici, nekoliko minuta kasnije, u potpunom šoku kada se on okrenuo ka njoj i "ispalio" pitanje. Porodica i prijatelji su saznali za loše prognoze, a potom su čuli i za lepe vesti. "Naša veridba bi se sigurno desila, bilo je pitanje samo trenutka", priča Šarlot, socijalna radnica, koja je Krisa upoznala šest godina pre toga, takođe na venčanju. Iako su oboje sanjali o ruralnom venčanju koje bi bilo planirano šest meseci, vremena nije bilo, pa su skupili želje u jednu svesku i isplanirali sve za deset dana. Venčanje je ispalo baš kako su želeli, ispostavilo se da je jedan prijatelj fotograf, drugi cvećar, a treći u poslu sa velikim svadbenim šatorima: "Praktično se sve samo isplaniralo", priseća se Šarlot.

Prijatelji i porodica skupili su se 6. oktobra prošle godine kako bi prisustvovali ovom činu ljubavi. "Bilo je predivno. Baš onako kako smo sanjali", priznaje Šarlot. Nakon venčanja Kris, koji je nekada bio deo mornarice, počeo je sedmodelnu rundu hemioterapije. Retka vrsta raka od koje je bolovao je nasledna, a on o tome nije znao ništa zato što je usvojen. Međutim, on je već pobedio šanse, s obzirom na to da su mu doktori dali prongozu od maksimalno šest meseci života. "Molimo se i nadamo da se rak nije raširio. Pokušavamo da živimo normalan život i na budućnost gledamo vrlo pragmatično", kaže Šarlot. Poslednjeg dana juna Šarlot će biti jedna od 4.000 žena koje će trčati "Trku za život" u nadi da će sakupiti 400.000 funti za istraživanja o raku u Velikoj Britaniji. Foto1: simmbarb/www.sxc.hu
