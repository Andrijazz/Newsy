> Izvor: B92
> Datum: sreda 20.11.2013
> Rubrika: život_ljubav
> Naslov: Srećna žena, srećan život? Pre će biti atraktivna...
> Članak:

Srećna žena, srećan život? Čini se da ovo ipak nije tačno - nova studija pokazuje da atraktivna žena vodi do zadovoljnog braka.

U studiji objavljenoj u Žurnalu ličnosti i socijalne psihologije, psihologica Andrea Melcer pratila je više od 450 novovenčanih parova tokom 4 godine sa pitanjem: Da li zgodan partner znači i zadovoljniju zajednicu? Ono što su Melcerova i njen tim otkrili bilo je da atraktivnost partnera ima veliku ulogu u bračnoj sreći - ali samo za muškarce. Drugim rečima, muškarcima je više stalo do izgleda nego ženama. "Efekat atraktivnosti žene na zadovoljstvo muškarca bio je znatno veći nego efekat atraktivnosti muškarca kod žena. Atraktivnost ima znatno veću ulogu pri predviđanju sreće muškaraca u braku u poređenju sa ženama", tvrde oni. Zanimljiv je i podatak da su atraktivne žene takođe prijavile veće zadovoljstvo, najverovatnije zato što je srećan muž činio i da se one osećaju srećnije. Studija sprovedena 2008. godine na Institutu za veze pri UCLA došao je do sličnog zaključka. Istraživači su predstavili teoriju po kojoj su muškarci koji se osećaju srećnim zbog toga što su oženili atraktivnu ženu takođe bili spremniji da joj izađu u susret kada su njene potrebe u pitanju - a zauzvrat, privlačne žene su takođe bile srećnije u takvim vezama. "Muževi su u osnovi bili posvećeniji i angažovaniji u ispunjavanju želja supruge, zato što su mislili da su odlično prošli u životu", objasnio je autor te studije Bendžamin Karni. On je naglasio da se dešavalo potpuno suprotno kada su muškarci imali osećaj da su zgodniji od svojih supruga. "Oni tada nisu bili toliko motivisani da pomognu svojim ženama", dodao je Karni. 
