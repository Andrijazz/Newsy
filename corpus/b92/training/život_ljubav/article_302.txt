> Izvor: B92
> Datum: sreda 8.02.2012
> Rubrika: život_ljubav
> Naslov: Dan zaljubljenih: šta žene vole, a šta ne
> Članak:

Sa približavanjem Dana zaljubljenih, 14. februara, nije na odmet posavetovati muškarce koje poklone ne bi nikako trebalo da kupe svojoj "lepšoj polovini".

Jedno britansko istraživanje pokazalo je da ono što žene najviše iritira na Dan zaljubljenih je nedostatak mašte. Tako je najomraženiji poklon neki od klasičnih kućnih aparata tipa mikser, toster ili pegla, jer žene ne vole da ih podsećaju, barem ne tog dana, na obavezu obavljanja kućnih poslova. Na drugom mestu je, suprotno uvreženom mušljenju, donji veš, jer se muškarci uglavnom ne snalaze sa brojevima grudnjaka i gaćica, pa često omanu veličinu. Buketi cveća i čestitke, takođe, neće biti dočekani sa oduševljenjem, ali ni bombonjere, pogotovu ako će kasnije darodavac zameriti voljenoj da se ugojila. Prema jednom drugom istraživanju, čije rezultate prenosi "Hafington post", 75 odsto žena bi da budu "kraljice na jedan dan", tj. da budu oslobođene od svih kućnih poslova i brige oko dece. Njih 14 odsto bi volelo romantičnu večeru, devet odsto očekuje neki lepi poklon, dok bi pet odsto ispitanica najviše obradovao seks. 
