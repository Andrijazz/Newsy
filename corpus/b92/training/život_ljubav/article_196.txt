> Izvor: B92
> Datum: četvrtak 17.05.2012
> Rubrika: život_ljubav
> Naslov: Kad je pravo vreme za raskid?
> Članak:

Već duže vreme razmišljate o raskidu, ali se pitate da li je to rešenje za probleme koje imate. Predstavljamo vam nekoliko načina da se odlučite.

Pre svega, treba da zaključite šta vam u vezi u kojoj ste smeta i da li možete takve stvari da izmenite. Da li volite osobu sa kojom ste i osećate li se uopšteno dobro pored nje? Ako je odgovor negativan, logično je da tu vezu treba da prekinete. Međutim, ako je pozitivan, vredi razmotriti još neke aspekte. 1. Da li možete popraviti probleme sa kojima se susrećete? Ako imate nepodnošljive probleme, razmislite da li neke stvari u vezi možete da izmenite. Zapitajte se da li je vaš partner osoba na koju se generalno možete osloniti i verovati joj. Na primer, ako je to neko ko vas je prevario, da li možete garantovati da to neće ponoviti nikada. Ukoliko ste pružili sve od sebe da partneru pružite sve što je od vas tražio, jasno je da u slučaju prevare treba okončati vezu. Međutim, ako ste i sami delimično doprineli tome, razmislite da li biste mogli izmeniti vaš odnos: biti posvećeniji jedno drugom ili, recimo, smanjiti izlive ljubomore. U tom slučaju, budite jasni i recite partneru šta tačno želite od njega, a šta ne. 2. Razgovarajte o osećanjima Otvoreno recite partneru kako se osećate u pojedinim problematičnim situacijama. Obavezno morate i njega / nju pitati za mišljenje o tome što ste rekli. Zapitajte i sebe i osobu sa kojom ste zašto se to dešava. U najboljem slučaju, složićete se da je vreme da nešto od tih stvari promenite i bićete mnogo zadovoljniji vezom. Ukoliko dogovora nema, vreme je da se raziđete. 3. Kada pritisnuti kočnicu Nekada su problemi toliko nagomilani, da deluju nerešivo. Možda imate drugačije stavove prema životu i ne možete da prevaziđete suštinske razlike. Ako ste u takvoj fazi, treba da postavite sebi nekoliko pitanja: - Da li ste primetili da problemi koje imate utiču na kvalitet vašeg života? - Da li uporno pokušavate da rešite probleme, ali bez ikakvih rezultata? - Da li vaš partner nije odreagovao na način na koji ste očekivali ili kako ste se dogovorili? - Da li maštate o tome kako bi vam bilo da niste u vezi sa sadašnjim partnerom. Ako je odgovor na većinu ili sve njih potvrdan, vreme je da raskinete. Postoji velika verovatnoća da ćete se posle toga osećati mnogo bolje. Život je pred vama. 
