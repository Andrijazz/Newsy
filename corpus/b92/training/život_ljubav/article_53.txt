> Izvor: B92
> Datum: četvrtak 14.11.2013
> Rubrika: život_ljubav
> Naslov: Da li ljubav zaista može da nas greje?
> Članak:

Osećanje ljubavi može vas zagrejati iznutra i dati vam poseban sjaj, a to je zato što podrška i ljubav zapravo stvaraju osećaj topline, tvrde naučnici.

U istraživanju koje je sprovedeno u Americi takođe je otkriveno i kako neki zagrejani objekat može da poveća našu bliskost s drugim ljudima. Zasad je malo toga poznato o tome kako naš mozak stvara društvene odnose. Nalazi ukazuju na to da nam bliskost sa drugima donosi osećaj zadovoljstva, jer aktivira u mozgu iste fizičke reakcije kao i kada nam je toplo, tako da nas osećanje ljubavi zaista može fizički zagrejati. Studiju u vezi sa ovim pitanjima sproveo je Univerzitet u Kaliforniji, radeći sa volonterima čija je prosečna starost 20 godina. Nakon sprovedenih eksperimenata kojima su utvrđivane reakcije na različite emocije ocenjeno je kako su ispitanici na skali od 1 do deset imali prosek veći od 6 kada je reč o društvenim vezama, dok je kod neutralnih pitanja taj prosek bio oko 3. U drugom eksperimentu volonteri su morali određeno vreme u rukama da drže neki zagrejani predmet i loptu, pa je ustanovljeno da su bili emotivniji u slučajevima kada su u rukama imali zagrejani predmet. Stručnjaci su tu činjenicu povezali sa evolucijom, zaključivši da je toplina igrala bitnu ulogu u tom procesu. Na kraju, izveden je zaključak da bliskost sa drugim ljudima može da pomogne u rešavanju mnogih problema. 
