> Izvor: B92
> Datum: utorak 1.05.2012
> Rubrika: život_ljubav
> Naslov: Zašto su muškarci i žene različiti?
> Članak:

Psihološke razlike između muškaraca i žena daleko su veće nego što se dosad mislilo, upozorio je italijansko - britanski tim psihologa, koji su koristili novi model za analiziranje tih razlika. Piše: Zorana Minčić, autorka emisije Vikend Deluks Radija B92

Ovaj tim, kojim je rukovodio Marko Del udiće i njegove kolege Tom But i Pol Irving sa Mančesterskog univerziteta. Oni apeluju da se sprovedu dodatna istraživanja da bi se stvorio "čvrst osnov za naučnu studiju o psihološkim razlikama između polova i njihovim biološkim i kulturnim izvorima". "Te razlike su poznate otprilike koliko je staro i čovečanstvo i naše društvo. Mi nismo slučajno dva pola. Razlike su biološke, uslovljene biološki, kao i različitim porukama koje primamo tokom odrastanja, odnosno vaspitanja, i kasnije ulogama koje igramo u životu. Potpuno različito vaspitavamo dečake, sinove, a različito devojčice", objašnjava Ljiljana Jovančić, klinički psiholog. Uzroci te pojave, prema njenom mišljenju, leži u tradiciji. Tradicionalna uloga žene je bila da rodi, da produži biološki vrstu i da se brine i potomstvu. Ipak, zadnjih dve - tri generacije, ta uloga se usložnjava. Dakle, i one dalje zadržavaju primarnu ulogu, ali je usložnjavaju zahtevima da budu dobre supruge, dobre radnice, zadovoljne sobom i uz sve to, dobre majke. Prema mišljenju dr Jovančić, žena je biološki jače biće, to znači i psihološki, upravo zato što u životu igra više uloga. To znači da su njene tačke oslonca mnogostruke. Uz to žena duže živi, biološki je jača, a tu cenu plaćaju muškarci. To je poznato i na pedijatriji. Kada se rodi, recimo, deset bebica nedonoščadi, deset devojčica i deset dečaka, veći je procenat preživljavanja devojčica. Razlike među polovima se ispoljavaju u najranijem periodu, jer žena mora da bude biološki jača kako bi mogla da rađa, odgaja decu i živi dovoljno dugo da ta deca porastu, što navodi na zaključak da su razlike evolutivnog porekla. Istovremeno, pripadnici suprotnih polova trude se da prevaziđu razlike i ostvare dobre partnerske odnose u cilju produženja vrste. To nam pruža i emocionalnu satisfakciju. U toj jednoj ulozi sadržana je i uloga prijatelja, seksualna ostvarenost, zatim podrška budućeg roditelja našeg deteta, itd.

Dobra partnerska veza podrazumeva ostvarivanje bar pet uslova. "Trebalo bi da generacijska razlika među partnerima ne bude duža od otprilike desetak godina. Sve više od toga je dvogeneracijska partnerska veza koja ima svoje specifičnosti, odnosno zamke za eventualni konflikt. Zatim, jezik komunikacije bi trebalo da bude isti, znači isti maternji jezik, jer partnerstvo je u stvari komunikacija. Osim toga, poželjna je sličnost porekla, odnosno pripadnost sličnom socijalnom okruženju. Tu je i slično obrazovanje, koje podrazumeva sličnost u stavovima, navikama, načinu rešavanja problema. Peti uslov bi bio sličnost religijske pripadnosti", objašnjava dr Jovančić. Kada sve uslove zadovoljimo, partnerstvo podrazumeva dobru komunikaciju, dobar emocionalni odnos sa partnerom, dobro socijalno funkcionisanje, (partnerstvo podrazumeva bavljenje sobom, odnosno partnerom, ali i druženje i razmenu socijalnih iskustava) i usklađenost materijalnog funkcionisanja. Naravno, seksualna usklađenost je takođe veoma važna. Različitost ne smeju biti prepreka za dobro partnerstvo. Treba poznavati te razlike, uvažiti ih i ne praviti konflikt zbog njih, nego napraviti kompromis i balans u vezi. Niko ne tvrdi da je to lak zadatak, ali je utoliko važniji. Gradimo naše odnose sa drugim ljudima celog života i rad na tome se pre ili kasnije višestruko isplati. Foto1: Ambro / FreeDigitalPhotos.net Foto2: kongsky /FreeDigitalPhotos.net
