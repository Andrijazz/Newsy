> Izvor: B92
> Datum: subota 19.05.2012
> Rubrika: život_ljubav
> Naslov: Koji je recept za dobar brak?
> Članak:

Naučnici su napravili listu od pet glavnih stvari koje brak čine srećnim, a posle seksa koji je ubedljivo prvi, slede privrženost, velikodušnost, podrška i duhovnost.

Šta je sve potrebno za srećan brak? Ovim pitanjem pozabavila se najnovija studija, nastojeći da odgonetne da li su važniji seks, privrženost, velikodušnost ili duhovnost. Ispostavilo se da je velikodušnost, pod kojom se podrazumeva davanje u vezi, veoma važna. Ispitanici za koje je utvrđeno da u odnosu imaju visok stepen velikodušnosti, pet puta češće su ocenjivali svoj brak kao "veoma srećan". Psihijatar Entoni Kastro smatra da "velikodušnošću svom partneru šaljemo poruku da je važan i vredan". Ipak, nije velikodušnost nego seks glavni "začin" srećnog braka. Parovi koji su seksualno veoma aktivni zadovoljniji su svojim brakom čak 10-13 puta u odnosu na one kojima seks nije primaran i ređe ga upražnjavaju. Ipak, velikodušnost i seks ne treba razdvajati, jer velikodušnost može fizičku ljubav da učini boljom. Oni parovi koji su se izjasnili kao veoma velikodušni, koji mnogo vremena provode zajedno, takođe su veoma zadovoljni stanjem u bračnoj postelji. Osim toga, žene koje sa partnerom dele kućne obaveze, često su zadovoljnije bračnim seksom. "Odnosi van kreveta mnogo više nego što smo pretpostavljali utiču na sreću u ljubavnom životu. Velikodušnost se najbolje iskazuje ako poklonite ili učinite nešto što ona ili on voli, na primer skuvate partneru kafu. To je signal drugoj strani da je dobro poznajete i da želite da joj ugodite", rekao je istraživač Bredfor Vilkoks, sa Univerziteta u Virdžiniji. Naučnici su na osnovu istraživanja napravili listu pet glavnih činilaca velikog zadovoljstva brakom. Prvo na listi je zadovoljstvo seksom, na drugom mestu je stepen privrženosti, na trećem velikodušnost, četvrtom - pozitivan stav prema vaspitavanju dece, dok je ženama na petom mestu podrška prijatelja i porodice, a muškarcima duhovnost. 
