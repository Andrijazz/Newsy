> Izvor: B92
> Datum: nedelja 11.11.2012
> Rubrika: život_ljubav
> Naslov: Ludo zaljubljeni: Šta se zapravo dešava?
> Članak:

Lekari su polako počeli da rešavaju misteriju ljubavi i zašto ona može da učini da se ponašamo iracionalno a u nekim trenucima čak i smešno.

Razne tehnologije skeniranja dozvoljavaju neurolozima da zavire u brojne procese koji se dešavaju u mozgu kada smo zaljubljeni. Doktori su uspeli da mapiraju hemijske promene koje se dešavaju u mozgu kako bi otkrili koji delovi mozga se aktiviraju, i što je još važnije, koji delovi se gase tokom prvih dana udvaranja i zaljubljivanja. Frontalni korteks, koji je vitalan kada je donošenje odluka u pitanju, gasi se kada se zaljubimo. Skeniranja su pokazala njegovu deaktivaciju kod osoba kojima je pokazana slika osobe u koju su zaljubljene, što dovodi do suspendovanja njihove sposobnosti za kritiku i sumnju. "Kada pogledate nekoga u koga ste strastveno zaljubljeni, pojedini delovi mozga se aktiviraju, ali se i veliki njegov deo tom prilikom gasi, deo koji je ključan za naše zdravo rasuđivanje", izjavio je Semir Zeki, profesor neuro-estetike iz Londona. Zeki veruje da do ovoga dolazi zbog više "biološke svrhe" - ovim se povećavaju šanse da dođe do parenja. Ukoliko se blokira svaki vid kritike, veće su šanse da će se par povezati i stvoriti potomstvo. Osobe u ljubavi ipak i dalje mogu da donose druge važne životne odluke. Skreniranje je pokazalo da se tokom "velike" ljubavi gase još neki delovi mozga - delovi zaduženi za negativne emocije i strah. Ranija istraživanja pokazala su da su nivio dopamina u mozgu takođe povećani. Dopamin je ključan za osećanja zadovoljstva i bola i povezan je sa osećajima euforije i zavisnosti i njegov povećan nivo može da izazove osećaj povezan sa nagrađivanjem, što čini da nam je jako teško da odustanemo od ljubavi. Sporedan efekat povećanog nivoa dopamina jeste smanjenje serotonina koji je povezan sa raspoloženjem i osećajem za glad. Nivo serotonina može da opadne u istoj količini kao i kod osoba sa opsesivno-kompulsivnim poremećajem, što može da objasni zašto nas ljubav ponekad čini nervoznim i zabrinutim. Najpoznatiji hormon kada je ljubav u pitanju sigurno je adrenalin koji čini da nam srce brže lupa, da nam se znoje dlanovi i suše usta kada vidimo osobu koja nam se sviđa. Isti hormon se otpušta kada smo uplašeni. Ovo znači da, dve osobe koje se privlače mogu da se ludo zaljube jedna u drugu ako se zajedno nađu u nekoj uzbudljivoj ili strašnoj situaciji. Psiholozi i dalje pokušavaju da objasne zašto pojedine osobe postaju opasno opsednute i spremne su da rizikuju sve zbog ljubavi.


