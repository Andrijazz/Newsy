> Izvor: B92
> Datum: subota 15.10.2011
> Rubrika: život_ljubav
> Naslov: Gde žene greše u ljubavi?
> Članak:

Smatra se da ljubav treba da bude laka i da sve ide kao podmazano, od trenutka kada upoznate nekoga pa do kraja života. Međutim istina je da se to retko dešava.

Često se posle propale veze pitamo gde smo to pogrešile, šta je trebalo da uradimo drugačije i ubeđene smo da sledeći put nećemo napraviti slične greške u koracima. Ali ih na kraju uvek ponavljamo. Veze su jedna velika igra u kojoj ima mnogo planova, taktiziranja, manipulisanja. Svako ko kaže da to ne radi, laže. Polovi se razlikuju i sami tim se često ne razumeju. Tako je oduvek bilo i biće. Žene su svesne da muškarci doživljavaju stvari jednostavnije od njih i da manje komplikuju, ali nekako uvek potajno misle da se nešto dublje krije iza njihovih reči. Koje sve greške žene ponavljaju iznova, počev od ulaska u vezu pa do braka? Ima ih mnogo i ne odnose se sve na svaku ženu na ovoj planeti. Ali evo nekih najčešćih koje bi trebalo da izbegavate ma koliko vam se nemogućom ta misija činila. Upoznale ste "čoveka svog života" i želite da svaki slobodan trenutak provedete sa njim. Međutim trudite se da ne zapostavite stvari koje ste dotad volele i ne idite kod njega svaki put kada vas pozove - imale ste i pre njega svoj život (zar ne?) koji treba da živite. Dakle, nastavite sa svim pređašnjim aktivnostima, a za njega napravite mesta taman onoliko koliko treba. Nemojte biti previše dostupne. Što ste zadovoljnije svojim životom, to će on pre želeti da bude deo istog. Ne ulećite prebrzo u krevet s njim. Koliko god da nas obasipaju pričama o nezavisnim ženama koje znaju šta hoće i vode se svojim željama, ovo je Balkan. Ako tražite dugu vezu, pričekajte malo. Muškarci vole žene koje poštuju sebe i neće imati ništa protiv da se prvo upoznate i proverite da li ste na istoj talasnoj dužini. Idite polako, ne požurujte situaciju ni kada je o seksu reč ni kada se radi o nečemu drugom - to je najbolja politika. Ne budite sebične i ne zaboravljajte svoje manire. Muškarci cene reči "hvala" i "izvini". Možda zvuči staromodno, ali nije naodmet podsetiti ponekad na tako očigledne stvari. Nemojte živeti njegov život. Žene koje dozvole da partner kontroliše vezu na kraju će završiti prevarene i ogorčene. Budite najbolje što možete,ali prvo sebi pa onda njemu. Branite svoje stavove, stvari i ljude koje volite. Ne gradite ceo život oko vašeg muškarca. Ne budite "očajnice" koje ne mogu da zamisle život bez njega ili, ne daj bože, prete da će se ubiti ako ih ostavi. Od takvih beže glavom bez obzira. Još jedna velika greška je da se skrasite kraj nekog ko vas ne zaslužuje, a očajne žene to rade. Možda mislite da taj kojeg priželjkujete nikada neće doći, ali je bolje da čekate nego da se zabavljate sa pogrešnim. Ne igrajte ulogu mučenice jer dobri muškarci "nanjuše" nezadovoljnu i mrzovoljnu ženu, bez obzira na širinu vašeg osmeha. Budite pune samopouzdanja i verujte da će se ON pojaviti - jer hoće. Ne očekujte previše od svog partnera. Neispunjene i površne žene misle da će im brak doneti sve ono za čim su žudele u životu. Međutim, kada partner ne ostvari njihova očekivanja - one padaju u očaj. Izaberite onog koji vas razume, a ne nekog ko će rešiti sve vaše životne probleme.

Volite sebe. Ako ste srećne u svojoj koži, bićete privlačne muškarcima. Nađite vremena za sebe. Odlučite šta TAČNO želite. Zamislite svoj savršen život - a onda uradite sve da ga i ostvarite. Žene najčešće greše jer sve preispituju. Do sitnih, beznačajnih detalja kojih se muškarci ni ne sećaju da su izgovorili. Pričaju među sobom o svemu što je on rekao, nije rekao, mislio, uradio i slično. I iz toga nastaju "mentalni filmovi" koji vas vremenom mogu dovesti do ludila. Opustite se i probajte da stvari sagledate iz njegovog ugla - mislio je to što je rekao. Ništa manje i ništa više. Ne "dopisujte" ga po svojoj volji, samo ćete sebi zagorčati život. A ako vam nije jasno šta je mislio - pitajte NJEGA. Jedna od "tipičnih ženskih" osobina koje muškarci najviše mrze je - zvocanje. Ne izigravajte mu majku i ne pridikujte mu zbog svake sitnice. Muškarcu treba žena koja će da mu se divi. Iznenadile biste se koliko je njihovo samopouzdanje zapravo krhko i koliko vape za pohvalama. Zato dobro razmislite pre nego što ga sledeći put "izgrdite". Ne pokušavajte da ga promenite. Ne zanosite se. Niste vi ta zbog koje će postati radikalno drugačiji. Ako se ikada i promeni to će sam uraditi, zbog sebe. A ako ima navike ili karakterne osobine koje vas izluđuju, bolje ga ostavite na vreme. "Udaj se za onoga sa čijim ćeš manama moći da živiš, jer ćeš vremenom videti samo njih", jedan od najboljih saveta koji sam dobila od (srećno) udate žene. S godinama shvatite da romansa nije dovoljna. Nemojte se udavati samo zato što ste zaljubljene (to je stanje pomerene svesti i čovek zaista ne vidi jasno osobu kraj koje je). Ne očekujte od njega "vatromet" svaki dan. Ni doručak u krevetu ili cveće bez povoda. I skroz je u redu da i same ponekad učinite neki simpatičan gest, ne biste li ga podsetile na dane "medenog meseca". Preuzmite ponekad inicijativu, umesto što ćete da kukate kako je "dosadan". Sve ovo su samo neke od stvari koje možemo promeniti u našem odnosu prema muškarcu. Da, te očigledne "sitnice" koje ste čule sto puta i podsvesno ih znate napamet, ali malo podsećanje nije na odmet. Ostanite svoje, izgradite život kakav vama odgovara, naučite da budete srećne i same, a onda će njegov ulazak u vaš svet biti samo šlag na torti. Muškarci vole žene koje će se lako snaći i bez njih, iako je, naravno, sve lepše sa voljenom osobom. 
