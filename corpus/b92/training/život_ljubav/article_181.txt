> Izvor: B92
> Datum: subota 2.06.2012
> Rubrika: život_ljubav
> Naslov: Broj seksualnih odnosa odrediti ugovorom?
> Članak:

Advokati u Americi beleže sve veću potražnju za "pretpredbračnim" ugovorima, sporazumima i zahtevima koje nevenčani parovi potpisuju kako bi rešili neke probleme u svojim odnosima, čak i pre nego počnu da razmišljaju o braku.

Tako je, prema knjizi iz 2008. godine "Once Youre Good", Prisila Čen od Marka Zakerberga tražila da potpiše ugovor u kojem se navodi da će njih dvoje izlaziti makar jednom nedeljno kao i da će zajedno kvalitetno provoditi vreme van njegovog stana i kancelarije barem 100 minuta. Istraživanje American Academy of Matrimonial Lawyers je pokazalo da je u poslednjih pet godina ovaj trend porastao za 39 odsto. "Sve je više onih koji odlažu brak, a svesniji su toga da, što su stariji, to imaju više toga da zaštite", kaže Ken Altšuler, predsednik AAML-a. Za razliku od klasičnog predbračnog ugovora koji se obično bavi finansijskim pitanjima u slučaju razvoda, u ovom pretpredbračnom sporazumu parovi se dogovaraju o pitanjima koja se odnose na međusobna očekivanja kojima bi rešili neke probleme u vezi. Takav sporazum može da uključi podelu rada kada su u pitanju poslovi u domaćinstvu, učestalost seksualnih odnosa, ali i koliko i kako će par kvalitetno zajedno provoditi vremena. "Svaka stranka ovako ima pravo i priliku da pregovara o vezi", tvrdi Keli M. Roberts, bračna savetnica iz Oklahoma Sitija, dodajući da se takav sporazum bazira na kapitalu odnosa, a ne novca. Terapeut Pol Hokemejer tvrdi da je ovaj sporazum u stvari samo formalizovanje verbalnih dogovora kakvi postoje vekovima. "Problemi se nisu promenili, ali jeste način na koji ih uokvirujemo", rekao je. 
