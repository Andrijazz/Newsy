> Izvor: B92
> Datum: ponedeljak 30.01.2012
> Rubrika: život_ljubav
> Naslov: Treba li žena prva da priđe muškarcu?
> Članak:

Iako ima muškaraca koji nemaju nikakvih problema s tim da im devojka priđe, većina ipak još uvek voli tradiciju u tom pogledu, odnosno oni žele da budu ti koji će preuzeti inicijativu

Muško-ženska igra zavođenja oduvek je bila prilično složen proces koji je zbunjivao mnoge. Iako su moderna vremena mnogo toga promenila, neke stvari ni danas nisu u potpunosti jasne. Ko na početku ljubavne igre treba da napravi prvi korak? Muškarac ili možda žena? Da li je svejedno? Odgovore na ova pitanja potražili smo kod stvarnih muškaraca koji su s nama podelili svoja razmišljanja. Marko Z., 29-godišnji prodavac, naklonjen je tradicionalnom pristupu u muško-ženskim odnosima pa tako smatra da je muškarac taj koji bi trebao prvi da pristupiti ženi. "Ako je reč o muškarcu koji je pomalo nespretan i ne snalazi se baš najbolje u tome, onda mi je u redu da prepusti ženi inicijativu. U svakom drugom slučaju, mislim da prvi korak treba da načini muškarac". 27-godišnji fotograf Goran M. priznaje da voli da mu devojka da određeni znak pre nego što on napravi prvi konkretan korak: 'Volim kad devojka napravi nekakav gest poput značajnog pogleda ili zainteresovanosti za razgovor. Time normalno daje do znanja da joj se taj muškarac sviđa, a posle je tom muškarcu sve dosta lakše." Igor L., 32-godišnji programer, nikako ne voli kada njemu žene prve prilaze. "Već su mi sto puta rekli da sam staromodan po tom pitanju, ali meni je odbojno da mi devojka prva priđe. Čak i ako sam je video i pomislio da je lepa i privlačna i ako mi prva priđe, ja se potpuno ohladim. Ne znam, možda to nije normalno, ali kod mene je tako. Ja volim taj neki red, da ja prvi priđem jer ja sam muškarac. I ja sam prvi prišao svojoj devojci i srećan sam zbog toga." Potpuno drugačije mišljenje o tome ima 30-godišnji profesor Vinko T. Njemu je potpuno normalno da žene danas prve prilaze pošto, kako kaže, živimo u modernom vremenu: "Ne živimo više u patrijarhalnom društvu, žene sve više uzimaju svoju zasluženu ulogu u društvu, dolaze na razne visoke pozicije u korporacijama, a to je pre bilo nezamislivo... Ako tako posmatram stvari, onda ne znam u čemu je problem da žena prva priđe muškarcu koji joj se sviđa. Ako smo za ravnopravnost polova, onda bi to trebalo da bude u svim sferama. Znam da se tradicionalne žene neće složiti sa mnom, a ja ću možda čak ispasti i papak, ali moram reći da ne bih imao ništa protiv da mi priđe neka dama, naprotiv..." Vedran R., 26-godišnji novinar, takođe nema ništa protiv toga da mu žena prva priđe. Kaže da takve situacije zavise od trenutka i okolnostima. "Ta hemija između dvoje ljudi se odmah oseti. Kad je primetim, ja prvi priđem, ali znalo se dogoditi da to učini žena pre mene. Nije mi to smetalo. Mislim da se to ne može regulisati nekim pravilima. Važno je da ljudi kliknu, a ko je prvi prišao, manje je važno', kaže Vedran. Tradicija u ostvarivanju prvog kontakta između muškarca i žene izuzetno je važna 28-godišnjem muzičaru Nikoli L. "Žene su se jako promenile. Čini mi se da su izgubile svoju ženstvenost i pretvorile su se u muškarce. Ne neguju više neke vrednosti koje su meni važne. Seks je obezvređen, praktikuje se podjednako často kao I obrok, više ništa nije sveto. Često se čudim kako se žene doslovno bacaju na muškarce, nekako su nestale dame. A ja volim dame i volim kad sam ja lovac. To znači da je moje da prvi priđem. Iskreno, meni žene ne prilaze prve i mislim da je to zato što im ja šaljem takav stav. Volim kad je žena - žena, a muškarac - muškarac", zaključio je Nikola. 
