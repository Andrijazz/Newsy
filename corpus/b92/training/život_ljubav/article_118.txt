> Izvor: B92
> Datum: ponedeljak 7.01.2013
> Rubrika: život_ljubav
> Naslov: Zašto veze pucaju tokom praznika?
> Članak:

Novogodišnji poklon koji niko ne priželjkuje i ne očekuje jeste - dobiti nogu. Najgore je kada je to zbog treće osobe, ne zaboravlja se godinama, kažu oni koji su doživeli to loše iskustvo.

U prilog tome idu nedavni raskidi slavnih parova, uključujući Bredlija Kupera i Zoe Saldanu, koji su objavili da su opet raskinuli. Po najnovijim istraživanjima, to su samo naznake aktuelnog trenda, odnosno činjenice da su raskidi u ovo doba godine najčešći. Zašto? Zar, na kraju, svi mi ne priželjkujemo da sa nekim provedemo praznike uz bogatu trpezu i maženje uz opuštajući TV program? E, to je zato što za praznike svi patimo od preuveličavanja. Nije ništa novo da stres i praznici idu zajedno kao prst i nokat. Jedan stručni članak u časopisu "Hospital Practice" izjednačava Božić i Novu godinu sa nekoliko najvećih okidača stresa, kao što su potres, nasilje i otkaz. Pozivi hitnoj pomoći i učestale smrti od srčanog napada u to vreme takođe to potvrđuju. Zato nije čudo da i veze trpe, kaže Peper Švarc, sociolog sa Vašingtonskog univerziteta i autor knjige "Prime: Adventures and Advice on Sex, Love, and the Sensual Years". "Praznici deluju otežavajuće na sve. Sa svim tim emocijama koje se nalaze u vazduhu ljudi često krenu da razmišljaju o svojim životima, mestu u svetu, sreći... Imajući u vidu idealnu sliku ljubavi, upoređuju pristaje li njihova u te okvire", kaže pomenuta sociološkinja. "A tada stvari kreću nizbrdo. Ljude bombarduju svečanim porukama, sjajem i čestitkama, pa im se u poređenju sa tim njihove veze čine mizernim. Ne žele lažni život, pa tako hipersenzibilni, u naletu emocija, prekidaju, i to, nažalost, najčešće na najružnije moguće načine", slaže se njena koleginica, njujorška terapeutkinja Susan Džej Eliot. Profesor psihologije sa Losanđeleskog univerziteta, Endrju Kristensen, dodaje da porodica u toj situaciji otežava stvar. Sa njima treba provesti praznike, "ukrasti" im deo vremena ako ne živimo sa partnerom, a najgore je ako, ne gledaju blagonaklono na njega. Ako se prepoznajete u prethodnoj priči, ova grupa eksperata ima nekoliko saveta za vas. Nije potrebno da budemo doktori nauka da shvatimo da raskid u doba kad smo svi više-manje hiperemocionalni nije najpametniji potez. Ako ne želite oboma da pokvarite praznike, "prespavajte" to do kraja januara. Ako se osećate loše, ne bežite od toga, nego priuštite sebi neke lepe stvari. Izađite napolje ili ostanite u krevetu, odložite tuširanje za malo kasnije, nakon što pogledate sapunicu jedući velikom kašikom sladoled iz porodičnog pakovanja. Ali, nakon faze samosažaljevanja, sredite se, izađite i odredite kako ćete provesti vreme. Ako vam se ne ide na prazničnu žurku vaše kompanije, nemojte. Osećate da želite da se vozite u drugoj brzini? Učinite to. Ako vas prijatelji pozovu napolje, nemojte odbijati u startu, pomišljajući na srećne parove koje ćete usput videti. Društvo možete naći i kad ste sami. Zapravo, tek tada vam je potrebno. Organizujte večeru za prijatelje. Novogodišnje doba ionako je vreme za promene, pa promenite nešto u svom životu. Jedno od toga mogu biti realna očekivanja od veza. Veze koje imamo možemo učiniti - prazničnim.
