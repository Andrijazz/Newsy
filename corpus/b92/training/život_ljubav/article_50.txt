> Izvor: B92
> Datum: nedelja 24.11.2013
> Rubrika: život_ljubav
> Naslov: U kojim godinama ljudi ulaze u brak širom sveta?
> Članak:

Brakovi širom sveta prate određeni obrazac, ljudi ulaze u brak sve kasnije ili se uopšte ne odlučuju na ovaj potez. Međutim, uprkos ovim obrascima, bračne zajednice ipak izgledaju prilično različito ukoliko posmatramo ceo svet.

Nedavno objavljena mapa koristi podatke do kojih je došao UN kako bi prikazala u kojim godinama ljudi stupaju u brak od zemlje do zemlje. S obzirom da UN koristi podatke različitih istraživanja za svaku zemlju, podaci nisu uvek iz iste godine. Najveću razliku u godinama za stupanje u brak pravi prihod stanovništva neke zemlje s tim da se ljudi u razvijenim zemljama na brak odlučuju znatno kasnije. Nordijske zemlje nalaze se u samom vrhu kada je starost u pitanju - iznad 30 godina. Agvanistan sa druge strane, ima najmanje prosečne godine za ulazak u brak, 20.2 godine. Podaci takođe pokazuju da muškarci znatno kasnije stupaju u brak u poređenju sa ženama, i ovo je tačno za svaku zemlju. Razlika u godinama između muškaraca i žena kada je stupanje u brak u pitanju najveći je u nerazvijenim zemljama: žene u Avganistanu u brak ulaze 8.3 godine pre muškaraca u poređenju sa Francuskom gde ova razlika iznosi 1.8 godina. I dan danas je potpuno normalno da žene u brak u pojedinim zemljama stupaju jako mlade. 39 zemalja ima podatke koji pokazuju da je 20 odsto žena udato do svoje osamnaeste godine, dok celih 10 odsto njih to učini do svoje petnaeste godine. Ipak, muškarci se žene znatno kasnije u skoro svakoj zemlji na svetu. Prosečne godine za stupanje u brak za žene porasle su sa 21.8 na 24.7 godina od sedamdesetih godina prošlog veka. I uprkos svim promenama koje se dešavaju, brak u najvećem broju zemalja i dalje predstavlja normu.
