> Izvor: B92
> Datum: četvrtak 3.11.2011
> Rubrika: život_ljubav
> Naslov: Ljubav ipak nije emocija
> Članak:

Svi traže ljubav, i većina, kada je nađe - povezuje je sa osećajem sreće, međutim, sreća se može brzo pretvoriti u depresiju, a zaljubljenost često može ima i neugodne posledice.

"Iscrpljeni čovek usred pustinje može se osetiti uzbuđeno kad spazi oazu. Ali ako shvati da je u pitanju optička varka, fatamorgana, osetiće potpuno drugačiji tip emocija" - tvrdi dr Lusi Braun, profesorka neurologije s njujorškog Univerziteta Albert Ajnštajn. Upravo tako i ljubav može dovesti do osećaja sreće, ali i do celog seta drugačijih emocija - što je još jedan dokaz da je ljubav više pokretački mehanizam, a manje emocija. "Ljudi smatraju da ih zaljubljenost čini srećnima, ali ona jednako tako može nekoga učiniti i nesrećnim, ljutim ili uplašenim", smatra dr Braun. Jedna još neobjavljena studija potvrđuje ove tvrdnje. Istraživanje je obuhvatilo 183 studenta, kojima je podeljena lista sa 69 pojmova povezanih s emocijama koa što su brižnost, ljubomora i ushićenje. Nakon toga studentima je pročitan jedan od ciljnih pojmova (ljutnja, užitak, tuga ili ljubav), nakon čega je bilo potrebno da označe sve emocije koje se mogu povezati s njima. Studenti su u proseku uz ljubav stavili sedam emocija više nego uz preostala tri pojma. Uz ljubav su stavili i pozitivne i negativne emocije, dok su recimo uz "užitak" svrstali samo pozitivne asocijacije. Istraživači tvrde da ovo dokazuje da ljubav funkcioniše drugačije nego emocije. Oni koji o ljubavi razmišljaju kao o osećaju možda su zavedeni time što ljubav može da uzrokuje pojavu vrlo jakih osećanja - ali ta osećanja su samo posledica ljubavi kao osnovne potrebe. 
