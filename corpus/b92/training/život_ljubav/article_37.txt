> Izvor: B92
> Datum: petak 10.01.2014
> Rubrika: život_ljubav
> Naslov: Ko više pati posle raskida - žene ili muškarci?
> Članak:

Najveći problem s ljubavlju je što ponekad ne traje dugo, a gubitak voljene osobe ume da bude veoma bolan.

Za neke osobe raskid može da izazove razarajuće posledice, a to se posebno odnosi na muškarce koji više pate zbog ljubavnih jada nego žene. Nedavno istraživanje, čiji su rezultati objavljeni na britanskom sajtu Singles Elite, pokazalo je da je jači pol osetljiviji kada su u pitanju osećanja. Gotovo svi ispitanici su priznali da su u jednom trenutku svog života patili zbog ljubavi, ali je među onima koji su raskid doživeli veoma bolno bilo 25 odsto više muškaraca nego žena. Na pitanje kako objasniti veću patnju kod jačeg pola, psiholog Vibke Neberič odgovara da bi razlog mogao biti to "što najčešće žene preuzimaju inicijativu za raskid. "Muškarci imaju, takođe, tendenciju da preuveličavaju osećanja koja prema njima gaje njihove partnerke, a poznato je da ko visoko leti, nisko pada", dodao je on. Svako pati na svoj način posle raskida, ali ništa ne boli kao saznanje da smo odbačeni zbog drugog/druge. Naime, 80 odsto ispitanika smatra da je to najbolniji "udarac" u slučaju raskida. Ljubavna patnja je legitimna bol koja može da uzrokuje prihičke, ali i fizičke probleme. Proces ozdravljenja može da traje nedeljama, mesecima, pa čak i godinama. U takvim trenucima, 61 odsto muškaraca i 76 odsto žena traže pomoć prijatelja. Hrana se najčešće koristi kao tenutno okrepljenje, ali nikad kao pravo sredstvo za utehu. Jer, da čokolada može da zakrpi slomljeno srce, svi bi odmah posegli za njom. Većina žena ne voli da gnjavi svoje okruženje i više voli da plače u samoći (54 odsto), dok se muškarci više koncetrišu na rad (44 odsto). Ima i onih koji izlečenje traže u osveti, hladnoj, proračunatoj osveti.
