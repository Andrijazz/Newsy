> Izvor: B92
> Datum: subota 17.03.2012
> Rubrika: život_ljubav
> Naslov: Saveti starijih: Kako sačuvati brak?
> Članak:

Ako ste do šezdesete dogurali u stabilnoj vezi, onda zaista znate šta je ljubav. Čarobne reči su tolerancija, kompromis, privrženost i poverenje.

Postoje srećnici među nama kojim niko živ ne bi "dao" njihove stvarne godine. Ipak, kada vam neko kaže "pa vi uopšte ne izgledate kao da vam je toliko-i-toliko", možete zaključiti da ta osoba ima predrasude o vašim godinama. Evo, recimo, kad napunite šezdeset i nešto. To je decenija života u kojoj, po definicijama Svetske zdravstvene organizacije, počinje starost. Međutim, retki su šezdesetgodišnjaci (i šezdesetgodišnjakinje) na Zapadu koji će reći da se osećaju staro. "Nije istina da se, kada napuniš šezdeset, odjednom osetiš staro", piše En Brenof, urednica Huffington Posta. U seriji tekstova o tome kako izgledaju iskustva o ljubavi u različitim decenijama života, ona je dobila zadatak da podeli iskustva koje je prikupila za svojih 60 i nešto godina. "Nisam izgubila znatiželju u dvadesetim, ambiciju u tridesetim, samopouzdanje u četrdesetim. I imam najozbiljniji plan da lepo živim i u devedesetim, kao što su uspele sve žene u mojoj porodici pre mene. A prednost i lepota sedme decenije je da zaista imate mudrost koju možete podeliti kada se govori o ljubavi. Lično, šezdesete su me zatekle na dobrom mestu, u krevetu koji delim s muškarcem kog volim svake noći. To ne znači da sam stručnjak za pitanja veza i srca, ali ukazuje da sam naučila osnovne stvari potrebne da bih s nekim delila život. Evo glavnih."

Moj suprug je fantastičan čovek s mnogo osobina koje bih volela da promenim. Uvek ostavlja vrata mašine za sudove otvorena, po pravilu neće primetiti da pas grebe po ulaznim vratima, ako se zagledao u neku utakmicu na televiziji. Čarape redovno ostavlja na sred poda u kupatilu. Njegove iritantne mane i moje prigovaranje doveli su nas do tačke kada smo otišli na savetovanje kod psihologa; očekivala sam da će taj korak pokazati koliko sam bila u pravu i koliko je njegovo ponašanje krivo. Međutim, izašla sam s tretmana sa spoznajom da se najbolje usredsrediti na osobine koje su te navele da se zaljubiš u voljenu osobu, a one manje lepe ostaviti po strani. Sada sama i bez prigovaranja zatvaram vrata veš mašine, sama vodim psa u šetnju, pokupim čarape i bacim ih gde im je mesto. Cenim to što je uopšte raspoložen da opere sudove, što pristaje na psa iako je alergičan na njegovu dlaku, što uopšte nosi čarape

U dobrom braku, vođstvo se smenjuje. Čarobna reč je kompromis. Niko nije uvek u pravu. Niko nije uvek u krivu. Za svađu je uvek potrebno dvoje, ali dovoljna je jedna osoba da popravi zategnutu situaciju.

Fizička privrženost ima plime i oseke, ali emocionalna privrženost je ono što par čini snažnim. Moj suprug i ja radili smo zajedno pre nego što smo počeli da izlazimo i venčali se. Najbolji smo prijatelji, najbolji partneri, zajedno smo podigli dvoje fantastične dece. Poznaje me dovoljno dobro da zna da kod mene ljutnju po pravilu slede suze. Zasmejava me kad sam tužna. Drži mi stranu čak i kada zna da nisam u pravu. On je moj plišani meda. I poludeće kad ovo pročita.

Imam prijateljicu koja stalno proverava svog muža. Misli da ima ljubavnicu. Kopa mu po džepovima ne bi li našla račune hotela i restorana. Teško da bih tako mogla živeti. Vernost i poverenje osnova su svake veze. Mislim da se ljudi koji žive u otvorenim brakovima samoobmanjuju, a oni koji varaju partnere su podmukle kukavice. Ako vam je brak načet, popravite ga. Ako ne možete, zaključite ga. I onda možete krenuti u novu romansu - ali ne pre toga.

Kad sam bila mlađa, redovno sam birala loše partnere. U međuvremenu sam shvatila da je svako ko od mene traži stvari koje se protive mojim etičkim načelima - pogrešna osoba za mene. Ne moramo o svemu misliti isto. Ali sledite svoj instinkt. Ako vam se čini da je nešto loše, nemojte to činiti. Ko god od vas traži drugačije, nije pravi čovek za vas. Kompromisi su neizbežna pretpostavka svake veze. Ali morate znati gde im je granica.

Moj suprug i ja svako jutro se budimo s mišlju kako da učinimo jedno drugo srećnim tog dana. Kad se vratim s posla, često me čeka cveće. Ja, pak, ne čekam njegov rođendan da mu spremim omiljeno jelo. Ako on pere sudove, ja ih brišem. Ako zagubi mobilni, ja mu ga pomažem da ga pronađe. Kad treba promeniti ulje mom autu, on preuzme brigu. Ljubav se rađa bez našeg truda i zasluge. Ali samo od nas zavisi hoćemo li naučiti da je pokažemo.

Ponekad se čini da u našim užurbanim i komplikovanim životima najviše pažnje pridajemo problemima. Prečesto u dugim brakovima, čini se da ne razgovaramo ni o čemu, osim o problemima. Ako čovek nije oprezan, sve što je lepo, izbledi. Ono što uvek treba imati na umu je: brak je prioritet. Sve drugo je manje važno. Jako volimo našu decu i uživamo da provodimo vreme s njima. Ali podjednako je važno da smo ponekad sami. Ponekad izađemo na večeru ili se na putu kući nađemo kod klupe u parku, pa ostatak puta prošetamo zajedno. Često iznajmimo film pa se smestimo ispred televizora i zajedno ga gledamo. U takvim situacijama zaključamo sva vrata i uputimo decu da smeju pokucati samo ako krvare, neko je prestao da diše ili nekom gori kosa.

Nije lako biti u braku, nemojmo se zavaravati. Odabir pravog partnera veliki je deo posla, ali nije sve. Isto kao što odlučite da podelite život s određenom osobom, morate doneti odluku da je opstanak i dobrobit vašeg braka vaš prioritet. Morate smatrati da ne možete izaći iz sobe dok ne rešite problem: i kada ste u gadnim sukobima, nema izmicanja. Zamislite da su vrata zaključana. I to ograničenje slobode zapravo je dobra stvar. Fotografije: Photoshok / FreeDigitalPhotos.net
