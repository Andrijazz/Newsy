> Izvor: B92
> Datum: ponedeljak 2.01.2012
> Rubrika: život_ljubav
> Naslov: Da li možete voleti 2 osobe istovremeno?
> Članak:

Sigurno ste više puta gledali filmove čija je glavna tema ljubavni trougao. Da li je takav scenario moguć i u realnom životu, odnosno, da li je moguće istovremeno voleti dve osobe jednakim intenzitetom?

Psihoterapeut Toni Kolman smatra da je u situacijama u kojima žena voli dva muškarca obično reč o tome da joj je jedan partner, a drugi najbolji prijatelj. "Najteže je kada se zaljubite u najboljeg prijatelja jer onda na drugačiji način počinjete da posmatrate vašu drugarsku emocionalnu povezanost. Ako, pri tom imate i stalnog partnera, možete biti u velikim problemima", smatra ona i dodaje da osoba nikada ne može do kraja "sedeti na dve stolice". "Obično se u takvim situacijama mora doneti odluka koga ćete staviti na prvo mesto. U tome vam može pomoći činjenica da vašoj vezi verovatno nešto nedostaje, zbog čega ste se i zaljubili u još jednu osobu", objašanjava Kolman. Naravno, raščistiti sa sobom takve stvari može biti veoma teško. Da li da slušate glavu ili srce? "Pravljenje svesnih izbora zavisi od toga za koju opciju se odlučite. Uvek sledite onaj osećaj koji vam deluje ispravno, bez obzira na ljude iz okruženja ili te osobe u koje ste zaljubljeni", smatra Kolmanova. Nekada je "druga ljubav" ona koja vam je iz nekog razloga davno "utekla", možda čak i neko bivši. U svakom slučaju, kako biste doneli ispravnu odluku, najbolje je da napravite pauzu u postojećoj vezi i razmislite o svemu. Ako vam partner nedostaje i želite da ponovo budete zajedno, možete mu se vratiti. Ako ne, možda je rešenje u tome da odustanete od obe opcije. "Obično jedno ili oboje ljudi zaključe da 'nova ljubav' nije za njih. Zato je najbolje da se, osim ako niste u potpunosti sigurni da vam veza sa stalnim partnerom ne odgovara, ne upuštate u dalje razmišljanje o vezi s 'drugim', ma ko on bio", smatra Kolman. 
