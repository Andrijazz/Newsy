> Izvor: B92
> Datum: četvrtak 12.01.2012
> Rubrika: život_ljubav
> Naslov: Zašto se odljubljujemo?
> Članak:

Vrlo dobro znamo kad se zaljubimo. Kad ga/ju vidimo, kada nam srce zalupa i nismo baš vešti sa rečima, kada danima proveravamo email ili telefon u iščekivanju poruke ili poziva. Međutim, ljubav nije trajna kategorija, ili bar neke ljubavi nisu trajne i jednostavno vremenom prestajemo da budemo zaljubljeni u osobu za koju smo mislili da ćemo je voleti do smrti.

Čak i najromantičniji retko veruju u ispunjenje onoga "dok nas smrt ne rastavi", ali zašto se odljubljujemo? Eksperti su pokušali da objasne koja su tri glavna razloga za odljubljivanje. 1. Distanciranje od nečega što nam je uvek dostupno Neko će reći da su ljudi jednostavno prokleti. Čim nam je nešto stalno dostupno mislimo da možemo bolje, drugačije i zanimljivije. Ljudi koji su u dugim vezama, uljuljkakju se u osećaj da će im puno toga biti tolerisano i oprošteno, a ne uviđaju jaz koji se stvara distanciranjem. Dok mislimo da nas neko čeka i da će nam oprostiti sve male greške, taj neko je već mislima daleko od nas. Vrlo često se ljudi distanciraju kada veruju da su se previše otvorili osobi koja će ih jednom povrediti. Dakle, pored toga što smo ponekad "prokleti", vrlo često smo i plašljivi. 2. Nevoljan razgovor o problemima u vezi Možda niste tip koji voli satima da raspravlja o nečemu, ali ćete sigurno biti srećniji ukoliko budete raspravili o svim problemima. Međutim, ukoliko danima ili čak mesecima odbijate da raspravljate o stanju u vezi ili rasprave strateški izbegavate onda ste na putu do odljubljivanja, jer vas ne zanima ulaganje u vašu vezu, ne zanima vas da li je odnos u vezi zdrav ili ne, vi ste zapravo jednom nogom izvan te veze. 3. Ljudi se promene ili dosade jedni drugima Vremenom se ljudi menjaju kao i njihova zanimanja ili navike. Ukoliko ne možete da prihvatite promene kod svog partnera onda će vam biti teško da nastavite vezu. Mada, eksperti za veze upozoravaju da je moguće da se ljudi ne menjaju nego samo prestaju da glume i zapravo postaju to što jesu. Vremenom ljudi takođe izgube teme za razgovor i sve im je prilično isto. Iste teme, isti događaji i nestanak uzbuđenja, ljudi jednostavno izgube hemiju koja je među njima. Vrlo je važno, ukoliko je nekom od partnera još uvek stalo, da se trudi da učini nešto povodom moguće glume, jer kao što je moguće odljubljivanje, podjednako je moguće da se ljudi ponovo zaljube. 
