> Izvor: B92
> Datum: sreda 5.06.2013
> Rubrika: život_ljubav
> Naslov: Ljubav koja podseća na filmsku priču
> Članak:

Kada se Sintija Rigs (81) udala za Hauarda Ateberija (90) prošle nedelje na crkvenoj ceremoniji bilo je to konačno poglavlje u romansi koja traje duže od šest decenija.

Rigs, bivši geolog, koja se sada bavi pisanjem i vodi pansion u SAD, nije često mislila o Ateberiju od kako su prestali da rade zajedno pre 63 godine. Oni su bili kolege u Okeanografskoj instituciji u San Dijegu i "ubijali" vreme pišući jedno drugom poruke na salvetama jedinstvenim kodom koji su sami smislili. Kada je prošle godine ona primila kratku kodiranu poruku, sa sigurnošću je znala ko ju je poslao iako na njoj nije bilo potpisa. U njoj je pisalo: "Nikad nisam prestao da te volim". Rigs je odmah odlučila da ga pronađe. "Nije bilo lako, jer je umesto adrese stavio geografske koordinate. Želeo je da proveri da li ću zaista biti uporna da ga nađem", rekla je Sintija. "Jedini problem je što je napisao pogrešne koordinate". Ateberi je kasnije objasnio kako je pogrešno pročitao rezultat sa GPS u svojoj bašti.

Ipak, Rigs je uspela da ga pronađe i to preko Udruženja stomatologa Kalifornije jer je znala da je on imao diplomu iz te oblasti. Poslala mu je pismo, a on joj odgovorio razglednicom i tako su se neko vreme dopisivali. Iako su oboje bili slobodni, Rigs koja je bila u braku 25 godina, a razvedena 35 mislila je da se nikada neće ponovo udati, iako ju je Ateberi šarmirao. Međutim, kada je otišla u Santa Barbaru da poseti ćerku krajem prošle godine, Ateberi je odlučio da i on dođe i poseti je. "Poslednji put kada me je video, imala sam 18 godina", kaže ona. "Sada mi je 81". Ateberi ju je dočekao sa ružom u ruci i odveo u svoju baštu. "Držao sam je za ruku i za sat vremena je zaprosio", kaže on. Za njega je to bilo ostvarenje dugog sna. "Voleo sam je od prvog dana, ali ona o tome ništa nije znala", kaže on. Čuvao je svaku salvetu sa njenim šifrovanim porukama sve te godine, iako se dva puta ženio. Par se venčao krajem maja uz prisustvo 150 zvanica u Masačusetsu gde sada i žive.
