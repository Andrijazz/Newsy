> Izvor: B92
> Datum: utorak 22.11.2011
> Rubrika: život_ljubav
> Naslov: Da li je muzički ukus presudan za vezu?
> Članak:

Prema novoj anketi koju je sproveo Tastebuds.fm, vebsajt za spajanje samaca na osnovu muzičkog ukusa, sastav Nickelback je na vrhu liste kad je reč o najomraženijim muzičarima; Džastin Biber je na visokom drugom mestu, a Lejdi Gaga na trećem.

Ako je muzika hrana ljubavi, onda je Nickelback ekvivalent luka i džigerice. "Muzika može da bude veliki faktor pri izboru partnera", kaže dr Kip Pegli, vanredna profesorka na muzičkoj školi pri Univerzitetu u Kvinsu i autor knjige "Coming to You Wherever You Are: MuchMusic, MTV and Youth Identities". "Mnogim ljudima je veoma važno da sa budućim partnerom imaju barem nekakve slične prefrence ako ne baš identičan ukus za muziku". Muzika čini važan deo naših života pa muzička kompatibilnost može da ima veliku ulogu u nekoj vezi. "Muzika mi ulepšava život na mnogo načina i kad ne mogu da podelim to iskustvo i osećanja sa nekim do kogami je stalo, nastaje praznina u vezi", kaže Ana, ljubiteljka hip-hopa koja je "pobegla" od dečka kada je saznala da sluša depresivnu, "samoubilačku" muziku. "Ne prihvatam argument prema kome je suđenje o nekome na osnovu muzičkog ukusa površan pristup." "Sve moje veze su procvetale zbog sličnog muzičkog ukusa", kaže Kejt (35), koja priznaje da verovatno nikad ne bi izašla sa nekim ko sluša Nickelback. "Muzika je jedan od glavnih kriterijuma na osnovu kojih upoznajem i procenjujem nove ljude. Potrebno je da me neko baš obori s nogu kao ličnost da bi me zainteresovao, ako nam se muzički ukusi ne poklapaju. Za većinu muzika je verovatno samo bonus. Za mene to je suštinski element u vezi, jednako važan kao sistem moralnih vrednosti ili fizička privlačnost". "Mi muziku personalizujemo na tako snažan način da je veoma lako doneti sud o nekome na osnovu njegovog ukusa", kaže dr Pegli. "Ako neko kaže da sluša Britni Spirs, mi ćemo uzeti izveštačenost njene muzike ili bilo koju drugu predrasudu (pozitivnu ili negativnu) koju imamo o Britni i to projektovati na određenu oosbu". A te preke osude su često nepravedne. Sigurno ste imali u školi neke divne i drage osobe koje su slušale New Kids on the Block ili Backstreet Boys. Nečija kolekcija diskova ne bi trebalo da bude jedino merilo kad birate sebi partnera za život. Ili, kako je to rekla književnica Tabata Saudi: "Neki ljudi su samo zbirka besprekornog ukusa i ništa više od toga". Koliko je vama važan muzički ukus kod potencijalnog partnera?
