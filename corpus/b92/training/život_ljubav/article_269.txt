> Izvor: B92
> Datum: nedelja 4.03.2012
> Rubrika: život_ljubav
> Naslov: Da li postoji srodna duša?
> Članak:

Verovanje u srodnu dušu je gubljenje vremena i može vas omesti u pronalaženju dugoročnog partnera, smatra Džin Ćirilo, psiholog.

Holivudski filmovi i knjige bazirani su na činjenici da svi imaju srodnu dušu, a prema rečima ove doktorke to su gluposti. Mit o srodnoj duši potiče iz mitologije da negde u svetu postoji vaša "druga polovina", koju je Bog namenio samo vama. "Ova cela ideja je potpuno netačna, kao i Deda mraz i vilenjaci. Verovanje u nju sprečava nas da nađemo dugoročnog partnera jer ćemo u svima nalaziti mane i na taj način propustiti priliku da budemo srećni sa nekim," kaže dr Ćirilo. "Važno je razumeti razlog zašto su imaginarni ljubavnici uvek bolji od onih stvarnih. Zato što mi pišemo sve delove. Svaka ljudska veza sadrži dozu nepredvidljivosti i dvoje ljudi ne može uvek da se oseća isto u isto vreme." U svetu ne postoji gospodin Pravi ili godpodin Pogrešni. Važno je naći nekoga na duge staze. Žene često maštaju o savršenom muškarcu i mnoge zbog toga ostaju zauvek same. To je zaista tužno. "Situacija postaje opasna ako osoba ne daje šansu nekome na osnovu njegovog materijalnog stanja, fizičkih karakteristika, etničke pozadine ili zbog par iritirajućih osobina," kaže dr Ćirilo. Kada razmatrate da li je neka osoba potencijalna "prava" obratite pažnju na to kako tretira vašu porodicu i prijatelje. Ako je prema vama dobar, ali je loš prema drugima i prema svojoj majci - to su jasni znaci da je se klonite. Ako se plaši teških situacija, možda neće biti kraj vas kada vam je najpotrebnija. Zatim, kakav je sa novcem? Da li preterano troši ili je štedljiv? Posmatrajte njegovu porodicu, jer je to najbolji način da utvrdite kako će se ta osoba sutra ponašati kad osnuje svoju. Evo nekih saveta od Džin Ćirilo: Nikada ne odbacujte nekog nakog prvog sastanka, pružite mu šansu. Ako želite dugu vezu ne ulećite odmah u seksualne odnose - prvo ga upoznajte. Viđajte se sa ljudima i koji ne spadaju u vaš "tip" - možete se prijatno iznenaditi. I na kraju, neka vam uvek bude zabavno, jer se tada pokazujete u najboljem svetlu. 
