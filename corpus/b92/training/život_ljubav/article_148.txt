> Izvor: B92
> Datum: subota 25.08.2012
> Rubrika: život_ljubav
> Naslov: Gde se krije Ljubav?
> Članak:

Naučnici su već utvrdili da se ljubav krije u mozgu, a ne u srcu kako se najčešće misli. Međutim, sada su pošli korak dalje ne bi li utvrdili njenu tačnu adresu. Izgleda da ljubav živi u ozloglašenom komšiluku...

Ako je verovati naučnicima sa Univerziteta Konkordija u Monterealu, ljubav "živi" u delu mozga u kojem stanuju i "okidači" za alkohol, kockanje i narkotike, prenosi "Mens Journal". Naime, tim naučnika pomenutog univerziteta želeo je da locira deo mozga iz kojeg potiču "ljubavni impulsi" koji izazivaju osećaj zaljubljenosti i pripadanja. Ispostavilo se da su oni smešteni u isti deo mozga gde su smeštene i ćelije koja reaguju na nabrojane poroke, izazivajući zavisnost. Džim Faus, vođa istraživanja i profesor psihologije na Univerzitetu Konkordija, tvrdi da ovo otkriće nije nužno loše. "Mi smo od zavisnosti napravili lošu stvar jer je povezujemo pre svega sa drogom. Ali, to je zapravo prirodan proces koji aktivira želju i žudnju za nečim", tvrdi Faus. Njegov tim naučnika proučavao je rezultate dvadeset paralelnih istraživanja koja su pratila reakcije u mozgu dok su ispitanicima pokazivane slike njihovih partnera, pornografski materijal, ili dok su obavljali zadatke koji su bili povezani sa ljubavlju. Kao rezultat istraživanja napravili su mapu koja prikazuje delove mozga zadužene za ljubav, požudu i zavisnost. Deo mozga o kojem Faus govori je leđni strijatum, zadužen za "prevođenje" motivacije u akciju što se najviše očitava u našem ponašanju i navikama koje stičemo jer nam donose osećaj zadovoljstva.

"Kada smo zaljubljeni, držimo se za ruke ili gledamo dugo jedni u druge na specijalan način i takva ponašanja prelaze u naviku jer nam donose nagradu: ljubav", objašnjava Faus, dodajući da je ista situacija i u slučaju zavisnosti. "Posmatrajte ritual paljenja cigarete kod nekog pušača ili način na koji narkoman sprema crtu droge. Čak i samo posmatranje te radnje može aktivirati leđni strijatum i izazvati isti osećaj", tvrdi on. Zanimljivo je da je za požudu zadužen sasvim drugi deo mozga. Zato je moguće na primer uživati u striptizu a ne osećati ništa slično osećaju zaljubljenosti. Ako uspete da spojite ova dva osećaja, dobili ste džek pot, tvrdi Fausov tim. Međutim, kreiranje navika može biti opasno ukoliko one pređu u svakodnevnu rutinu iz koje se ne može pobeći. Time Faus objašnjava činjenicu da većini venčanih parova seks u braku dosadi nakon izvesnog vremena. On preporučuje uvođenje novina, jer se svaka navika vremenom potroši. To je i jedan od razloga zašto je eskperimentisanje tako uzbudljivo.
