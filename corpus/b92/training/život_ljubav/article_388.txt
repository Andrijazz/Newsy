> Izvor: B92
> Datum: ponedeljak 21.11.2011
> Rubrika: život_ljubav
> Naslov: Imate li iluzije o ljubavi?
> Članak:

Kada nečiji brak traje samo 72 dana kao što je bio slučaj sa Kim Kardašijan i Krisom Hamfrisom, postavlja se pitanje zašto mladi par nije proveo više vremena u razgovorima o budućnosti, nego u planiranju venčanja. Kako par uopšte dolazi u tu poziciju?

U početku postojala je iluzija savršenstva. Veza u povoju obično je ispunjena ljubavlju i seksom, pa je prirodno da se partneri osećaju srećno i smatraju da su stvoreni jedno za drugo. U toj fazi ne primećuju mane na voljenoj osobi i sve podseća na savršenstvo. Ljudi idealizuju, stavljaju "ružičaste naočare" i stvaraju međusobno "pozitivne iluzije". Da li je to loše? Ne uvek, ali ako neko posmatra partnerove potrebe, želje i ponašanje upravo u tom idealizovanom obliku, već je u problemu. Kada se u to "savršenstvo" upletu romantična, nerealna uverenja, pad je neminovnost a razočarenje koje usledi ogromno. Bajkovite predstave o ljubavi vode do brzog kraha veze u stvarnosti. Primer bajkovite iluzije je da ljubav može da prevaziđe sve prepreke, odnosno da nam je samo ljubav potrebna. Ako je to tačno, to znači da ni vernost, ni podrška, ni finansijska sigurnost nisu važni koliko ljubav, a svima je veoma jasno da jesu. "Samo jedan partner je pravi za mene", ili "Mi smo srodne duše" su uverenja koja će vas odvesti u potpuni haos. Postoji mnogo kompatibilnih osoba za svaku osobu na svetu. Ništa manje opasna je i tvrdnja da je "Prava veza savršena, kao i partneri u njoj", jer su ljudi sve samo ne idealni. Najgore što možete da uradite jeste da zatvarate oči pred činjenicom da svi nekada greše. 
