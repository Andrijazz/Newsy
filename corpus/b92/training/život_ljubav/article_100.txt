> Izvor: B92
> Datum: petak 29.03.2013
> Rubrika: život_ljubav
> Naslov: Šta sve može poljubac?
> Članak:

Sat vremena uživanja u ljubljenju sagoreće pola kesice čokoladnih bombona, pomladiti lice i očuvati zube zdravim.

Umesto da se podvrgavate botoksu, fejsliftingu i drugim skupim kozmetičkim tretmanima kako biste pomladili lice - više se ljubite. Ljubljenjem održavate mišiće lica gipkim, a naučnici poručuju kako tokom ove strastvene aktivnosti angažujete čak 30 mišića. "Osim toga, upravo poljubac često odlučuje o sudbini veze" otkriva Šeril Kiršenbaum u knjizi "Nauka ljubljenja". Poljubac koji obara s nogu uzrokovaće produbljivanje veze, a ako vam tokom poljupca nešto ne štima, to bi moglo da bude upozorenje da dotični partner nije najbolji izbor. Psiholozi objašnjavaju kako se u trenucima ljubljenja aktiviraju mehanizmi koji procenjuju zdravlje i genetsku kompatibilnost partnera. Ljubljenje jača imunitet i troši kalorije. Nije, naravno, uporedivo sa trčanjem na traci ili u prirodi ali sat vremena uživanja u ljubljenju sagoreće pola kesice čokoladnih bombona. Osim što pomlađuje i sagoreva kalorije, spajanje usana podstiče izlučivanje oksitocina, čija je uloga opuštanje. Ljubljenje podstiče lučenje endorfina, koji popravlja raspoloženje, kao i dopamina, koji povezuje partnere. Uz sav užitak koji donosi, intenzivno ljubljenje pojačava i lučenje pljuvačke koja održava zube i desni zdravim. Čini se da ljubljenje nema loših strana. Ipak neki ljudi se plaše zaraza koje bi mogli da dobiju. Naučnici tvrde da je verovatnije pokupiti prehladu kao posledicu svih rukovanja tokom dana nego kao posledicu ljubljenja.
