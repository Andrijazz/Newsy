> Izvor: B92
> Datum: utorak 10.09.2013
> Rubrika: život_ljubav
> Naslov: Da li postoje "srodne duše"?
> Članak:

Srodne duše nisu one koje su potpuno iste kao mi, već one koje imaju ključeve za sve naše brave i brave za sve naše ključeve - rekao je pre nekoliko decenija američki pisac i filozof Ričard Bah...

Termin "srodne duše" odslikava večito traganje za našom polovinom koju smo rođenjem izgubili, a možemo da budemo kompletni samo ako je pronađemo, uvreženo je mišljenje. Ipak, ovo neizvesno putovanje mnoge je koštalo sreće u ljubavi, braka i potomstva, jer im je duša koju su tražili ostala nedostižna. Da li zaista postoji naša idealna polovina, zapita se svako najmanje jednom u životu, a mnogi odu korak dalje i pomisle: A šta kada se sretnemo, kako ćemo da budemo sigurni da je to naša druga polovina i da li je to dovoljno da budemo srećni u ljubavi? I dok većina ovoj uvek intrigatnoj temi pristupa sa romantičnim predrasudama, psihijatri i psiholozi su mnogo racionalniji. Različiti "stručnjaci za dušu" već vekovima pokušavaju da razreše večitu misteriju - ima li svako od nas srodnu dušu ili se jednostavno stihijski srećemo, upoznajemo, zbližavamo, zavolimo...? Ovo je zahvalna tema za istraživanje jer može da joj se pristupi iz različitih apekata, pa ne čude brojna dokazivanja i opovrgavanja fatalnosti srodnih duša.Noviji zaključci naučnika i stručnjaka pokazuju da zaista postoji ljubav, odnosno neverovatna privlačnost već na prvi pogled, pa čak se ona oseti i u virtuelnoj komunikaciji putem poruka, ali da taj teret sudbinske ljubavi nije lako izneti u savremenom svetu. Grupa kanadskih bračnih terapeuta smatra da mnogi pojedinci danas ne znaju da se snađu u vezi sa srodnom dušom i ona na kraju puca, ostavljajući dva srca da lutaju dalje tražeći takvu bliskost koju ne nalaze više nikad, a po njima je to i razlog što su mnogi nesrećni u ljubavi. Njihovo istraživanje obuhvatilo je, s razlogom, samo dve kategorije - stariju populaciju i mlade do 23 godine. Prvi su mogli da sa distance sumiraju svoj emotivni život, a drugi su dovoljno zreli da mogu da osete srodnost duša, a dovoljno mladi da nemaju predrasude. - Možemo da kažemo da sudbinski susreti, kao i srodne duše, zaista postoje, ali ih često propustimo, nekad mislimo da to ipak nije to ili ne želimo da nešto žrtvujemo ili se nečega odreknemo da bi se ljubav realizovala u zajednicu za čitav život. Srodna duša nam je neko ko nam je apsolutno blizak, sa kojim se osećamo kao ni sa jednom drugom osobom i imamo osećaj da se znamo oduvek iako smo se možda tek upoznali. Naša istraživanja pokazala su da je većina ljudi srela tokom života takvu osobu, ali je mali procenat to realizovao u doživotnu vezu. Današnji čovek je prilično egoističan, a nekada su zbog ljubavi ljudi umirali, menjali veru, odricali se krune, bogatstva, porodice, zemlje. Sada je komoditet uzeo primat, pa ne samo da nikakva velika odricanja ne dolaze u obzir, već i udaja ili ženidba predstavljaju mnogima problem - tvrde stručnjaci. Posle susreta sa srodnom dušom, pošto se ispostavi da nam ta osoba ipak ne čita misli, ne ignoriše sve naše mane i ima svoju ličnost, dolazi do prvih problema. Romantična slika puca poput razbijenog ogledala i mnoge ostavlja u šoku, a posle takve sudbinske ljubavi koja je uprkos svemu pukla, lakše se ređaju naredne veze i ljubavi znatno manjeg intenziteta, a neka od njih se završi brakom. Takođe, egoizam savremenog čoveka može i da ugrozi vezu sa srodnom dušom i na drugi način - da dođe do zasićenja jer kad nam je neko apsolutno blizak i delimo gotovo iste stavove, vrednosti, imamo sličan ukus, takav odnos teče glatko i bez trzavica i svađa, a mnogi to ocenjuju kao kolotečinu i kreću u potragu za izazovima. Čak i u poslu i prijateljstvu srodnost duša ima značajnu ulogu. Istraživanja pokazuju da osobe koje su bliske mentalno i duhovno mnogo brže i preciznije rade u tandemu, imaju više uspeha, a u prijateljstvu su odlična podrška jedno drugome. Međutim, negativna strana u poslu je što su slični karakteri manje kreativni budući da posmatraju problem iz istog ugla i pristupaju mu sa istog stanovišta. Ipak, postoje i stručnjaci koji smatraju da je termin "srodne duše" samo mit i ništa drugo. Frank Pitmen, psihijatar iz Atlante, na osnovu dugogodišnjeg istraživanja zaključio je da ništa nije donelo toliko nesreće i nezadovoljstva čoveku koliko potraga za srodnom dušom, koja je najčešće neuspešna:
U postelji Parovi koji su bliski i osećaju se kao srodne duše imaju najmanje kvalitetne seksualne odnose, pokazalo je istraživanje švedskih seksologa. Upravo težnja da se parovi spoje u jedno biće može seksualnu želju da pretvori u nežan, gotovo prijateljski odnos, više platonski nego seksualan. Svaki par prolazi kroz određene faze u emotivnoj vezi, posle prvobitne zaljubljenosti koja prerasta u ljubav i požuda prati taj tok. Početna strast dobija nežniju i prisniju notu, a kod apsolutno bliskih odnosa postoji tendencija da odnos uđe u kolotečinu jer se partneri čitaju kao otvorene knjige i brzo se gubi početna neizvesnost. Takođe, partneri koji su srodne duše neizbežno postaju i najbolji prijatelji zbog obostranog razumevanja.
U postelji Parovi koji su bliski i osećaju se kao srodne duše imaju najmanje kvalitetne seksualne odnose, pokazalo je istraživanje švedskih seksologa. Upravo težnja da se parovi spoje u jedno biće može seksualnu želju da pretvori u nežan, gotovo prijateljski odnos, više platonski nego seksualan. Svaki par prolazi kroz određene faze u emotivnoj vezi, posle prvobitne zaljubljenosti koja prerasta u ljubav i požuda prati taj tok. Početna strast dobija nežniju i prisniju notu, a kod apsolutno bliskih odnosa postoji tendencija da odnos uđe u kolotečinu jer se partneri čitaju kao otvorene knjige i brzo se gubi početna neizvesnost. Takođe, partneri koji su srodne duše neizbežno postaju i najbolji prijatelji zbog obostranog razumevanja.
- Ljudi bi trebalo da prestanu da veruju u mit o srodnoj duši, jer je zamišljaju kao nekoga ko je potpuno isti, a činjenica je da svi imamo različite rezvojne puteve, potičemo iz različitog društvenog miljea, porodica i imamo različita vaspitanja, viziju sveta, braka, ljubavi, vernosti - tvrdi Pitman. Večita je misterija i da li imamo više srodnih duša ili to može da bude samo jedna osoba? Psihoterapeut Odri Čepmen u svojoj knjizi "Kako stići do prave ljubavi" tvrdi da tokom života možemo da sretnemo nekoliko osoba koje ispunjavaju taj uslov i sa kojima smo apsolutno bliski. On to objašnjava tako što s godinama sazrevamo i menjamo se pa tako ako nam je neko apsolutno odgovarao u 17 godina, jer smo bili na istom mentalnom, duhovnom i emotivnom nivou, možda nam nimalo ne bi odgovarao u trećoj ili četvrtoj deceniji jer bi došlo do raskoraka u sazrevanju ili bismo evoluirali u različitim pravcima. Tako može da se dogodi da "savršenu ljubav" možemo da doživimo nekoliko puta u životu, a da nam neko koga smo doživljavali kao najbliskiju osobu po duši s godinama postane stranac. Nije mali broj slučajeva da pojedini parovi na prvi pogled osete neverovatnu odbojnost i da odmah uđu u sukob, pa posle mnogo bure konačno uplove i u emotivnu vezu. Međusobna antipatija i nesuglasice koje se događaju već prilikom upoznavanja teško da mogu da ukažu na susret srodnih duša. Ipak, pojedini stručnjaci smatraju da to nije tačno i da je to zapravo mehanizam odbrane kod osoba koje misle da nisu spremne za fatalnu ljubav. - Nisu svi ljudi otvoreni za zaljubljivanje, naprotiv, sve je manje žena i muškaraca koji idu srcem kroz život i spremni su da ga daju nekome. Zato mnogi nisu u stanju da prepoznaju srodnu dušu svesno, ali nesvesno je prepoznaju i zato dolazi do veoma burnih reakcija kada se sretnu. Ogromna netrpeljivost između dve osobe na prvi pogled može da ukaže i na to da one nisu spremne na sudbinski susret koji se upravo dogodio, ali ne mogu ni da ostanu ravnodušne jedno na drugo, zato odmah nastaje tenzija, svađa, netrpeljivost i slične burne reakcije. Međutim, da nam je ta osoba "pogodila nit", može da se vidi i po tome što ne možemo da je izbacimo iz glave iako nas nervira, što ipak želimo da je sretnemo opet, i opet i opet. Posle početne faze netrpeljivosti, koja je često posledica šoka i straha od ljubavi, strasti se smiruju i dolazi do realizacije emotivne veze - naglašava američki terapeut za emotivne veze Irina Grin. Uzburkane strasti na početku veze često ukazuju i na burnu vezu, pa svađe postaju neraskidivi deo odnosa. I dok jedni savetuju takvim parovima da se raziđu jer nema svrhe da budu u tako destruktivnom odnosu, oni najčešće odgovaraju da "ne mogu ni jedno sa drugim, ali ni jedno bez drugog". Ipak, ovakve veze mogu da budu i vrlo konstruktivne, iako na prvi pogled tako ne izgledaju. Posebno su poželjne u poslovnom odnosu jer sukob u mišljenju i temperamentu može da donese nesvakidašnja rešenja, da pomogne da se stvari sagledaju iz svakog ugla i da se poslu pristupi na potpuno suprotan način. U emotivnoj i bračnoj zajednici suprotne ličnosti koje se snažno privlače mogu da budu srećne samo ako su dovoljno zrele. Tada su u stanju da prihvate da partner ima drugačiji bioritam, želje i navike i da to iskoriste na najbolji način. Zato onaj koji je energičniji može da se posveti igranju sa decom i obavljanju obaveza koje zahtevaju brzinu i snagu, dok partner koji je mirniji može da se usredsredi na rešavanje problema u porodici, kućni budžet, kratkoročno i dugoročno planiranje...

Jednojajčani blizanci, osim što neverovatno liče, nesporno imaju i mnogo identičnih osobina. Najčešće imaju isti ukus u odevanju, jelu i piću, slične želje, ambicije i rituale. Činjenica je da se oni mogu nazvati srodnim dušama, odnosno da su dve polovine jedne duše, zato su interesantni za istraživanje čak i na temu ljubavi. Njihova neverovatna bliskost rađa novi svet, samo njihov, u kojem mogu da se sporazumevaju pogledima ili sopstvenim jezikom i stiču utisak da jedno drugome čitaju misli. Britanski naučnici su decenijama istraživali muške i ženske, ali i mešovite parove blizanaca u želji da otkriju nit koja povezuje njihove duše i čini ih srodnim. A zatim su probali da proniknu u ono što spaja emotivne parove koji su, po sopstvenom priznanju, srećni u ljubavi jer su našli svoju drugu polovinu. Zaključili su da bliskost dve duše, uz osećaj da je to naša izgubljena polovina, zaista postoji i da nije mit kako mnogi smatraju, posebno u savremenom svetu lišenom emocija i romantike. Naime, i blizanci i srećni parovi imaju svoj svet u kojem su treća lica suvišna, čak i njihova deca, sporazumevaju se bez reči, izgovaraju ono što drugi pomisli najčešće zato što se tako dobro poznaju, uživaju u istim stvarima, slično razmišljaju... 
