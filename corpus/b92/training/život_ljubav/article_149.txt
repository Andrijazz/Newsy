> Izvor: B92
> Datum: subota 18.08.2012
> Rubrika: život_ljubav
> Naslov: Koliko "pogleda" treba za ljubav?
> Članak:

Mnoge osobe veruju u ljubav na prvi pogled, ali mnogima je potrebno dosta vremena da otvore srce partneru i prepuste se uživanju u zaljubljenosti. Najnovije istraživanje pokazalo je da je ljudima potrebno čak 14 sastanaka da počnu da osećaju "leptiriće" u stomaku.

U istraživanju sprovedenom na jednoj internet stranici za upoznavanje učestvovalo je 100.000 ljudi iz Velike Britanije. Istraživanje je pokazalo da se partneri prosečno viđaju dva puta nedeljno, a za prve veće izlive osećanja i iskazivanje emocija rečima potrebno je blizu sedam nedelja. Takođe, istraživanje je pokazalo da partneri prvi seks imaju nakon četiri izlaska, odnosno posle dve nedelje viđanja. "Naravno, svi smo mi različiti i svaka veza se razlikuje, ali ipak postoji dosta sličnosti kada je reč o samom početku veze. Naravno, malobrojni su parovi koji žele ozbiljnu vezu a već prve noći završe u krevetu. Mnogi se čak i ne poljube pri prvom izlasku. Posle četiri izlaska ili dve nedelje, stvari se menjaju. Znate da li možete da verujete toj osobi, znate u kom pravcu želite da ide ta veza i spremni ste na intimnosti", kazala je Kija Step koja je analizirala podatke dobijene u anketi. Istraživanje je takođe pokazalo da većina osoba partnera upoznaje s prijateljima nakon tri nedelje zabavljanja, a sa roditeljima posle 3 meseca. 
