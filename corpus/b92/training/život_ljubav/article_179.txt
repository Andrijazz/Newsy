> Izvor: B92
> Datum: sreda 6.06.2012
> Rubrika: život_ljubav
> Naslov: Čudne činjenice o ljubavi
> Članak:

Zaljubljivanje je možda i najlepše od svih životnih iskustava, ali može da dovede do vrlo čudnih psihičkih pojava.

Da li ste znali zašto se ponekad zacrvenite dok ste pored osobe koja vam se dopada i zašto se ljudi ljube? Pročitajte te i druge odgovore na čudna pitanja o ljubavi. 1. Ljubav nas čini "ludim" Ljubav izaziva smanjenje lučenja serotonina, koje neke ljude mogu učiniti opsednutim njihovim ljubavnicima. Nivo serotonina, hemikalije koja se proizvodi u mozgu, takođe je nizak kod osoba sa opsesivno kompulsivnim poremećajima. Zatim, dolazi do porasta nivoa kortizola, hormona stresa, koji onda izaziva rast krvnog pritiska i teškoće u spavanju. Naučnici sa Univerziteta u Londonu su otkrili da ljudi koji gledaju u osobe koje vole, nemaju nikakvo kritičko mišljenje upravo zbog takvih promena u mozgu. Sve u svemu, ljubav vas čini opsesivnim, stresiranim i "slepim". 2. Slomljeno srce mora da boli Nova studija je pokazala da psihička bol usled raskida može delovati kao fizička povreda. Dve oblasti u mozgu koje reaguju na fizičku bol takođe mogu biti aktivirane kada se osoba nosi sa društvenim ili ljubavnim problemima. Autori studije na Univerzitetu u Kaliforniji (Los Anđeles) koristili su MRI skenere kako bi pratili aktivnost mozga kod učesnika dok su igrali simulacije društvenog odbijanja. Istraživači veruju da je bol usled odbačenosti jedna od motivacionih sila koje ljude teraju a društvenu interakciju, ključnu za opstanak sisara. 3. Poljubac "na pravi način" Da li ste znali da postoji "pravi" način da nekog poljubite? Naime, ljudi češće naginju glavu na desnu stranu tokom ljubljenja, pokazalo je istraživanje objavljeno u žurnalu "Nature", koje je sprovedeno na Univerzitetu Rur u Nemačkoj. 4. Rumenilo je najbolje Ako bismo se ugledali na naše rođake majmune, rumeni obrazi bi bili ključni za igru zavođenja, kaže nova studija. Naučnici sa Univerziteta Stirling u Velikoj Britaniji otkrili su da primate više privlače jedinke sa crvenim licima. Ružičasti odsjaj možda isto deluje i na ljude, jer šalju poruku o dobrom zdravlju. Oni spekulišu da je to možda jedan od razloga zbog kojih žene koriste rumenila. 
