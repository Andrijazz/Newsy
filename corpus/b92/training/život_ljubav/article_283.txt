> Izvor: B92
> Datum: utorak 21.02.2012
> Rubrika: život_ljubav
> Naslov: Zašto nas privlače određene osobe?
> Članak:

Koliko god želeli da pobegnemo od toga, ljubav je svojevrsna droga, što je nauka uspela da dokaže u nekoliko navrata.

Ljubav je oduvek neiscrpna tema, a iako se o njoj mnogo toga napisalo, činjenica je da se još uvek ne može objasniti. Pokušava to i nauka poslednjih godina, ali ljubav je i dalje velika misterija, piše Irishtimes.com. Ipak, naučnici su donekle uspeli da otkriju zašto nas privlače određene osobe. Prvenstveno, privlače nas ljudi koje imaju simetrične crte lica. Dublja analiza pokazuje da muškarce privlače žene sa ženstvenijim crtama lica, a žene muškarci s muževnijim crtama lica. Veliku ulogu igraju i feromoni pa je naučno dokazano da su muškarcima privlačnije žene za vreme ovulacije. Žene pak u to doba privlače muževniji muškarci. Otkriveno je i da ljudi biraju partnere na osnovu podsvesnih obrazaca. Gledano u kontekstu žena, njih će podsvesno privući muškarci koji ih nekim karakteristikama podsećaju na oca. Reč je zapravo o podsećanju na poznato, a poznato nudi sigurnost i toplinu. Iako mnogi ne žele da promatraju ljubav kao hemijski proces, činjenica je da je nauka dokazala da je ljubav jedna vrsta droge. "Kada nam se neko svidi, počinju hemijski procesi u našem mozgu koji u najvećoj meri uključuju dopamin. Dopamin je neurotransmiter u mozgu koji vas u trenutku oraspoloži kada vidite nekoga ko vam se sviđa. Javlja se osećaj sreće', pojasnila je Patricia Kejsi, psihijatar i profesorka na Univerzitetu u Dablinu. Nekoliko je istraživanja potvrdilo da je ljubav, odnosno zaljubljenost, poput droge. Naime, u toj fazi u čovekovom mozgu pokreću se procesi poput onih kada se konzumira određena vrsta droge. Uprkos tome što je mnogo toga otkriveno, mnogo toga se još uvek ne zna. Tako nauka ne može da objasni koje se tačno neuro-staze aktiviraju u mozgu putem kojih se i odvija zaljubljenost uz pomoć 'hemijskog plesa'. I iako naučnici ne odustaju od istraživanja, većina ipak veruje kako se ljubav nikada do kraja neće moći objasniti. U tome se verovatno i krije njena magična privlačnost. 
