> Izvor: B92
> Datum: ponedeljak 3.09.2012
> Rubrika: život_ljubav
> Naslov: Da li ste Džeki ili Merilin?
> Članak:

I Žaklina Kenedi Onazis i Merilin Monro su volele muškarce - i muškarci su im uzvraćali ljubav. U mnogim stvarima ove žene su bile potpuno različite, ali su posedovale i dosta sličnih kvaliteta koji su im pomogli da stvore auru boginje kojoj muškarci nisu mogli da odole, smatra Pamela Kio, autorka knjige "Are You a Jackie or a Marilyn? Timeless Lessons on Love, Power and Style" (Da li ste Džeki ili Merilin? Vanvremene lekcije o ljubavi, moći i stilu).

Kako biste shvatili moći privlačenja muškaraca najvećih ikona stila i seksa na svetu, važno je da sagledate dalje od Merilininih tesnih haljina, platinastih lokni i dijamanata, kao i Džekinih bisera, elegantnih kostima i besprekorne frizure. Iako je Džeki po izgledu bila sva skockana i prefinjena, kada je reč o očaravanju muškaraca, njena unutrašnja ličnost je bila njen glavni adut. "Ona je uvek brinula o sebi i svima oko sebe", objašnjava autorka Pamela Kio. "Ispod tog vela ženstvenosti, kad bi zagustilo, ona je držala glavu visoko iznad vode".

Niko nije hteo da joj stane na put. Čitavog života bivša prva dama je svoje međuljudske odnose zasnivala na odanosti i žena koja sebe identifikuje kao "džeki" ne sme to da smetne s uma. Muškarci koji traže diskretnu, stabilnu i odanu partnerku uvek će pre izabrati "džeki" personu. Sa druge strane, Merilin je bila ranjivija. To ju je učinilo sjajnom glumicom na velikom ekranu i u spavaćoj sobi, ali ona je bila veoma osetljiva na okrutnu prirodu stvarnog sveta. "Merilin" žena se zaljubljuje kao tinejdžerka - na prvi pogled i svim screm. Ali brzo može da joj postane dosadno i da izgubi zanimanje. "Pošto joj je često bivalo slomljeno srce, Merilin razume praštanje i ljudsku ćud", kaže Pamela Kio. "Međutim, u svojoj emotivnoj krhkosti,  devojka ponekad biva savladana grubošću sveta i ne može da ustane iz kreveta. Ponekad pije malo više nego što treba a ponekad plače. Međutim, zbog svoje prostodušne naravi, čitav svet - pa i muškarci, naravno - voli je bezgranično".

Odaberite strategiju u zavisnosti kakvog partnera želite. Ako hoćete motivisanog, uspešnog momka, nabacivanje džeki stava će vam biti od pomoći. Još od malih nogu Džeki je imala plan da njen suprug, ko god to bio, postane predsednik SAD. Pošto džeki ne prihvata ne kao odgovor, ambicioznom muškarcu će ovakva žena biti pravi saputnik dok "vlada" svetom - eto zašto imućni uspešni muškarci često biraju, lojalnu i prefinjenu džeki. Ako tražite stabilnu očinsku figuru koja će uvek brinuti o vama i bdeti danonoćno, onda prizovite unutrašnju merilin. Muškarac koji želi zakvu ženu kraj sebe mora da bude veoma siguran i samopouzdan iz dva razloga: prvo, merilin će tražiti dosta "pumpanja" ega usled svoje emotivne nežne prirode, a drugo, skoro svaki muškarac će joj se nabacivati jer je ona prava seks bomba. Ona je najlepša i emotivno najkomplikovanija žena na svetu. Zanimljivo je, međutim, da muškarac koji se zaljubi u merilin obično sa osmehom prihvata sav njen životni "prtljag". Čemu nas još mogu naučiti Džeki i Merilin? Uprkos njihovom samopouzdanju i urođenoj harizmi, obe su bile prilično smerne. "Verovale su u to što rade, ali se nisu hvalisale", kaže Pamela Kio. Ona veruje da bi obe žene, da su danas žive, izbegavale bilo koji oblik društvenih medija. "Džeki bi možda angažovala druge da promovišu zaveštanje Džej-Ef-Keja, a Merilin bi imala gomilu fan sajtova ali sama ne bi čitala šta se o njoj piše, jer bi je kritike lako uznemirile". Dakle, pokušajte da ispoljite sličan nivo uzdržanosti tako što ćete pustiti da vaši gestovi govore o vama, a ne elektronska komunikacija ili postovi na Facebooku.

Iako su obe bile u vezama sa jakim muškarcima, i Džeki i Merilin su imale veoma uspešne lične karijere i shvatale su svoj posao ozbljno. "Ne verujte lažnom utisku da su sedele prekrštenih ruku čekajući da zazvoni telefon", kaže Kioova. "Obe su znale kako da organizuju stvari i vode svoj društveni život, što je svakako bilo veoma privlačno njihovim partnerima". Kada budete tražile Gospodina Pravog, postarajte se da u rukavu imate kesu punu sopstvenih zanimanja, hobija, budućih planova i priča o uspehu. Obe žene večno ćemo pamtiti kao individue koje su krčile put u svetu stila i ostavile neizbrisiv uticaj. Sledite put bilo koje od dve dame razvijajući sopstveni "brend", zbog čega ćete biti jedinstvene i samim tim privlačnije muškarcima. "Pomešajte malo karte - čitajte filzofiju, pišite ljubavna pisma, proživite neku srceparajuću avanturu", savetuje Pamela Kio. "Ne kopirajte ono što vidite na fimu ili u rijalitijima... ili, ne daj bože, stil neke piskutave  sa lažnim tenom i kurvinskim štiklama. I Džeki i Merilin su bile žene koje su se po svemu izdvajale iz gomile. Ne sledite - vodite!"
