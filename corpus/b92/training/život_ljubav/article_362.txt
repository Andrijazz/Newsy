> Izvor: B92
> Datum: utorak 20.12.2011
> Rubrika: život_ljubav
> Naslov: Da li ćete raskinuti za praznike?
> Članak:

Obično proleće ljudi doživljavaju kao godišnje doba kada ljudi najčešće raskidaju. Međutim, statistički gledano, praznična sezona takođe važi za "prelomnu".

Najviši broj raskida dešava se u prve dve nedelje decembra. U Americi je ovaj fenomen poznat od ranije i naziva se "Ostavljanje ćurke", aludirajući na Dan zahvalnosti kada se takođe događa veliki broj raskida. Dejvid Sbara, psiholog za parove objašnjava da se takav trend može objasniti prazničnim preispitivanjem, kom su ljudi skloni. Ako sebi postavljate pitanja poput: "Da li ja smem odvesti partnera kući svojim roditeljima? Zašto mi je kupio poklon koji mi se ne sviđa? Da li moramo da provodimo zajedno sve vreme praznika?", možete doći do neočekivanih odgovora. Fenomen je prvi put primetio dr Džejms P. Ketel 1955. nazvavši ga "Prazničnim sindromom". On je posmatrao ponašanje parova od Dana zahvalnosti do Nove godine kada su brojni njegovi pacijenti dobijali "anksioznost", patili od osećaja bespomoćnosti, melanholije, depresije i priželjkivali magično rešenje za svoje probleme. Međutim, veoma duge veze i brakovi nisu pogođeni "prazničnim sindromom". Stres, ipak, može uzrokovati probleme i u najčvršćim odnosima, pa su oko praznika svađe učestane. Ono što možete da uradite kako biste vašu vezu spasili kraha je da se potrudite da razmišljate pozitivno i gledate u budućnost a ne u prošlost. U odnosu s partnerom ne potencirajte sve što je "mogao, a nije uradio" u "staroj" godini, nego zamislite vaše srećne dane koji vam predstoje. Kao i većina drugih stvari, ljubav za praznike izgleda drugačije u zavisnosti od ugla gledanja. 
