> Izvor: B92
> Datum: petak 1.03.2013
> Rubrika: život_ljubav
> Naslov: Kao iz filma: Ljubav koja traje 70 god.
> Članak:

Jedan muž čuva sećanja supruge koja blede usled demencije čitajući joj dnevnik koji je vodio tokom celih 70 godina njihovog braka.

Džek Poter (91) posećuje u staračkom domu svoju suprugu Filis (93) koja pati od demencije svakog dana kako bi joj pokazivao fotografije i čitao iz svog dnevnika podsećajući je na njihovu ljubav. Ova nesvakidašnja priča podseća na romantičnu dramu "Beležnica" (The Notebook) iz 2004. godine. Gospodin Poter sreo je Filis na jednoj igranci i odmah se zaljubio. U svom dnevniku je tog 4. oktobra 1941. napisao: "Divno veče. Plesao sam sa finom devojkom. Nadam se da ćemo se ponovo sresti". Par se venčao 16 meseci kasnije, a Poter je nastavio da beleži njihova zajednička sećanja. Prošle nedelje Poterovi su proslavili 70. godišnjicu braka u staračkom domu u Ročesteru gde su dobili i čestitku od kraljice Elizabete. "Bila je odlična partnerka za ples i starija žena - pomislio sam kako je divna i to i sad mislim. Sećam se da sam došao kući i zapisao u dnevnik da sam je upoznao. Zapamtio sam to, jer sam znao da je to trenutak koji će mi promeniti život", kaže on. "Od tada smo zajedno sve vreme. Nismo imali dece - samo jedno drugo. Filis sada ima problema s govorom i dok joj čitam i pričam, ona se bori da mi odgovori. Kad god se pojavim ona širi ruke da me zagrli". Nakon što je napustio vojsku, Poter je radio u građevinarstvu, sve do penzije 1982. U kući u Ročesteru živeli su 50 godina sve dok se Filis nije premestila u starački dom gde su ovog puta proslavili godišnjicu. "Obično godišnjice slavimo na miru uz čašu vina i parče torte, ali ljudi u domu hteli su da to bude nešto posebno. Svi nas pitaju koja je tajna takvog braka, a ja im kažem: šta će biti biće. Nikada nismo naročito stremili tome - sve je teklo prirodno. Naši životi su isprepletani i predstavljaju sve što neko može da poželi".
