> Izvor: B92
> Datum: sreda 13.11.2013
> Rubrika: život_ljubav
> Naslov: Da li je ovo ubedljivo najluđi romantični sastanak?
> Članak:

Dve osobe koje su tražile ljubav na internetu odlučile su da odbace ustaljene opcije sastanka kao što su odlazak na kafu ili u bioskop, već su rešile da se otisnu na evropsku avanturu dugu 21 dan.

Klara Bensen i Džef Vilson upoznali su se preko internet sajta OkCupid, i svega osam nedelja kasnije, par iz Teksasa našao se u avionu na putu ka Istanbulu. Pišući o ovom neobičnom prvom sastanku koji se desio u junu za Salon.com, Bensenova je izjavila: "Kao što je to možda najbolje rekao Mark Tvejn - Ne postoji sigurniji način da nekoga zavolite ili zamrzite od zajedničkog putovanja". Ona je ovom sajtu za upoznavanje pristupila sedam dana pre nego što je upoznala Vilsona i videla njegov intrigantan i čudan profil na kom je stajala i njegova slika sa velikom kravatom.

Vilson je ovu neobičnu avanturu predložio u svom trećem mejlu koji je poslao Bensenovoj - i pre nego što je znao njeno prezime i to da li njena fotografija zaista predstavlja nju ili je u pitanju slika neke druge osobe. "Da li imaš neku ideju u vezi sa putnim eksperimentisanjem. Ja imam par i mislim da ih isprobam sve do krajnje granice u junu", napisao je. Do krajnje granice, ispostavilo se, predstavljalo je putovanje bez ikakvog plana, rezervisanih hotelskih soba i prtljaga. Ovo je donekle bio šok za Bensonovu. Međutim, avanturistički duh je prevladao i ona je odlučila da prihvati izazov. Par, koji se nekoliko puta upoznao pre putovanja, odlučio je da sve vreme puta nosi istu odeću - uključujući tu i donji veš, koju će prati kada se ukaže prilika. Par ličnih stvari koje su poneli nalazile su se u njihovim džepovima - pasoši, kreditne kartice, mobilni telefoni, mape i četkice. Kako bi ipak pokušala da ostane privlačna, Bensonova je krišom ponela i dezodorans i nešto kozmetike koje je držala u svojoj tašni.

Ona i Vilson potrošili su 1.200 dolara na povratne karte od, i do Hjustona sa zaustavljanjem u Turskoj i Škotskoj. Par je, u proseku, dnevno trošio 30 dolara na smeštaj i hranu. "Na površini, izgledali smo kao prilično nekompatibilan par. Džef je bio energičan profesor na univerzitetu dok sam ja bila povučeni pisac", izjavila je Bensonova. Međutim, kako se putovanje odvijalo, ona je shvatila da njih dvoje imaju znatno više zajedničkih stvari nego što se to na početku činilo. "Otkrila sam da naše ličnosti nekako imaju istu krv ludog naučnika koja nam teče venama". Vraćajući se na komentar Marka Tvejna, ispostavilo se da se gospođica Benson i doktor Vilson sviđaju jedno drugome. Šest meseci kasnije, Bensonova tvrdi da su i dalje zajedno i da između njih postoji hemija, ali u pitanju je hemija sa znatno više dubine i smisla. Ovde možete pogledati sve fotogtrafije sa njihovog neobičnog romantičnog sastanka
