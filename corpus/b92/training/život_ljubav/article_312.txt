> Izvor: B92
> Datum: utorak 31.01.2012
> Rubrika: život_ljubav
> Naslov: Da li treba preispitivati kraj veze?
> Članak:

Čovek je biće koje je stalno gonjeno potrebom da traži odgovore. Verovatno je pitanje "zašto" dovelo i do napretka naše civilizacije. Međutim, na nekim poljima to pitanje je potpuno nepotrebno.

"Zašto mu se sviđam?", "Zašto je raskinuo sa mnom?", "Zašto me nije pozvao?" i slična pitanja često se postavljaju u vezama. Istini za volju, češće ih upućuju žene, nego muškarci. One će vam reći da žele da znaju odgovor samo da bi mogle da "nastave dalje". Međutim, prava istina je da na kraju veze svaki odgovor vodi ka još nekoliko pitanja i nikada ne možete saznati svako od njih. Naime, čak i da vam bivši partner odgovori, ništa što kaže neće biti dovoljno. Zašto onda žene žele da znaju "zašto"? One uglavnom ne mogu da poveruju da ih partner napušta. Sebe smatraju požrtvovanim devojkama koje neguju "idealne veze" iz kojih niko normalan ne bi želeo da izađe. Naravno, odgovor na pitanje "zašto" ovde jednostavno mora izostati. Život nije romantična komedija i osoba koja vas je ostavila neće uz pomoć magije ili vašeg stalnog zapitkivanja shvatiti koliko je pogrešila i poželeti da vam se vrati. Uostalom, sve i da se to desi, trebalo bi da se pitate da li vi želite da ostanete s tom osobom, jer vas je iz bilo kog razloga ostavila na cedilu. On vam je učinio uslugu, a vi je nemojte prokockati i pustite ga da ode. Slobodno postavite pitanja koja vas zanimaju, ali ne očajavajte ako ne budete bili zadovoljni odgovorom. Zaboravite i obezbedite sebi smirenost koja će vam biti potrebna za drugu, kvalitetniju vezu. 
