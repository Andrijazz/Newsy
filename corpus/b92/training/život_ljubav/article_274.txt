> Izvor: B92
> Datum: utorak 28.02.2012
> Rubrika: život_ljubav
> Naslov: Zašto muškarci vole dame u crvenom?
> Članak:

Muškarci zaista vole dame u crvenom, jer podsvesno očekuju da ih one neće odbiti, pokazale su nove studije.

Boja strasti čini da žene deluju atraktivnije i šalju suptilne poruke o njihovoj seksualnosti, smatraju naučnici sa Univerziteta u Ročesteru (Njujork). To objašnjava zašto je crvena najviše povezana sa ljubavlju i romantikom u popularnoj kulturi. Istraživači su pitali muškarce da ocene fotografije žena uokvirene različitim bojama i u svim merenjima pokazalo se da "crvene" smatraju najatraktivnijima. Slično se desilo i kada su ih pitali koju devojku bi izveli na večeru i koliko bi potrošili na izlazak s njom - dame u crvenom odnele su pobedu i dobile najskuplji provod. Autori studije kažu da je ovakva reakcija muškaraca na crvenu boju verovatno rezultat biološkog instinkta. Oni su dokazali da su drugi primati naročito zainteresovani za ženke koje pocrvene. Na primer, ženke babuna i šimpanzi se upadljivo zarumene neposredno pre ovulacije čime šalju jasne signale mužjacima da je vreme za parenje. Adam Pazda, socijalni psiholog kaže: "Fascinantno je kako samo promena majice može da promeni utisak o tome kako muškarci doživljavaju ženu". Studija koja je obuhvatila 96 muškaraca iz SAD i Austrije takođe je otkrila da muškarci očekuju da ih žene u crvenom neće odbiti. "Sa pragmatične tačke gledišta, žene bi trebalo dobro da paze koju će boju odabrati i razmisle o tome kakvu poruku šalju okolini. S druge strane, ma šta muškarci mislili o ženama, njihove preferencije i kriterijumi su naprosto - primitivni", objašnjava Pazda. 
