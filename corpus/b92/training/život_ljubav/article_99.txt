> Izvor: B92
> Datum: ponedeljak 8.04.2013
> Rubrika: život_ljubav
> Naslov: Srećniji parovi su deblji?
> Članak:

Ovo istraživanje može biti još jedan dokaz da se do muškog srca stiže preko stomaka. Ljudi u nestabilnim vezama koji razmišljaju o raskidu motivisani su održavanjem vitkosti radi veće mogućnosti pronalaska novog partnera, dok su oni srećni - opušteni.

Srećan brak može uzrokovati gomilanje kilograma, a zadovoljstvo u ljubavi imati negativan efekat na fizički izgled, pokazala je studija Univerziteta Dalas koja je pratila parove četiri godine nakon venčanja. Razlog zbog kog je sreća povezana sa većom težinom krije se u opuštanju, tj. činjenici da partneri koji se osećaju voljeno vode manje računa o tome da fizičkim izgledom "zadrže" partnera. Do debljanja ne dolazi naglo, već tokom vremena, dok oni u nestabilnijim ljubavnim vezama ne pokazuju tendenciju gomilanju kilograma. "Zaljubljeni mladenci se debljaju jer ne posvećuju toliko pažnje svom fizičkom izgledu, dok su oni koji razmišljaju o raskidu motivisani da izgledaju fit kako bi lakše pronašli novog partnera" zaključila je Andrea Melcer, koja je vodila ovu studiju. Ona dodaje da, iako takvo opuštanje u vezi dokazuje samopouzdanje i veru u odnos, može imati negativne zdravstvene posledice zbog većeg rizika od dijabetesa i srčanih bolesti koje su u vezi sa gojaznošću. 
