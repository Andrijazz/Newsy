> Izvor: B92
> Datum: četvrtak 6.02.2014
> Rubrika: život_ljubav
> Naslov: Zašto veze pucaju nakon 2 godine i 9 meseci?
> Članak:

Iako se sedma godina dugo smatrala kriznom za svaku vezu, prema novoj se studiji krizna granica drastično promenila i sada iznosi dve godine i devet meseci

Sedma godina veze dugo se označavala kao krizna godina, koja u vezu unosi turbulencije, a mnogim parovima ta godina upravo donese prekid. Međutim, ukoliko ste još u prvim, ranim godinama veze, nemojte biti previše sigurni. Naime novo istraživanje pokazalo je da parovi najčešće prekidaju u prvim godinama veze, a krizno razdoblje u kojem najveći broj veza puca nastupa nakon dve godine i devet meseci, piše "Dejli mejl". Studija koja je proučavala uticaj modernog načina života na parove otkrila je kako su današnje veze znatno kraće nego one ranijih generacija, a za ranije prekide veza u velikoj meri odgovornim se smatraju društvene mreže. Tako je većina ispitanika za kratko trajanje veze okrivila društvene mreže, a naučnici su zaključili da 'krizna sedma' više ne postoji. Istraživanje je obuhvatilo 1.953 muškarca i žene koji su dve godine pre toga prekinuli vezu s partnerom. Prema rezultatima studije, kriznih dve godine i devet meseci deluje bez obzira na to da li je par u vezi, žive li zajedno ili su u braku. Tako je u istraživanju 24 posto ljudi pre prekida bilo u braku, 41 posto je živelo zajedno, a 35 posto je bilo zajedno, ali nisu zajedno živeli. Rezultati su takođe pokazali da su 79 posto ljudi koji su učestvovali u istraživanju i njihovi bivši partneri koristili društvene mreže, kao što su Fejsbuk, Tviter i Instagram, pre nego što su prekinuli, a njih 36 posto otkrilo je kako su bivšeg partnera upoznali upravo putem društvenih mreža. Više od polovine ispitanika (njih 54 posto) smatra da su upravo društvene mreže igrale značajnu ulogu u njihovoj vezi, a 34 posto ispitanika priznaje kako je njihov bivši partner upoznao novog partnera upravo preko društvenih mreža. Takođe, društvene mreže su kod 23 posto ispitanika stvorile privid da zbog proučavanja profila dobro poznaju svog partnera i da ih je to nagnalo na srljanje i brzopleto donošenje odluka, dok su kod drugog dela ispitanika društvene mreže negativno uticale na podsticanje prekida tako što su posmatrajući slike i profile drugih parova zaključili kako su ti parovi u mnogo srećnijim odnosima od onog koji su oni imali sa svojim partnerom. 
