> Izvor: B92
> Datum: četvrtak 20.10.2011
> Rubrika: život_ljubav
> Naslov: Zašto je ženama bitna duhovitost?
> Članak:

Duhovitost je jedna od najpoželjnijih osobina kod partnera, naročito na početku veze.

Ženama je ta odlika posebno važna, ili još preciznije žele da ih neko zasmejava. Muškarci, sa druge strane, žele partnerku koja će se smejati njihovim šalama, što nije nimalo lak posao kada uzmemo u obzir koliko su neduhoviti muškarci oko nas. Različiti pogledi na humor imaju koren još u davnoj prošlosti, naročito u teoriji seksualne selekcije. Izbirljive dame humor vide kao znak inteligencije, a muškarci ga koriste kako bi impresionirali partnerke - oni zaista duhoviti u tome uglavnom i uspevaju. Nova studija koristi baš tu evolucionu logiku kako bi testirala koja je razlika između polova u poimanju humora. Kako bi shvatili šta muškarci i žene zaista žele, istraživači su analizirali lične oglase sa jednog sajta za upoznavanje. Ovaj metod proučavanja ličnih oglasa je vrlo popularan jer omogućava istraživačima da uvide šta to polovi zaista žele od partnera u realnim životnim situacijama i sa realnim posledicama. Ispitane osobe žive u Kanadi, imaju između 21 i 35 godina. Ukupno je proučeno 266 profila, po pola od svakog pola. Istraživači su tražili ključne preference u oglasima, kada je reč o humoru. Konkretno, proučavali su koliko osobe tvrde da su duhovite ili pokušavaju to da budu, i koliko često ispitanici traže partnera sa smislom za humor. Beležili su i koje su ostale poželjne osobine poput inteligencije, topline, statusa i fizičkih karakteristika. Muškarci su, očekivano, mnogo više tvrdili da su duhoviti, što ne znači da zaista to i jesu. Bez obzira na realno stanje,oni su spominjanjem humora dali do znanja potencijalnim partnerkama da im je jasno da one žele da njihov saputnik može da ih zasmejava. Sa druge strane, žene su uglavnom tražile upravo duhovite muškarce. Interesantan podatak je da osobe koje su tvrdile da imaju dobar smisao za humor nisu isto zahtevale i od potencijalne partnerke. Bez obzira na pol, oni koji su se smatrali duhovitim i one koje su za takve zainteresovane, žele i inteligentnog partnera. Inače, jeste opšte poznato da su duhovite osobe uglavnom izrazito inteligentne. Međutim, da li postoji prava veza između stvarne manifestacije humora i romantičnog izbora? Ako žene zaista žele pored sebe duhovitog čoveka, pretpostavljamo da će oni koji su u oglasima naglasili posedovanje te osobine, povećati žensko interesovanje za njih. Kako bi to proverili, istraživači su napravili fiktivne onlajn lične oglase, koji su počinjali šalom ili bez nje. Nakon toga ispitano je 114 osoba (73 žene, 41 muškarac) da procene osobe koje su "objavile" oglase i kažu sa kojima bi se bolje upoznale, imale dugu vezu ili možda čak ušle u brak. Rezultati su pokazali da je u ženskim oglasima, malo humora, imalo neznatni uticaj kod muškaraca; sa druge strane, muški profili koji su imali i poneku šalu značajno su povećali romantično interesovanje žena za njih. Žene su, takođe, smatrale da su duhoviti muškarci inteligentni, dok jači pol humor nije povezivao sa tom odlikom. 
