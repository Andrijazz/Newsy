> Izvor: B92
> Datum: sreda 13.03.2013
> Rubrika: život_ljubav
> Naslov: Krvna grupa otkriva vašu budućnost
> Članak:

U Japanu se gotovo čitav vek veruje da tečnost koja teče u venama i koju smo nasledili od roditelja otkriva mnogo o nama. Reč je sasvim ozbiljnoj stvari, naime, ljudi sa istoka veruju da se analizom krvne grupe može napraviti nečiji psihološki profil.

Umesto pitanja "Koji ste horoskopski znak?", u Japanu je, tokom prijava za posao ili upoznavanje partnera, čak i prilikom naručivanja hrane u restoranu, uobičajeno čuti "Koja ste krvna grupa?". Gotovo 95 odsto Japanaca zna odgovor na ovo pitanje. Nauče to još kao deca. Ponegde se učenici raspoređuju u odeljenja po krvnim grupama, a i neke kompanije organizuju radne timove po tom principu, da bi u kancelarijama vladali harmonični odnosi. Mnoge novine, magazini i TV emisije objavljuju dnevne "krvne horoskope". Izgleda da karijera, zdravlje, brak, sudbina i sreća teku našim venama. Sve je zapisano u krvi. Na tome profitira i deo industrije. Prave se proizvodi prilagođeni krvnim grupama. Postoje soli za kupanje, pića, žvake, čak i kondomi za nosioce krvnih grupa A, B, AB i O. Ipak, ova ozbiljna zabava najviše se zasniva na teoriji da krvne grupe utiču na to kako ispoljavamo emocije i kako se slažemo sa okolinom, što je značajno prilikom izbora prijatelja, ljubavnika i bračnih partnera. Evo sa kojim krvnim grupama se savršeno slažemo, a sa kim su nam suđeni brzi rastanci.

0 pozitivna: Dobro se slažete sa 0 i A pozitivnim muškarcima, a u nekim slučajevima i sa 0 negativnim. Budući da A pozitivan muškarac ponekad može da bude autoritativan, važno je da imate neki izduvni ventil kako biste svoje impulsivne reakcije držali pod kontrolom i da ne biste osećali veliki pritisak u njegovom društvu. Sa 0 pozitivnim muškarcem, međutim, postoji neka tajna veza, iznad svih reči i događaja, pa kada odlučite da odete na potencijalni ljubavni sastanak, dajte prednost 0 pozitivnom kandidatu. Žene nulte grupe su društvene, ljupke, mogu da budu sjajne domaćice sve dotle dok ima para. Ali kada ponestane novca, ne umeju da se nose sa problemima. Umeju da budu veoma arogantne, posesivne i ljubomorne, pa sklone i tome da partneru proveravaju mobilne telefone. A pozitivna: Bićete srećni sa A pozitivnim ili negativnim partnerom, ali često ulećete u zamku AB pozitivnog kandidata. Možete da budete i sa 0 pozitivnim tipom, ali ta veza je zahtevnija jer je "testirana" između njegove zamisli kakva veza treba da bude i životnih situacija kroz koje A pozitivna žena tada prolazi. Kada je reč o A negativnom muškarcu, on ima običaj da se povuče ako uvidi da dozvoljavate nekim spoljašnjim faktorima da se upletu u vašu vezu i naruše harmoniju, što je jedan od razloga zašto RH negativne/RH pozitivne veze mogu da budu veliki izazov. Za A pozitivnu ženu najbolji izbor su A i AB pozitivan muškarac, pod uslovom da tu ima hemije. Tada sve nekako prirodno dolazi na svoje mesto. Ove žene nisu naročito romantične, ali poštuju partnera i kada se udaju, odlučne su u tome da brak bude harmoničan. Kreativne su, senzibilne, ali i gorde i tvrdoglave i teško se bore sa stresom. B pozitivna: Tragate za jakim muškarcem, pa ćete se dobro uklopiti sa 0 i B pozitivnim. Budući da A pozitivan može da bude veoma osećajan, veza sa njim se ne preporučuje. B pozitivnoj ženi neophodno je da i sama bude pozitivna i da se tako oseća u društvu partnera, a takva je u društvu 0 i B pozitivnih muškaraca. Ipak, savetuje se oprez - ako potencijalni partner nije spreman da se veže, ne ustručavajte se da istražite druge mogućnosti. Ponekad treba pustiti ljubav da ode da bi vam se vratila jača nego što je bila. Ovim ženama stalno je potrebna pažnja, prezahtevne su i često se kasno odlučuju za brak. AB pozitivna: Ovoj ženi je važno da se zabavi i ona beži od preozbiljnih veza. Za nju je dobar izbor AB muškarac, ali prijaće joj i A, B ili 0 pozitivan, ako su je upoznali pod pravim okolnostima i odmah pokazali da su njome opčinjeni. Ove žene su veoma tolerantne, pa tako prave greške puštajući u svoj život nekoga ko im se dopao a da nisu uočile neke upozoravajuće signale. "Kladite" se na B pozitivnog ili na AB pozitivnog. Neće vas obmanuti, barem ne u ranoj fazi veze. Ako u vašim venama teče krv ove grupe, to znači da želite da vas muškarci doživljavaju kao mističnu osobu. Volite avanturističke tipove. 0 negativna: Njima je najteže da zatrudne, a najbolje šanse za to imaju sa muškarcima "nulte" negativne grupe. Sa njima se i emotivno najbolje slažu, jer ih oni uravnotežuju. Sa muškarcima AB krvne grupe lako izlaze na kraj, ali nemaju šansu da ostvare uzbudljiv brak. I žena i muškarac koji imaju 0 negativnu grupu daju sve od sebe kada im neko pronađe žicu. Žene 0 negativne više izluđuju muškarce nego one koje imaju 0 pozitivnu ili A grupu jer ništa ne zadržavaju za sebe, ni sreću ni frustracije. Par 0 negativan spada u onu vrstu parova koji može da pomeri planine. Ne guše jedno drugo i međusobno se podržavaju. Dok B pozitivan muškarac verovatno ne bi ni primetio da vam je potrebna pomoć, za 0 negativnog je sasvim prirodno da to uvidi. A negativna: Najbolje se slaže sa A negativnim muškarcem, ali dobro joj ide i sa AB negativnim. U igri je i muškarac 0 negativan, iako ga doživljava kao nametljivog. Žene A negativne žele nekoga ko će ih "ukapirati" i neće ih opterećivati kada požele da odlutaju u svoj svet, a A negativan muškarac je baš takav. I sa AB negativnim biće na istoj talasnoj liniji, ali kada je reč o spoju A negativna žena i A negativan muškarac, njihova veza je uglavnom zasnovana na sličnim interesovanjima. Kao i 0 negativne, i A negativne žene su veoma osećajne i žele da se vežu. Jednom kada pronađu pravog partnera, verne su. Mogu da uspostave veze za B negativnim ili A pozitivnim muškarcem, ali one ne traju dugo i ponekad vode ka raskidima u kojima partner ne želi tako lako da ode. Ako ste obeshrabreni nizom propalih veza, usredsredite se na traženje muškarca A negativnog muškarca. B negativna: Kao u slučaju svih RH negativnih žena, i vama savršeno odgovara partner vaše krvne grupe, ali AB negativan može da vam pomogne da čvrsto stojite na zemlji, a da to ne doživite kao komandu. Veza sa 0 negativnim nije najsrećnija, osim u slučaju kada se bavite sličnim poslovima i kada imate uzvišene ciljeve. Oboje ste u stanju da se fokusirate na karijeru ako uz sebe imate partnera koji je takođe posvećen poslu. Muškarci A negativni nisu najbolji izbor, jer su preosetljivi i u potrazi za nekim ko ceni tu njihovu osobinu, a vi je doživljavate kao prepreku. U vezi sa B pozitivnim muškarcem B negativna žena često ima osećaj da nema cilj, pa je sklona tome da ispunjenje traži van veze. Svakako, AB i B negativni partneri odgovaraju vam mnogo više nego drugi. AB negativna: Tolerantni ste prema svakome ko vam olakšava život, čak i kada se sa njim ne slažete naročito. Podjednako vam prijaju muškarci A, AB ili B grupe. B negativan traži posvećenost i biće divan prema vama ako ste i vi prema njemu, ali ako niste, počnite odmah da pakujete kofere. I A negativan dolazi u obzir, ali procenite da li vredi sa njim ići do kraja. Iako sa AB negativnim postoji manji rizik, sa njim možete da ostvarite divnu doživotnu vezu ili onu koja će potrajati barem nekoliko godina. Posle razlaza često ostajete prijatelji. Kako je AB grupa univerzalni primalac, tako i AB negativne žene nemaju problem da pronađu zajednički jezik sa muškarcima.

0 pozitivan: Ovi muškarci su rođene vođe, samuraji. Lako pronalaze zajednički jezik sa 0 i A pozitivnom ženom. Potencijalne partnerke su im sve koje imaju pozitivnu krvnu grupu, ali to može da bude i 0 negativna. Ovim muškarcima ljubav je neophodna koliko i hrana, sposobni su za jaka osećanja, spremni na romantične reakcije kada partnerka to najmanje očekuje, ali među njima je i mnogo egoista koji seks doživljavaju kao takmičenje i potom brzo gube interesovanje za partnerku. A, B i AB pozitivan: A, B i AB pozitivni muškarci dobro se slažu sa AB pozitivnim ženama, kao i sa A i B pozitivnim, osim što će oni iz A grupe uvek prvo videti ženu iz A, oni iz B najpre će biti privučeni ženom iz svoje grupe, a onima iz AB prvo će se svideti žena sa AB kapima krvi. Muškarci A krvne grupe rano se žene i važno im je da u partnerki imaju i prijatelja i ljubavnicu. Odani su, verni. Nisu interesantni na prvu loptu, ali u dužoj vezi pokazuju sve kvalitete. Oni iz B grupe su strastveni, umeju ženu da tretiraju kao kraljicu, ali u Japanu smatraju da ih treba izbegavati, jer su sebični i neodgovorni. Nasuprot njima, sa muškarcima AB krvne grupe lako je biti u vezi. Umeju da se udvaraju, vole uzbuđenja, ali u startu se treba pomiriti sa činjenicom da uzvraćaju manje ljubavi nego što je dobijaju. 0 negativan: Često tragate za udobnošću bez imalo izazova, jer smatrate da život ne treba bespotrebno komplikovati. Zbog toga, idući linijom manjeg otpora, često završavate u vezi sa nekim ko vam uopšte ne odgovara. Odgovorni ste, tako da ko god da vas prihvati, prema njemu ćete biti okej, ali najbolju razmenu energija imate sa 0 ili A negativnim ženama. Sa 0 negativnom ženom uvek sledite instinkte i isterujete pravdu. Veza sa B negativnom ženom može da funkcioniše, ali morate da imate iste ciljeve i interesovanja. A negativan: Srećni ste ako su i drugi u vašem društvu srećni i kada vam život ostavi dovoljno prostora da istražite sopstvena interesovanja. Često se oduševljavate ne baš profitabilnim projektima. Da bi A negativan tip bio na pravom putu, trebalo bi da ga "kontroliše" A ili 0 negativna žena, da prepozna njegove potrebe i usmeri ga kako bi bio produktivan. Osobe A negativne veoma su slične 0 negativnim, ali nemaju uvek radar koji bi ih usmeravao. Sa AB negativnim ženama povremeno ulaze u vezu, ali ona nije perspektivna osim ako mu se veoma dopada. Sa B negativnom ženom može da čini težak spoj, jer oboje teže da zadovolje sopstvene emotivne potrebe. Zbog toga, vaš prvi izbor treba da bude A negativna, potom 0 negativna partnerka. B negativan muškarac: Ne ide vam dobro sa 0 negativnim ženama, ali često se zavaravate da nešto funkcioniše iako nije tako. A onda se čudite što partnerka pokušava da vas ostavi. B negativna i AB negativna žena u većini slučajeva su savršene za vas, jer razumeju sa kim imaju posla i suočavaju se sa izazovima koje pred njih stavljate. A sa čime se suočavaju? Muškarci koji imaju B krvnu grupu poznati su po "plejbojštini", neodgovornosti, sebičluku. Smatra se da su odlični komičari, dobri da vas nasmeju, ali ih niko ne uzima za ozbiljno. AB negativan: Ovim muškarcima nije lako da pronađu partnerku. Zašto? Razapeti su između svoje A i B prirode, pa ih često doživljavamo kao lude naučnike. Metodični su, inteligentni i pomalo ludi. Među njima je najveći procenat genijalaca, ali i "psihića". Najviše im odgovaraju AB negativna i B negativna žena. 
