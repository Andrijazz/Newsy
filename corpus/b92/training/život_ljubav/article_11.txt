> Izvor: B92
> Datum: subota 15.03.2014
> Rubrika: život_ljubav
> Naslov: Može li brak opstati posle prevare?
> Članak:

Gotovo da ne postoji veća pretnja braku od prevare.

Godine, pa čak i decenije teško zarađenog poverenja mogu pasti u vodu, ako jedan partner iz bilo kog razloga, zaboravi na zavet vernosti. Teško je razumeti zašto se ljudi upuštaju u ta destruktivna ponašanja kada su rizici tako veliki, a ipak, neka istraživanja kažu da je čak 90 odsto ljudi nekada u životu iskusilo barem neki oblik prevare. Međutim, čak i najpesimističnije osobe moraju da priznaju da neki brakovi prežive neverstvo. Zapravo, oni koji su u tome uspeli, tvrde da je kvalitet veze mnogo bolji posle afere. Kako se to dešava? U intervjuima sa parovima za potrebe pisanja knjige "Tajne dobrih brakova", navodi se nekoliko proverenih recepata za opstanak veze posle prevare.

Uz volju oba partnera da veza opstane, potrebno je pronaći i skrivene faktore koji su možda doprineli razvoju događaja. To ne znači da oba partnera treba da snose jednaku odgovornost za prevaru, nego da racionalno i voljno prepoznaju faktore koji su uticali na ta događanja i kako mogu da spreče da se slična stvar ne ponovi u budućnosti.

Jednom izgubljeno poverenje teško se ponovo stiče, zbog čega je potrebno mnogo strpljenja kod oba partnera. Ozbiljni razgovori u kojima je čak potrebno više puta ponoviti razloge zbog kojih bi trebalo oprostiti i izraziti iskreno pokajanje zbog onoga što se desilo, su obavezni.

Identifikacija sa žrtvom partnerovog neverstva je nesrećni efekat ne samo produbljujućeg nemira, nego i oduzimanje sopstvene moći. Tako ćete se osećati nesposobno da se nosite sa situacijama koje su možda i doprinele prevari. Preuzimanje odgovornost za svoje postupke, s druge strane, ne treba da se pretvori u "posipanje pepelom", nego aktivno učestvovanje u prepoznavanju svoje uloge u prevari, uz puno razumevanja za prevarenog partnera.

Poput tuge, oproštaj prolazi kroz nekoliko faza koje se redom moraju iskusiti, kako bi "zarasla rana" zadata vašem odnosu. Čak i kad se oproštaj oseća i izražava, neki nemir i bes mogu se povremeno aktivirati i otkriti suptilne slojeve patnje kroz koje je iznevereni partner prošao. Ova osećanja su ponekad, ali ne uvek, povezana sa ranije zadobijenim emocionalnim "ranama".

Izvinjavanje izražava ne samo kajanje i empatiju prema partneru, nego i prihvatanje da ste učinili nešto nedolično i prihvatanje odgovornosti za svoje postupke. Kako bi izvinjenje bilo efektno, mora ispuniti više kriterijuma. Mora biti iskreno i njime se mora izraziti prihvatanje lične odgovornosti za štetna događanja. Takođe, osoba koja je prevarila partnera, mora prihvatiti njegove/ njene emocije bez odbrambenog stava i smišljanja izgovora. Na posletku, potrebno je imati jasnu viziju kako se treba ponašati kada se sledeći put nađe u izazovnoj situaciji.

Iako je neverstvo verovatno jedno od najtežih i najbolnijih iskustava koje nosi ljubavni život, moguće je oporaviti se i razviti odnos sa više poverenja, posvećenosti i ljubavi. Afere mogu rasvetliti razlike među partnerima na koje je ranije trebalo obratiti pažnju ili ukazati na brzopleto donete odluke, na koje ranije niste obraćali dovoljno pažnje. Šta god da je razlog, što se pre situacija prihvati i nađu uzroci, bolja je prognoza za "oporavak".
