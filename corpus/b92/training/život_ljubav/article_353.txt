> Izvor: B92
> Datum: sreda 28.12.2011
> Rubrika: život_ljubav
> Naslov: Gde žene greše u vezi?
> Članak:

Da li ste se ikada zapitale gde grešite u odnosu sa svojim muškarcem? Kada biste znale odgovor, možda biste mogle da ubuduće pravite bolje poteze. Evo i male pomoći.

Nekada žene nesvesno izvlače ono najgore iz muškarca kog vole i to sopstvenim postupcima. Kako? 1. Žene žrtvuju ono što su i muškarca stavljaju na prvo mesto Da li ste od sebe oterale sve prijatelje s kojima se vaš partner nije slagao ili okrenule leđa nekom ko vam je značio samo iz straha da ćete ostati bez ljubavi svog izabranika? Znajte da ste napravile grešku. Neki muškarci su nesigurni u sebe i zato pokušavaju da vam preseku sve linije podrške od ljudi koji vas vole. Kada budete usamljenije, onda ćete više zavisiti od njegove ljubavi i praštati mu greške. Takođe, vaša veza postaće izolovana od negativnih kritika bliskih ljudi, jer nećete imati nikog s kim biste mogle da podelite brigu. Zato zapamtite da svaki put kada se odreknete prijatelja ili člana porodice zbog muškarca, vi gubite deo sebe. Što više sebe žrtvujete, manje će vas ostati i na posletku ćete biti potpuno prazni. U pokušaju da se prilagodite čoveku do kog vam je stalo, izgubićete svoju suštinu. Taj gubitak obično je praćen besom, depresijom i niskim samopouzdanjem. Zbog toga same morate proceniti kada je vreme da kažete "dosta!". 2. Krijete svoju izuzetnost Da li obično umanjujete svoj značaj pred čovekom kog volite? Da li teško prihvatate komplimente ili ih uopšte i ne dobijate? Da li često potencirate činjenicu da sebe ne volite baš naročito? Neke žene kriju sopstvenu kompetentnost misleći da će ih muškarci više voleti ako budu "skromne". Činjenica je, međutim, da muškarce privlače žene sa samopouzdanjem, a ne one koje su slabe. Oni se dive ženama koje cene sebe. 3. Prepuštanje moći muškarcu Neke žene žrtvuju samopoštovanje i dostojanstvo kako bi ih muškarac voleo. Da li se ponašate kao samouverena i moćna osoba na poslu ili s prijateljima, a to ne činite u društvu partnera? Da li se osećate nesigurno ili neprijatno kada vas on zbog nečeg kritikuje? Jedna od najvećih grešaka koje žene mogu učiniti je da muškarca nagrađuju kada ih on loše tretira. Zato svaki put kada mu prepustite moć i dozvolite da se prema vama ponaša ružno, gubite poštovanje i ljubav prema sebi. Mnoge žene nisu naviknute da ih neko tretira sa poštovanjem i ne misle da zaslužuju da budu voljene. Povratite moć u svoje ruke i uverite se da će vas muškarac mnogo više ceniti. 4. Ponašate se prema njemu kao majka Da li ga stalno ispitujete o njegovim obavezama, podsećate da mora da jede, toplo se oblači ili popije lek? Ako to neprestano činite, verovatno svog muškarca tretirate kao dete. Mislite da on ne može da se samostalno brine o sebi i da bez vas ne bi mogao da funkcioniše. Ako o njemu mislite kao o dečaku, on će se tako i ponašati. Sve dok mislite da ne može ništa uraditi sam, to će tako ostati. 5. Ponašate se kao devojčica kako biste dobili ono što želite Kada se ponašate kao dete i tako privlačite pažnju, zapravo pokušavate da muškarcu ulijete lažno samopouzdanje. Ako često glumite da ste povređene, plačete ili se durite kada ste ljute ili se pretvarate da ste zbunjene, on će se možda osećati snažnim, ali vas neće poštovati. Oni će vas tretirati baš kao devojčicu, a ne ženu. To znači da ćete dobijati i manje pažnje i strasti. Za neke muškarce to može biti čak i prevelika obaveza, jer nisu svi spremni da budu nečiji večni spasilac. 6. Zaljubljujete se u muškarce "s potencijalom" Da li očekujete da ćete pronaći muškarca kom ste potrebni i usmeravate pažnju i energiju kako biste mu "pomogli", "spasili ga", "popravili"? Dajete im vreme, ljubav, savete, novac i kada konačno izvučete ono najbolje iz njih, ponosni ste na sebe. Ako to činite, vi se ne zaljubljujete u tog muškarca, nego u njegov potencijal. Vi zapravo i niste u vezi, nego "radite na vašem projektu". Zdrava veza s muškarcem znači da ga volite zbog onoga što je on trenutno, a ne zbog onog što može biti sutra. 
