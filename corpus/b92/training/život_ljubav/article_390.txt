> Izvor: B92
> Datum: subota 19.11.2011
> Rubrika: život_ljubav
> Naslov: 4 razloga da ne verujete u „srodnu dušu“
> Članak:

Jedno nedavno istraživanje pokazalo je da 75 odsto Amerikanaca veruje u postojanje njima "srodnih duša". Da li tražeći ih samo gube vreme?

Predstavljamo vam četiri razloga zbog kojih ne bi trebalo da verujete u postojanje samo "jedne ljubavi za sva vremena".

Ove jeseni svet po prvi put broji sedam milijardi stanovnika. Mislite li da je iko u toj gužvi u stanju da pronađe svoju "srodnu dušu"? Veće su šanse da budete izabrani za mistera ili misicu sveta, nego da to učinite. Tačno je da mnogi ljudi uspeju da nađu kompatibilnu osobu i žive srećno do kraja života, ali to ne znači da je njihov saputnik bio jedini stvoren za njih.

S druge strane, mnogo je i onih koji su ušli u brak sa osobama koje im ne odgovaraju ni u kom pogledu, a smatrali su ih "srodnim dušama". Neki su, takođe, nekada pomišljali da je svaki partner "onaj pravi". Naravno, takvi snovi su se raspršivali kada je do izražaja dolazio njihov pravi karakter i kada su skidali "ružičaste naočare".

Zamislite da zaista sretnete "srodnu dušu" i uplovite u bračne vode. Šta se dešava kada uđete u fazu braka u kojoj, kako to obično biva, "ne cvetaju ruže"? Naime, lako je izdržati početnu zaljubljenost i uživati u zajedničkom životu. Kada se pojave prvi problemi, "onaj pravi" može da se udalji i otuđi zato što ga na to teraju životne neprilike.

Danas se ljudi venčavaju iz ljubavi. Štaviše, očigledno je da mnogi ljudi pod tim podrazumevaju večnu povezanost sa njihovim "srodnim dušama". Međutim, razvoda nikada nije bilo više, za razliku od doba kada je većina brakova bila ugovorena. Takvi brakovi se nisu zasnivali na ljubavi, nego zdravlju i bogatstvu potencijalnih partnera, ali je veliki broj njih zapravo bio srećan. Tako je i jedno američko istraživanje pokazalo da se čak 50 odsto "sporazumnih" supružnika na posletku zaista zavoleo.
