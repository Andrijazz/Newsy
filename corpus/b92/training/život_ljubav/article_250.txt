> Izvor: B92
> Datum: petak 23.03.2012
> Rubrika: život_ljubav
> Naslov: Da li je poljubac važniji od seksa?
> Članak:

Poljubac je divna stvar i mnogi ga vole više od seksa. Ali da li ste znali da postoji i nauka o njemu?

Poljubac gradi put ka intimnosti, a to radi namerno i strastveno. Poljubac je najdublja vrsta ljudske komunikacije i uređaj koji održava ljubavne odnose. Nauka o poljupcu kaže da se na usnama nalazi najtanji deo kože i da su usne osetljivije čak i od jagodica na prstima pa čak i genitalija. Polovina naših kranijalnih neurona utiče na poljubac oslobađajući neuronske poruke i hemikalije koje stvaraju intenzivna i euforična osećanja i vitalne signale o potencijalnom partneru. Pored toga ljubljenje je i vrsta vežbe koja sagoreva kalorije i zahteva značajnu mišićnu koordinaciju. U stvari tokom ljubljenja "rade" 34 facijalna i 112 posturalna mišića. I kako da ne budete potpuno prisutni kada se strastveno ljubite? Nije ni čudo što se u drevna vremena mislilo da se ljubljenjem bukvalno sjedinjuju duše jer se smatralo da se duh osobe nalazi u njenom dahu. Dve osobe potpuno isprepletene poljupcima ujedinjuju se do potpunog povezivanja. Neki zagovornici nauke o poljupcu podržavaju teoriju da je poljubac neophodan i za preživljavanje vrste. Probajte da poljubite nekoga čiji vam se miris ne sviđa. Kako se naš jedinstven miris stapa sa drugom osobom govori nam mnogo o uzajamnoj kompatibilnosti ili njenom odsustvu. Upravo zbog toga je ponekad prvi poljubac za novu vezu u isto vreme i poljubac smrti. Ako nam se mirisi ne poklope, veza je osuđena na propast. Atraktivnost osobe koju možemo "namirisati" je verovatno naša najprimitivnija odlika, ali je zato i najvažnija jer pomoću nje pronalazimo pravog partnera. Poreklo poljupca je i dalje misterija, ali se oralna satisfakcija koju nam ljubljenje pruža povezuje sa praistorijskim majkama koje su ustima hranile svoju decu. Frojd je verovao da je naša želja za ljubljenjem u stvari podsvesna žudnja za davnim iskustvom sisanja mleka sa majčinih dojki. Ljubljenje je dobro za nas i to nije iznenađenje. Studije pokazuju da se intenzivnim i učestalim ljubljenjem smanjuje stres, a povećava zadovoljstvo. Druga studija pokazuje da mali poljubac pre odlaska iz kuće može spasiti vaš život. Rezultati istraživanja su pokazali da su muškarci koji su ljubili žene pre odlaska na posao ređe imali saobraćajne nesreće i imali veću platu u odnosu na pripadnike jačeg pola koji su izbegavali ovaj ritual. Neko je jednom rekao da su poljupci poput suza - jedini pravi su oni od kojih ne možete da se suzdržite; a za vaše dobro - nemojte nikada štedeti na njima. 
