> Izvor: B92
> Datum: subota 12.10.2013
> Rubrika: život_ljubav
> Naslov: Koliko je bitan prvi poljubac?
> Članak:

Koliko je važan prvi poljubac? Izuzetno, sudeći po novoj studiji. Istraživači sa Oksford univerziteta otkrili su, kao i što su očekivali, da će žene znatno češće promeniti svoje viđenje osobe nakon poljupca.

"Izbor partnera i udvaranje kod ljudi su izuzetno kompleksni", izjavio je istraživač Robin Danbar. "U pitanju je serija trenutaka i procena tokom kojih se ljudi odlučuju na to da li će, ili ne, nastaviti da dublje ulaze u određenu vezu. Početna atrakcija može uključiti facijalne dlake, fizički izgled i socijalne karakteristike. Onda procena postaje intimnija kako se dve osobe zbližavaju i započinju sa udvaranjem, i to je trenutak kada dolazi poljubac", izjavio je on. Istraživači su anketirali više od 900 odraslih osoba i tražili od njih da daju odgovor na pitanje: "Koliko je po vama poljubac važan u prvim etapama veze?". Otkrili su nekoliko različitosti u odgovorima muškaraca i žena - ženama je poljubac bio važniji kada su u pitanju veze sa dugoročnim potencijalom i u trenucima koji ne podrazumevaju seks. Zapravo, žene su generalno ocenile poljubac važnijim nego muškarci. Istraživači nisu bili iznenađeni da se poljubac koristi kako bi se procenio potencijalni partner ili kako bi veza nastavila da cveta, ali su bili iznenađeni činjenicom da poljubac nije bio povezan sa seksualnim uzbuđenjem. Međutim, jedna stvar prešla je rodne granice - količina poljubaca koje jedan par razmeni može biti indikator sreće u vezi. Rezultati istraživanja biće objavljeni u "Žurnalu ljudske prirode i seksualnog ponašanja". 
