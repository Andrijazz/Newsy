> Izvor: B92
> Datum: nedelja 18.08.2013
> Rubrika: život_ljubav
> Naslov: Da li znate šta je "adrenalinska ljubav"?
> Članak:

Mnoge velike ljubavi počele su u neprijateljskom duhu, a strast se razbuktala vremenom. To je dalo povoda američkim seksolozima da istraže da li stres odnosno adrenalin zaista mogu da dovedu do jakih emocija.

Naime, u stresnim i opasnim situacijama hormoni luduju, a to može da dovede i do jakih strasti i ljubavi. Seksolozi su ustanovili da muškarci pod uticajem adrenalina osećaju jaču požudu i privlačnost prema ženi, pa im je ona i atraktivnija, a manje su kritični prema njenim manama. Veće su šanse da se zaljube dok su pod naletom adrenalina ili stresa, što možda može da bude i objašnjenje za flert i veze među zaposlenima. Istraživanje među ženama pokazalo je da dame u ekstremnim situacijama pozitivno reaguju na jači pol, posebno ako muškarci pokažu hrabrost i želju da ih zaštite i nađu im se u nevolji, tada sasvim zanemaruju njegov izgled ili materijalni status. Ipak, da bi adrenalinska ljubav uspela, potrebno je mnogo više jer kada se hormoni vrate u normalu i partneri objektivnije mogu da sagledaju mane, tada postaje jasno da li su jedno za drugo.
