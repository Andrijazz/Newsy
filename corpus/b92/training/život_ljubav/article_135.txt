> Izvor: B92
> Datum: četvrtak 27.09.2012
> Rubrika: život_ljubav
> Naslov: Da li Fejsbuk produžava emotivni bol?
> Članak:

Iako Fejsbuk pomaže zaljubljenim parovima da budu stalno povezani, postoji loša strana te povezanosti kada je veza prekinuta, tvrdi nova studija.

Praćenje bivšeg partnera preko društvene mreže Fesjbuk može značajno produžiti period ljubavnih patnji kaže autorka studije Tara Maršal, psihološkinja sa Brunel univerziteta u Engleskoj. "Ljudi koji često gledaju Fejsbuk profil bivših partnera, teže nastave dalje i teže se oporave posle emotivnog kraha" kaže Maršal. "Oni osećaju mnogo više pritisak i bol zbog prekida ali i negativne emocije prema bivšem partneru, kao što su ljubomora, neprijateljstvo ali i više seksualne želje i čežnje za bivšim partnerom i konačno manje ličnog zadovoljstva". Fejsbuk, kao najveća društvena mreža, ima više od 900 miliona korisnika. Jedna trećina koristi Fejsbuk da prati aktivnosti bivših partnera. "Nastavljeno prijateljstvo omogućava bivšim ljubavnicima da prate statuse i fotografije ovog drugog. Čak i da obrišete nekoga iz prijatelja, to ne znači da preko zajedničkih prijatelja on neće imati uvid u ono što radite" objašnjava Maršal. Studija je objavljena u žurnalu "Cyberpsychology, Behavior and Social Networking" a ispitano je visše od 450 korisnika Fejsbuka. Većina su bile žene, čak 87%, najčešće Amerikanke. Dve trećine su pohađale koledž a jedna trećina je završila srednju školu. Zaključak studije jeste - što više špijunirate bivše na Fejsbuku, to ćete duže i jače patiti. Ipak postoje i suprotna mišljenja - Eli Finkel profesorka socijalne psihologije kaže da ovakvi rezultati ne treba da podstaknu ljude da "brišu" svoje bivše sa Fejsbuka. "Mislim da logovanje na Fejsbuk nije ništa čudnije od toga da se ljudi raspituju za svoje bivše preko prijatelja. Iako je Fejsbuk specigfičan mehanizam, mislim da ne produžava vreme tugovanja od normalnog."
