> Izvor: B92
> Datum: subota 16.06.2012
> Rubrika: život_ljubav
> Naslov: Koliko je "pravih" muškaraca za vas?
> Članak:

Ako ste singl i želite da pronađete srodnu dušu, zaboravite na "pravila" kojima ste ranije učeni i ne opterećujte se mnogo. Naime, ne postoji samo jedan "pravi" muškarac, nego je pre reč o "pravim".

To je premisa knjige "Jato" (The Gaggle) spisateljice Džesike Mase koja vodi sajt posvećen ljubavnom savetovanju. Prema Masi, svaka žena bila singl ili ne, treba da bude okružena grupom (jatom) muškaraca od kojih svaki zauzima određeno mesto u njihovom životu. "Verovatno imate razne prijatelje koji igraju različite uloge u vašem životu i svaki od njih ispunjava neke od vaših potreba", objašnjava Masa. "Jednu drugaricu ćete, na primer, zvati na kafu, dok ćete od druge tražiti profesionalno mišljenje. Vaš ljubavni život takođe treba da se zasniva na većoj strukturi ljudi kako biste uvek bili voljeni, srećni i ispunjeni". Muškarci u ovoj grupi mogu biti oni s kojima flertujete, do bivših momaka s kojima ste ostali u pristojnim odnosima. Naravno, vi je dopunjavate svakim novim iskustvom. "Kao žena, stvaranjem takvih grupa dobićete brojne mogućnosti: imaćete različite muškarce u životu koji će vas obogaćivati na različite načine, učiti o vama samima io vašim potrebama", kaže ova spisateljica.

Teri Trespicio, savetnik za veze iz Njujorka, koja je i sama singl, smatra da maksimalno treba koristiti fazu u kojoj ste bez partnera i urediti život po vašoj meri. Ona preporučuje da se singl dame viđaju redovno sa barem tri različita muškarca. "Kada izlazite samo s jednim muškarcem, možda ćete pasti u iskušenje da se s njim upustite u vezu, čak i ako niste spremni na to. Ako ih je dvojica, postoji neka neizreciva potreba da birate. Međutim, ako se viđate sa trojicom, naći ćete pravi balans", tvrdi ona. Kao i grupe o kojima govori Masa, ova trojica muškaraca mogu ispuniti vaše različite potrebe - s jednim ćete, recimo, ići u bioskop, s drugim izlaziti u klubove, a strećim imati dublji fizički kontakt. "Tako ćete i manje brinuti ako vam neko od njih ne odgovara i jednostavno uključiti u život i druge ljude", kaže Trespicio. Ako ste singl, to ne znači da ste u celibatu - u vašoj grupi poznanika sigurno ima muškaraca koji vam se dopadaju koji mogu biti odličan izbor za seks. Sve dok ste otvoreni i iskreni prema vašim partnerima i praktikujete siguran seks, nema razloga da se ne upustite u odnose s više od jedne osobe. I kao i u slučaju druženja, i osobe za seks mogu ispunjavati vaše različite potrebe. Brak je odličan za mnoge, ali nije pravi izbor za sve ljude na svetu. "Živimo u svetu u kom više nema klasičnog 'zabavljanja' i to ne mora biti jedini način na koji ljudi pokazuju svoju privrženost nekoj osobi. Što više žene osuđuju sebe i traže se u tradicionalnim modelima veza koje više ne postoje, to će sebi stvoriti više nepotrebnog očaja i konfuzije, koji će ih sprečiti da uživaju u životu", tvrdi Mas. Šta vi mislite o tome?
