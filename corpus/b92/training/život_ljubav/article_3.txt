> Izvor: B92
> Datum: utorak 13.05.2014
> Rubrika: život_ljubav
> Naslov: Da li smo srećni u vezi bez seksa?
> Članak:

Seks je fizičko zadovoljstvo, način izražavanja intimnosti, emotivne i duhovne povezanosti. Uvek pretpostavljamo kako duge veze uključuju fizičku i emotivnu bliskost. Međutim, za neke parove seks nije ključna stvar u vezi.

On nam pomaže da se rešimo stresa, ali takođe može biti i veliki izvor stresa, piše časopis "Psihologija danas" (Psychology Today). U nekim zemljama žena nema zakonsko pravo da odbije seks kada suprug to traži od nje. U pojedinim državama SAD nedostatak seksa u braku je dobra osnova za razvod. Te države prilikom razvoda dodeljuju "status krivice" jednom supružniku i tako osoba koja je odbila seks može da postane kriva za razvod. Iako taj status ne utiče na finansijske nagodbe i pitanja starateljstva nad decom, on je razlog zbog kog se brakorazvodna parnica može ubrzati. Sociološkinja i profesorka Deniz Doneli je veliki deo svoje karijere posvetila analiziranju veza u kojima nema seksa. Svojim istraživanjima utvrdila je glavne razloge celibata i nedostatka seksualnih odnosa. 1. Protok vremena Što su veze duže, postoji veća šansa da će se među partnerima želja za seksom znatno smanjiti. 2. Stresori u vezi Čak i mlađi parovi mogu dobrovoljno odustati od seksa u vezi ako su suočeni sa mnogo spoljašnjih pritisaka. Promene u vezi takođe mogu biti uzrok celibata, a trudnoća je često jedan od glavnih uzroka. Neki parovi odreknu se seksa tokom trudnoće, a to se nastavi i nakon rođenja deteta. 3. Bolest Razvoj hroničnih bolesti nije uvek "ubica" seksa u vezi, ali znatno utiče na libido partnera. Na volju za seksom ne utiču samo fizički problemi koji su u vezi sa nekomu bolešću, već i lekovi. 4. Krivica i konflikt Verska uverenja takođe imaju uticaja na seks. Mnogi religiozni ljudi imaju bogat seksualni život, pogotovo kada je u njihovoj religiji reprodukcija visoko na lestvici vrednosti. Međutim, izloženost verskim učenjima koja nameću zabrane u seksualnom životu dovodi do toga da neki ljudi ne mogu seksualno da se izraze u svojim vezama i skrivaju svoje želje i potrebe.

Izgleda da nedostatak seksa ne mora biti poguban za vezu. Ako par svoj "celibat" vidi kao nešto što nije neuobičajeno u njihovoj normativnoj društvenoj grupi, onda ga ne doživljavaju negativno i rezultat tog celibata ne mora biti negativan. Iako je, generalno gledano, seksualna aktivnost pozitivno povezana sa zadovoljstvom u vezi, mnogo parova ne odgovara "obrascu". Oni mogu da održavaju u vezi visoke kvalitete zato što na nedostatak seksa u vezi gledaju kao na nešto što je normalno i uobičajeno. S druge strane, ako su ljudi u prisilnom celibatu, jer ih njihov seksualni život ne ispunjava, seksualno nezadovoljstvo će negativno uticati na vezu. U tim slučajevima ljudi seksualno zadovoljstvo često traže van veze, a to dovodi do novih problema s partnerom. Ponekad parovi svesno odluče da ostanu u vezi koja ih ne zadovoljava, jer osećaju da su u nju utrošili previše vremena i energije. Zbog toga ne žele da dopuste da dođe do raspada veze. Tada počinju da cene znakove privrženosti i ljubavi koji nisu seksualni. Ponekad ih njihovo društvo i porodica podstiče na to da, bez obzira na probleme, ostanu zajedno, jer su dobri jedno za drugo, pa parovi ostanu verni toj percepciji sebe kao dobrog para. Gledano sa emotivne strane, neki ostaju u vezi bez seksa jer svog partnera doživljavaju kao najboljeg prijatelja ili kao idealnog partnera. Ljubav, zajedničke vrednosti, ciljevi i iskustva vezivno su tkivo veze u kojoj nema seksa.
