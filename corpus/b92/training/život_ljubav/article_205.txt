> Izvor: B92
> Datum: utorak 8.05.2012
> Rubrika: život_ljubav
> Naslov: Šta vas može učiniti privlačnijim
> Članak:

Smisao za humor je divna osobina. Kada su vremena teška humor pomaže da se sagleda apsurdnost situacije. Veče sa prijateljima je lepše uz smeh. I svi znaju da je duhovitost ključna osobina kod osobe koju želimo za partnera.

"Dobar smisao za humor" je ono što traže pripadnici oba pola. Ovo "slaganje" između polova malo komplikuje situaciju. Studije o atraktivnosti pokazuju da su ženama atraktivniji i poželjniji duhoviti muškarci; međutim kod muškaraca je malo drugačije: oni cene smisao za humor ali im duhovite žene nisu atraktivnije. Studija autora Erika Breslera, Roda Martina i Sigala Balšina pokazuje da ove razlike u razmišljanjima verovatno dolaze od različitog shvatanja "dobrog smisla za humora" između muškaraca i žena. Kada žene kažu da žele muškarca sa dobrim smislom za humor one misle na osobu koja je i duhovita ali i koja će se smejati njihovim šalama. Sa druge strane, kada muškarac kaže da želi ženu sa dobrim smislom za humor, oni prvenstveno misle na nekog ko će se smejati njihovim šalama. Važno je napomenuti da je studija obuhvatila ispitanike koji su tražili romantičnog parnera. Ali i u tom slučaju muškarcima su žene koje ih zasmejavaju privlačnije za dugoročne partnerke. Na kraju kada se dvoje nađu u vezi, važno je da su u stanju da se međusobno zasmejavaju. Svaka duga veza sa sobom nosi i potencijalni stres. Posao, finansije, deca i zdravlje mogu uništiti romantiku koja je bila prisutna na početku veze. Par koji može da pronađe humor u svakoj situaciji ima odličan mehanizam za zajedničko suočavanje sa stresnim situacijama. 
