> Izvor: B92
> Datum: četvrtak 19.09.2013
> Rubrika: život_ljubav
> Naslov: Zaljubljivanje traje manje od sekunde?
> Članak:

Proces zaljubljivanja u neku osobu traje manje od jedne sekunde. Zapravo, potrebna je samo petina sekunde da se osećate kao da vas je pogodila Amorova strela.

Studije su pokazale kako je proces zaljubljivanja sličan onom kada neko koristi kokain. Kada se osoba zaljubi, 12 područja mozga počinje da radi zajedno i proizvodi dopamin, adrenalin, oksitocin i vazopresin, koji se oslobađaju u isto vreme. Ove hemijske supstance su odgovorne za onaj budalasti i sladunjavi osećaj. Ova otkrića pokrenula su pitanje da li se zaljubljuje naše srce ili mozak? Prema mišljenju istraživača sa Sirakjuz univerziteta, to je zaista stvar mozga, a ne srca. Utvrdili su to tako što su uradili magnetnu rezonancu mozga volontera kako bi utvrdili kako se ispuštaju pomenute supstance kada se osoba zaljubi. Zaključili su da je srce samo koncept za koji vežemo zaljubljenost. Čak je i efekat "leptirića u stomaku" samo posledica moždane akcije ispuštanja adrenalina.
