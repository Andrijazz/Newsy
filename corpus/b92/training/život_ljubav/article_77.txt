> Izvor: B92
> Datum: nedelja 11.08.2013
> Rubrika: život_ljubav
> Naslov: Zašto je Sofi rešila da provede 12 godina u celibatu?
> Članak:

Svet je opsednuti seksualnim životima drugih ljudi. To je činjenica na koju računa industrija vredna milijarde dolara. Međutim, jedna stvar opčinjava ljude više od ljudi koji imaju seks - osobe koje ga namerno nemaju. Ovo je nešto što je spisateljica i urednik u francuskom Elu, Sofi Fontanel, nedavno saznala iz prve ruke.

Njena poslednja knjiga "Umetnost spavanja u jednini" savetuje ženama da se odupru socijalnom pritisku da imaju seks i da se okrenu celibatu ako ih to usrećuje. Fontanelova je i sama imala pozitivno iskustvo sa celibatom celih 12 godina u njenim kasnim dvadesetim i tridesetim godinama. "Prvih 10 godina odraslog života provela sam imajući zaista razočaravajuć seks", izjavila je za Telegraph. A izgleda kao da ona nije jedina koja je zadovoljna životom u celibatu. Njena knjiga vrlo brzo prodata je u više od 150.000 primeraka, a u nedavnom intervjuu za magazin The Cut prisetila se: "Čim se moja knjiga pojavila u Francuskoj veliki broj ljudi počeo je da otkriva kako i oni dele moje iskustvo. Veliki broj žena, ali i muškaraca. Mnogo ljudi mi je reklo kako su prošli kroz ista iskustva ali nisu smeli nikome to da kažu". Fontanelova je tokom 12 godina celibata takođe imala problema sa ljudima koji jednostavno nisu mogli da poveruju da je to njen lični izbor. "Ljudi su dosta pričali o mojim fizičkim nesavršenostima. Govorili su mi da možda nisam dovoljno lepa i mlada i da je to razlog zašto niko neće da spava samnom. Međutim, oni nisu shvatali da ja ne želim da spavam sa drugim ljudima". Njen cilj je da predstavi ideju celibata kao izbora seksualno oslobođenih osoba - i muškaraca i žena. "Preporučujem ljudima da budu iskreni prema sebi. Ukoliko vodite ljubav i razočarani ste, onda prestanite. Povratite svoju slobodu. Nemojte se plašiti da budete sami, i nemojte se plašiti da budete sami duže vreme. Ne verujem da što više seksa imate, to ga više želite i to vas čini boljim ljubavnikom. Mislim da je potrebna i želja da ga imate i to je ono što vas čini boljim. Ako prestanete da vodite ljubav, to ne znači da ćete zaboraviti kako se to radi. Međutim, kada pauzirate neko vreme, i ponovo se vratite seksualnoj aktivnosti, to je neverovatan osećaj pošto je sve novo", tvrdi Fontanelova.


