> Izvor: B92
> Datum: ponedeljak 3.02.2014
> Rubrika: život_ljubav
> Naslov: Kako "statistički" pronaći ljubav svog života?
> Članak:

U ljubavi je potrebno imati samo tri želje, jer je tako, statistički, lakše doći do partnera, tvrdi Taj Taširo, profesor Univerziteta u Merilendu.

Kao i Aladin, treba izdvojiti tri najvažnija atributa koje idealna osoba mora da ima. Na primer da bude lepa, inteligentna i zabavna, ali ne može se tražiti i da bude bogata, jer postoji velika verovatnoća da takvu osobu nećemo nikada naći. Američki stručnjak smatra da je naš pristup idealnoj osobi pogrešan i apeluje na samce da se u potrazi za voljenom osobom usredsrede na ono najvažnije. U svojoj knjizi "Nauka o večnoj sreći" (The Science of Happily Ever After) on objašnjava da "tradicionalni pristup vodi ka tome da umesto vrapca u ruci, poželimo goluba na grani", prenosi "Njujork post". "Hoćemo sve, a ostajemo bez ičega", kaže Taširo, istačući da je neophodno promeniti način na koji sebi tražimo partnera. Osnovno, po njemu, je da se ne "razbacujemo sa željama". Dovoljno je izdvojiti tri želje, tj. karakteristike koje bismo voleli da nađemo kod drugog. Upitan kojim kvalitetima treba dati prednost, Taširo kaže da to svakako nisu ni lepota, ni bogatstvo jer oni nisu garancija za sreću u ljubavi. Bolje je, smatra on, poželeti "simpatičnu", "dobru" osobu sa "smislom za humor".
