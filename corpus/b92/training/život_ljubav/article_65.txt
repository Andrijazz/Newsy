> Izvor: B92
> Datum: nedelja 29.09.2013
> Rubrika: život_ljubav
> Naslov: Kad ljubavnoj vezi treba terapija...
> Članak:

Mnogi ljudi nisu ni svesni da prave grešku time što izjednačuju ljubav sa ljubavnom vezom. Misle da je dovoljno da pronađu "pravu ljubav" pa da će automatski da ostvare veoma dobru vezu i, kasnije, brak.

U stvarnosti taj automatizam ne postoji. Svedoci da je tako smo mi koji se bavimo terapijom partnerskog odnosa, veze ili braka. Za terapiju para se odlučuju upravo oni koji se snažno vole, ali koji, uprkos tome, nisu u stanju da uspostave stabilnu i kvalitetnu ljubavnu vezu. Kako je moguće da se dvoje vole, ali da ne mogu da ostvare zadovoljavajuću ljubavnu vezu? Razlog je što svako od njih ima takvu predstavu o tome kako ljubavna veza treba da izgleda koja se ne uklapa sa partnerovom. Ona, na primer, očekuje od njega, ako je zaista voli, da njene želje za njega budu prioritet i da se on trudi da ih ispuni. On očekuje od nje, ako ona njega zaista voli, da njegove želje stavi na prvo mesto i da ih što pre ispuni. Zato se njihova ljubavna veza pretvara u borbu ko će koga naterati da ispunjava želje onom drugom. A razlike između predstava mogu da se tiču mnogih stvari. Kada se ljudi vole, ali ne mogu da uspostave zadovoljavajuću dugotrajnu i stabilnu vezu, verovatno je problem u tome što imaju različite predstave o ljubavnoj vezi. Posledice su da se često svađaju, raskidaju, nakon čega se strasno mire, jasno pokazujući drugima i sebi da ne mogu bez onog drugoga, ali ni sa onim drugim. Ovakve veze postaju veoma naporne posle dovoljno dugog perioda nestabilnosti, što na kraju dovodi do konačnog raskida.

Šansa koja bi mogla da ovakvom paru pomogne da spasi svoju vezu je da potraži pomoć stručnjaka - psihoterapeuta koji je specijalizovan za rad sa parovima i bračnim drugovima. Zadatak ovog stručnjaka je da pomogne paru da osvesti svoja očekivanja od veze i od drugog partnera, da im pomogne da prepoznaju one aspekte u kojima se slažu, kao i one aspekte odnosa i života u kojima postoje važne razlike. Nakon što pomogne da se jasno definišu i osvetle važne razlike u predstavi o ljubavnoj vezi, partnerski terapeut pomaže paru da se dogovori, da nađe rešenje, da pronađe onaj način ponašanja koji je prihvatljiv i jednom i drugom partneru. To nekada uspeva, a nekada ne. Uspešnost je takva da svakako vredi pokušati. Mnogi ljudi koji su u nezadovoljavajućem partnerskom odnosu - pogotovu muškarci - imaju otpor da svoju intimu predstave nepoznatoj osobi: terapeutu. Način samopomoći je jasno razumevanje svoje i partnerove predstave o tome kako treba da izgleda zadovoljavajuća ljubavna veza. Već samo uviđanje razlike ljubavi i ljubavne veze može da bude lekovito. 
