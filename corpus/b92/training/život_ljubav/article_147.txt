> Izvor: B92
> Datum: ponedeljak 27.08.2012
> Rubrika: život_ljubav
> Naslov: Spasao joj život, pa se njom oženio
> Članak:

Beograđanka Tatjana Rašević (30) pre dve godine survala se u ambis na Suvoj planini i samo čudom preživela. Čoveka koji ju je spasao pronašla preko Fejsbuka i nedavno su se venčali na istom mestu.

Tanja nije ni sanjala da će najstrašniji trenutak u njenom životu postati izvor njene velike ljubavi i sreće. Sudbonosno "da" rekla je na 1.800 metara nadmorske visine, na Tremu, najvišem vrhu Suve planine. Njen izabranik je Nenad Podovac (32), pripadnik 161. brigade BOA (Bataljon za obezbeđenje aerodroma) iz Niša, koji ju je spasao iz snežne lavine na istoj planini 13. februara 2010. godine. Da "život piše romane", potvrdilo se još jednom, pa će bračni par Podovac imati puno materijala za priču svojim unucima o tome kako su se upoznali i venčali. Iskustvo više imaju i svatovi, planinari, rođaci, prijatelji, novinari, ali i matičar Mirko Veličković, iz opštinske uprave Gadžinog Hana... U svatove je na višečasovni uspon krenuo i Zoran Dimitrijević, direktor Tursitičke organizacije ove opštine, koja je zadužena za promociju Suve planine. Kao što je i red, poneo je i poklon. Sa trema je odjeknuo zvuk otvaranja šampanjca koji je na leđima iznela kuma Gordana Atanasijević. "Planina je za mene svetinja kao što su i Tatjana, naša ljubav i brak. Ovo je naša zahvalnost planini što je sačuvala Tatjanu, ali i način da se borimo protiv zatvorenosti, otuđenosti i globalizacije", nabraja uzbuđeni mladoženja, koji nije krio oduševljenje što niko od svatova nije odustao iako nije bilo lako. Mnogi nisu imali nikakvog planinarskog iskustva, opreme, niti dovoljno vode, a bilo je potrebno savladati jedan od najtežih vrhova na plus 40 stepeni. "Na ovoj planini dva puta doživljavam čudo. Prvi put kada sam pala sa visine od 70 metara. Akcija spasavanja trajala je 15 sati. 'Izvukla sam' se sa šest slomljenih rebara, uganutom rukom, nogom, ma bilo je čudo što sam uopšte ostala živa", priča uzbuđena mlada, koja se posle pada oporavljala mesecima. U međuvremenu je upoznala ljude koji su je spasli. Sve, osim Nenada. On nije pokazivao želju da je upozna, a ona nije htela da on pomisli da je nezahvalna. "Tek sam pre nekoliko meseci uspela da ga pronađem na Fejsbuku. Počeli smo sa dopisivanjem i ja sam mu se poverila da mi je želja da ponovo dođem na Trem. Pao je dogovor da organizujemo uspon 20. jula", priseća se mlada, kojoj je i ovaj uspon bio sudbonosan. Ljubav na prvi pogled, prvi poljubac na Tremu, a posle mesec dana venčanje. "Ako bog da, i našeg prvenca ćemo krstiti ovde", najavljuje mladoženja, kome prijaju šaljivi komentari da je "on spasao Tatjanu, ali da njemu više nema spasa od bračnog života". 
