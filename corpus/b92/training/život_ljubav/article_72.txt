> Izvor: B92
> Datum: petak 30.08.2013
> Rubrika: život_ljubav
> Naslov: Je li normalno imati seks svakog dana?
> Članak:

Ima li ičega lošeg u uživanju u seksu svakog dana? Možemo li se tako povrediti, ili to ipak predstavlja nekakav psihički problem?

Uopšteno govoreći, nema ničeg lošeg u svakodnevnom seksu, sve dok su oba partnera zadovoljna time i žive uravnoteženim životom. Seks sedam ili više puta nedeljno smatra se znatno češćim od proseka, koji iznosi tek nešto manje od dva puta sedmično, piše Gabrijela Morisi za Msn.co. Međutim, brojni parovi koji u fazi medenog meseca osećaju snažnu požudu vrlo često praktikuju seks svakog dana, i to je sasvim u redu. To je deo zdravog seksualnog života i odražava strast koju partneri osećaju jedno za drugo dok žele da se intimnije dobro upoznaju. Ukoliko su partneri već neko vreme u vezi, na primer nekoliko godina, a i dalje svakodnevno uživaju u seksu, mnogi će to komentisati rečenicama tipa 'Kako vam to uspeva?' ili pak 'U čemu je vaša tajna?'. Postoji nekoliko načina komunikacije u vezi, verbalno i neverbalno, a komuniciranje i međusobno povezivanje kroz seksualnu intimnost je sjajan način učvršćivanja veze među partnerima. Jedini problem nastaje kada jedan partner više ne želi toliko često da uživa u seksu koliko drugi i tada o učestalosti seksualnih odnosa treba 'pregovarati'. Većina partnera u nekom trenutku veze suočava se sa ovim problemom, a jasna i otvorena komunikacija je najbolji način da oba partnera budu zadovoljna i da njihove potrebe budu zadovoljene. Drugi problem javlja se ukoliko su se partneri toliko fokusirali na seks pa ne znaju da se povežu ni na jedan drugi način. Seks može biti odličan način povezivanja, rešavanja sukoba, kao i izvor užitka i zabave, ali on nikako ne bi trebalo da bude jedina aktivnost u kojoj oba partnera jednako uživaju i jedina njihova zajednička aktivnost. Stoga, ukoliko partnerima svakodnevni seksualni odnosi ne štete, svakako bi trebalo još da se pobrinu da njihova veza i život budu uravnoteženi i da potraže i druge zajedničke interese, koji god oni bili. Isto tako, ako ste sami, seks svakog dana nije štetan, iako s druge strane odražava jednodimenzionalni pristup životu. U skladu s time, ako kao slobodna osoba često praktikujete seksualne odnose s različitim partnerima, povećavate potencijalnu izloženost riziku od nesigurnog seksa, o čemu svakako valja voditi računa. Bilo da ste u vezi ili niste, postoji nekoliko znakova koji mogu ukazivati da vaš svakodnevni seks nije baš zdrav te da graniči sa seksualnom ili ljubavnom zavisnošću ili pak prisilom. Ako vrlo često razmišljate o seksu, planirate svoju sledeću seksualnu aktivnost, tražite seks veći deo dana ili noći i zbog toga se ne možete fokusirati na posao, učenje i dnevne obaveze, tada je to zaista problem. Ukoliko seks većinu vremena dominira vašim mislima, pa zbog toga ne odlazite na posao, zaboravljate da platite račune, provodite dosta vremena na internetu i izbegavate ostale delove života koji nemaju veze sa seksom, tada je to definitivno problem. Parovi bi i izvan spavaće sobe trebalo da imaju celi niz zajedničkih interesa. Ukoliko ih imaju i uz to uživaju u svakodnevnoj strasti u spavaćoj sobi, tada u tome nema ničega lošeg. Foto. freedigitalphotos.net/imagerymajestic
