> Izvor: B92
> Datum: utorak 4.09.2012
> Rubrika: život_ljubav
> Naslov: Srebrenica - prvi mešoviti brak
> Članak:

Kada Almir Salihović i Dušica Rendulić u maju kažu "subonosno da", njihov brak ući će u anale kao prvi mešoviti brak u Srebrenici od 1995. godine.

Pre rata, u tom delu BiH bilo je čak 33 odsto mešovitih brakova. Kada je musliman Salihović pre dve godine saopštio prijateljima da je zaljubljen u hrišćanku, dete iz srpsko-hrvatskog braka, njegovi prijatelji su bili neprijatno iznenađeni i rekli mu da je to "ludost" i "ravno samoubistvu". Almir se nije obazirao na njihova "upozorenja" i sa Dušicom je planirao da se venča u maju 2013, prenose banjalučke "Nezavisne" pisanje kanadskog lista "Toronto star". Salihović je svoju buduću suprugu upoznao u maju 2010. godine u Tuzli, gde je ona tada živela. Salihović je i sam jedno vreme živeo u izbegličkom centru u Tuzli, da bi se pre nekoliko godina preselili na periferiju Srebrenice. Rendulićeva, inače iz hrvatskog Gospića, bila je te 2010. godine u poseti svojoj baki u jednom selu u blizini Tuzle. Salihovića je upoznala na lokalnoj pijaci, a zavela ga je, kaže, tako što je tik ispred njega namerno ispustila flašu mleka ne bi li je primetio. Dan kasnije, imali su prvi sastanak, a sedam dana kasnije i "zvanično" su postali par. Novembra 2010, preselili su se u Srebrenicu na plac Almirove majke na kome im je nemačka humanitarna agencija "Habitat for Humaniti" izgradila kuću. Pre sedam meseci postali su ponosni roditelji malog Jusufa i kažu da, za sada, ne planiraju drugo dete, ali samo zbog ekonomske krize. Amir i Dušica žive potpuno skromno, on je kosač trave za firme i lokalne penzionere i zaradi oko 75 dolara mesečno. Od humanitarne organizacije dobijaju osnovne životne namirnice, kao što su brašno, šećer, ulje, a nedavno su dobili 10 ovaca i 14 kokošaka. Dušica priznaje: "Jesmo siromašni, ali smo srećni, a imamo i podršku naših porodica." Njen jedini san je da se venča u beloj venčanici. Njihovo zajedništvo i sreću, međutim, ne odobravaju svi u Srebrenčani, a jedna od njih je i Šefika Halilović (47) koja kaže da bi ona, ukoliko bi njen sin doveo Srpkinju, rekla: "U redu, živi s njom, ali ne pod mojim krovom." Ona, doduše, priznaje da bi sinu to rekla i u slučaju da se oženi Kanađankom, a kao opravdanje navodi da je tokom rata izgubila muža i još 14 članova šire porodice. Dušica, pak, ne haje za mišljenje Srebrenčana i u udaji za muslimana vidi prednost. "Kao hrišćanka, uvek sam volela Božić, zbog kolača i poklona, ali i muslimanski praznici znaju biti predivni", kaže ona dodajući da najviše uživa u bajramskoj baklavi. U Srebrenici danas živi skoro 12.000 stanovnika, od kojih je polovina Bošnjaka. Srebrenica je još od rata podeljen grad, u koji se danas polako vraća predratno stanovništvo, navodi kanadski list.
