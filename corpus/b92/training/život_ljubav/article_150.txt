> Izvor: B92
> Datum: utorak 14.08.2012
> Rubrika: život_ljubav
> Naslov: Pola veka braka bez svađa
> Članak:

Za poslednjih desetak godina više od 1.000 bračnih parova u Boru napunilo je pet decenija bračnog života, a među njima su i Mirjana i Ljubiša Žikić koji ove godine slave "zlatnu svadbu" i za pola veka bračnog života nikada se nisu posvađali.

Žikići leto provode u Ljubišinom rodnom Sumrakovcu kod Boljevca, u lepo uređenom dvoruštu porodične kuće, koja je podignuta davne 1939. na dan njegovog rođenja. "Odrastao sam sa babom i dedom, završio školu, zaposlio se. Često sam bio na putu, ali razumevanjem i dogovorom se usklađuje brak, uvek neko mora da popusti ili ona ili ja", rekao je Ljubiša Tanjugu, dodajući da je vreme brzo proletelo i da ne može ni da zamisli da je već prošlo 50 godina. Očekujem još toliko, ali to je naravno, nemoguće, kroz šalu kaže Ljubiša penzionisani komercijalista. Ističući da kod njih nema glavnih i da sve se rešava dogovorom, Ljubiša dodaje da je najsrećniji bio kada im se rodila ćerka i kada su dobili dva unuka. Mirjana i Ljubiša upoznali su se davne 1962. godine u Bogovni kod Boljevca, gde su se i zavoleli. Prve simpatije rodile su se na sedmojulskoj proslavi, na istorijskom Valja Rnžu, a sudbina je tako htela da im se ćerka dve godine kasnije rodi baš 7. jula. "Bio je to najsrećniji dan u našem životu, jer sam želela da rodim žensko dete", kaže Mirjana. Posle toga sve mi je u životu i u braku bilo lepo. Bila sam srećna u braku i to bi poželela svakom mladom bračnom paru. Nismo imali nikakve rasprave i nikada se nismo posvađali, ističe Mirjana. Mirjana i Ljubiša vezu od nekoliko meseci krunišu brakom dok su još radili u Rudniku mrkog uglja u Bogovini. Početkom 70-tih prelaze u Bor, gde provode radni vek i dočekuju penziju, ali, kako kažu, u Ljubišinom rodnom selu ipak im je najlepše. "Dok smo radili skoro svake godine išli smo na more. Kad smo otišli u penziju počeli smo stalno da dolazimo u Sumrakovac, naročito tokom leta", kaže Ljubiša. Kćerka Jasmina Micić, koja slobodno vreme često provodi sa svojim roditeljima, pamti detinjstvo puno lepih uspomena. Govoreći o braku svojih roditelja, ona kaže da je bio toliko srećan da bi ga poželela svim ljudima sveta. "Oni se nikada nisu posvađali, nikada se nisu zamerili, nikada jedno drugome ružnu reč nisu rekli. Imali su puno razumevanja, a i ja sam sve ove godine bila jako srećna uz njih kao njihova ćerka", s ponosom priča Jasmina. Predsednik Gerontološkog društva u Boru, Siniša Kostić kaže da od oko 1.000 bračnih parova koji su u Boru napunili pet decenija bračnog života, tek svaki treći učestvuje na manifestaciji "Zlatna svadba". On je izrazio očekivanje da će se ovogodišnjoj manifestaciji, koja je u Boru zaživela 2002. godine, sredinom oktobra pridružiti oko 150 bračnih parova.
