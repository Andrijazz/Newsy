> Izvor: B92
> Datum: petak 27.04.2012
> Rubrika: život_ljubav
> Naslov: Samo 4 prilike za pravu ljubav?
> Članak:

"Ima puno riba u moru" obično se radi utehe kaže osobi čije je srce slomljeno, ali da li je to zaista tako?

Naime, ako je verovati jednom nedavnom britanskom istraživanju, ljudi se u proseku zaljubljuju četiri puta tokom života. Prema pisanju "Dejli mejla", odluku da se "skrase", ljudi najčešće donose u 27-oj godini, a 33 odsto od ukupno 2.000 ispitanika je reklo da je to učinilo sa svojom prvom ljubavi. Četiri od deset osoba "stalo je na ludi kamen" u drugom pokušaju zaljubljivanja, premda je njih 67 odsto priznalo da gorko žali što su svoju prvu ljubav pustili da ode. Najbolje godine za zaljubljivanje su dvadesete. Osam od 10 ispitanika reklo je da je tada doživelo svoju prvu ljubav, četiri od 10 tokom 30-ih, a gotovo trećina nakon 40-e. Istraživanje je, takođe, pokazalo da se 41 odsto ljudi zaljubilo u "pogrešnu" osobu, najčešće u vidu kolege/koleginice sa posla. Iako svesni posledica lošeg izbora, 77 odsto ispitanika misli da da ljudi ne mogu da biraju kada će se zaljubiti, ni u koga. 
