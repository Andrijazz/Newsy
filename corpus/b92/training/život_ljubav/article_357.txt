> Izvor: B92
> Datum: subota 24.12.2011
> Rubrika: život_ljubav
> Naslov: Zašto muškarci vole "loše" devojke?
> Članak:

Iako neki momci kažu da vole "dobrice", drugi priznaju da ih privlače pomalo bezobrazne devojke. Zbog čega?

"Na prvoj godini faksa upoznao sam jednu totalno otkačenu ribu za kojom sam poludeo. Stalno smo izlazili i bio sam spreman da sve učinim za nju. Pomalo je bila neuhvatljiva i to me je posebno privlačilo. Znao sam da se sviđa mnogima, a mislim da je uživala u tome što nikad nisam znao na čemu sam. Bila je neuhvatljiva i potpuno me je očarala", prisetio se Dario T. jedne svoje fakultetske romanse. Istina je da nevaljale devojke itekako intrigiraju muškarce, baš kao što su i "loši" momci neodoljivi damama. Šta im se to toliko sviđa kod "zlica"? To što im ovakve devojke pružaju sasvim novo iskustvo - neretko su upravo one te koje iniciraju druženja, a čini se da je samopouzdanje kojim zrače za neke fatalno. Drugi pak kažu da im se sviđa kad nisu samo oni ti koji moraju da vode igru, vole i npr. kad devojke daju ideje za izlazak, a nekima se sviđa uzbuđenje koje donosi druženje sa "zloćama". Čak ih se i plaše, ali to je upravo i deo njihove privlačnosti.

Mnogi stručnjaci za ljudske odnose smatraju da će upravo ona žena koja uspe da deluje misteriozno, zanimljivo i pomalo vragolasto biti ta koja će naterati muškarca da joj se obaveže! Ešli Benson, mlada zvezda serije "Slatke male lažljivice" (Pretty Little Liars) u kojoj igra Hanu Marin, kaže da se muškarcima sviđa to što s devojkama koje se ne uklapaju u opis klasičnih dobrica mogu biti mnogo opušteniji. "Mislim da je stvar u tome da momci vole kad ste nevaljali i sarkastični. Uvek nešto prokomentarišem u svom stilu i čini mi se da im se to sviđa. Oni vole otvorene i iskrene devojke, a ja zaista kažem šta mi je na umu. Na primer, 'Oho, pa ti stvarno nisi zabavan, dobro ti to ide', ili sličan ironičan komentar će ih sigurno zainteresovati. Muškarci se ponekad ponašaju kao da mogu da osvoje svaku devojku, zato ih treba malo spustiti na zemlju", tvrdi Ešli. Muškarci vole žene koje se ne boje da izraze svoje mišljenje i koje predstavljaju izazov. "Momci potajno poštuju žene koje su jake, samouverene i imaju sopstvene snove. Oni ne žele očajne žene bez strasti i volje. Bitno je imati živahan stav koji će vas pretvoriti u divu", smatra Šerli Argov, autorka knjige 'Zašto muškarci vole kučke" (Why Men Love Bitches). Šta još momci vole kod "kučki": 1. Izlasci sa nevaljalim devojkama se pamte Momci nikad ne znaju kako će izlazak sa "lošim" devojakam da se završi. Nevini izlazak u grad može se završiti u nekom ludom klubu do sitnih sati, a nevaljale devojke su prave majstorice kad je reč o "partijanju". 2. Nisu previše zahtevne Iako to ne mora da bude istina, neki su muškarci uvereni kako ih "loše" devojke neće gnjaviti izlivima nežnosti, romantičnim porukicama ili stalnim zivkanjem. Osim toga, sa njima nikad nisu sigurni na čemu su, pa je i to dodatni faktor uzbuđenja. 3. U njihovom društvu mogu da budu opušteni Prljavi vicevi, bezobrazne opaske ili slične stvari, kažu mnogi momci, neće sablazniti "loše" devojke, pa im je i to plus u muškim očima. 4. Super se snalaze u muškom društvu "Bezobraznice" imaju više zajedničkog s muškim polom nego dobrice. To momcima odgovara, jer im nije problem da se poistovete s njima. Oni u njima vide ne samo ribu već i ortakinju. Budući da su obično spremne za zabavu, omiljene su u muškom društvu. Izlasci im nisu nepoznanica, pa muškarci ne moraju da brinu da li će se smoriti i zavući u neki ćošak. 5. Samostalne su "Nevaljale" devojke vole da su nezavisne, pa im nije ni na kraj pameti da vode razgovore u stilu "šta smo mi sada". Uživaju u muškoj pažnji i nikad ne otkrivaju previše osećanja. One žive za trenutak i ne opterećuju se formalnostima.
