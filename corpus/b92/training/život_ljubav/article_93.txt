> Izvor: B92
> Datum: sreda 15.05.2013
> Rubrika: život_ljubav
> Naslov: Da li ste spremni na emotivnu prevaru?
> Članak:

Nepisano pravilo je da ako ste u vezi, ne treba da razmenjujete poljupce, dodire ili telesne tečnosti sa drugom osobom. Jednačina je jednostavna: seks = neverstvo.

Međutim, "prevara" sada ima i novo značenje i to zahvaljujući društvenim medijima. Emotivna prevara - duboka, strastvena veza među ljudima koji je možda nisu ni svesni - deluje kao najveća pretnja s kojom se do sada suočila institucija braka. Emotivno neverstvo nije nešto o čemu su mogli da razmišljaju naše dede i bake, jer je nekada broj ljudi s kojima smo imali priliku da flertujemo bio daleko manji. Broj neverstava porastao je sa zapošljavanjem žena, koje su na radnom mestu dobile priliku da uđu u kontakt i sa osobama s kojima ne komunicira njihov partner. Zatim su se pojavili i Facebook i Twitter sa mogućnostima "bezazlenih" online flertova i "prijatelji" koji nekada imaju bolji uvid u naše živote, nego naši partneri. Intenzivna, ali nevidljiva, erotična, ali neisprobana - emotivna prevara je opasna, stvara zavisnost i lako joj je se predati. Uz tako zamagljene granice između "dobrog" i "lošeg", teško je pronaći prihvatljivo ponašanje. Da li ste i vi podlegli ovakvom vidu prevare, možete saznati, ako rešite test koji sledi. Ako imate najviše odgovora "da" na postavljene konstatacije i pitanja, plivate u "opasnim vodama". Da li imate negativno mišljenje o prijatelju vašeg partnera / partnerke? Ako je tako, možda pronalazite izgovor da emociju tražite i izvan veze, zato što vam ona ne pruža sve što vam je potrebno. Da li se ponašate kao da ste slobodni? Što više govorite o vašem partneru s drugima, to im delujete manje dostupno. Ako namerno ili nenamerno propustite da pomenete da ste u vezi, društvo će reagovati kao da ste "singl". Da li se vodite "dvostrukim aršinima"? Mnogi osuđuju druge zbog flerta na društvenim mrežama, dok svoju komunikaciju smatramo uvek bezazlenom. Da li imate seksualne fantazije o drugim ljudima? Iako u tome nema ničeg lošeg, ukoliko stalno maštate o istoj osobi, veća je šansa da ćete u jednom trenutku pokleknuti pred izazovima. Da li imate tajne? Da li ste otvorili tajni mejl, šifre i zaključavate telefon? U iskrenoj vezi, u idealnom slučaju, takva tajnovitost je nepotrebna. Da li razmenjujete intimne detalje iz života sa ljudima koji vam se dopadaju? To je jedna od stvari koja lako može da dovede do zaljubljivanja. Da li ste žena? Psiholozi kažu da su žene te koje češće mešaju blizak odnos sa zaljubljenošću i prelaze sa maštanja na "dela". Da li lažete partneru s kim se viđate? Ako se on/ ona oseća ugroženo zbog vašeg novog "prijatelja", da li ćete ipak nastaviti da se viđate s njim? Bilo bi dobro da sebi postavite direktno pitanje: da li bi moj partner bio uznemiren kad bi me sad video s ovom osobom? Da li bih lagao/ lagala o tome šta radim s njim? Ako je odgovor "da", onda razmislite šta bi trebalo da uradite sa vašim ljubavnim životom.
