> Izvor: B92
> Datum: ponedeljak 19.12.2011
> Rubrika: život_ljubav
> Naslov: Kako muški a ne mučki raskinuti?
> Članak:

Kada se dvoje ljudi spoje i to objave celom svetu njihova priča postaje bajka sa neizostavnim srećnim završetkom. Na žalost ova bajka u najvećem broju slučajeva na volšeban način postaje horor priča za onoga ko biva ostavljen.

Ovom prilikom pokušaćemo da odgovorimo na pitanje kako ostaviti devojku koja je već počela da obilazi radnje sa benkicama i dečijim krevetićima. Kada raskidate sa devojkom sa kojom ste bili u neobaveznoj i kratkoj vezi, "posao" bi trebalo da bude lak, osim ako niste baksuz jer ste ostvarili odnos sa damom koja ima iskrivljenu sliku o vašem odnosu. Sa takvim devojkama, na žalost, morate biti grubi. To je situacija kada devojka stvori veštačku "istinu" o vama dvoma, tvrdeći svojim drugaricama da je vaša ljubav savršena i da je samo pitanje trenutka kada ćete otići pred oltar. Muškarac u takvoj vezi čim shvati da devojka na silu preuveličava nešto što je mlakog intenziteta i čim vidi koliko je ona ozbiljna u svom samozavaravanju odmah "beži" jer vidi je đavo odneo šalu. Kako god da je raskinuo sa ovakvom devojkom stvoriće se drama. Najviše će pogrešiti ako krene onom taktikom tipa "Ti si divna i savršena, u meni je problem, ja te ne zaslužujem". Verujte to vam NEĆE upaliti jer će dotična dama učiniti sve da vas ubedi i zamoli da ipak ostanete sa njom jer će ona od vas napraviti boljeg čoveka, ona će da vam pomogne... Ubrzo muškarac uviđa da je trebalo da raskine ili putem bezlične poruke ili da je jednostavno trebalo samo da ispari sa lica zemlje, odnosno da prestane da se javlja na telefon i da izbegava mesta gde bi eventualno mogao da sretne svoju nesuđenu ženu. Ako pak ovakvoj devojci pokušate iskreno da kažete da je ona u zabludi i da vaša priča nema budućnosti niti emotivne dubine i da jednostavno niste "kliknuli" ona će ostati u čudu. Prvo će biti šokirana, a ubrzo zatim će krenuti ciklus raspoloženja koji će se iznova i iznova ponavljati. Prvo će plakati ubeđujući vas da će se truditi da vam dokaže da niste u pravu ako joj date šansu. Kad to odbijete ona će naglo od cica mice postati razgoropađena lavica koja će tako da riče na vas upućujući vam uvrede i teške reči i osude da će vam se dići kosa na glavi. Kada shvati da je preterala ona će početi da vam se izvinjava emotivno vas ucenjujući i objašnjavajući da će dići ruku na sebe ako je ostavite jer ne može da zamisli život bez vas. I vi ćete se naći u nebranom grožđu, svesni da bi najbolje bilo da ste, kao što već rekosmo, samo isparili iz njenog vidokruga, a nju ostavili da se pita da li ste uopšte i postojali ili ste bili samo plod njene ionako bujne mašte. Najlakši je raskid ako ste se oboje već zasitili i ohladili. To su prijateljski raskidi i ako ste oboje normalni ljudi možete i nakon raskida ostati u kontaktu. Naravno, raskidi su uvek bolni ali su lakši ako raskidate sa emotivno i intelektualno zrelom i zdravom osobom. Ako vaša devojka nije previše sujetna iako vas voli ona će vas pustiti da odete jer će shvatiti da vas ne može zadržati na silu. Ona će raskid primiti teško ali dostojanstveno. Na žalost malo je ovako realnih i velikodušnih i muškaraca i žena. Opšte je poznata činjenica da veze hrane i ono najbolje i ono najgore u nama. Hrane naše emocije ali i našu sujetu. Zbog toga raskid donosi gubitak tih nežnih emocija ali i što je još gore predstavlja ogroman udarac za našu sujetu. Uvek je nepoznanica kako ćemo se u raskidu poneti, kao kukavice ili junački. Previše sujetne devojke prosto neće moći da poveruju da su one razlog raskida. Ubeđivaće svoje partnere da je problem u njima jer su neozbiljni, neiživljeni, loših navika i karaktera. Međutim, takva devojka će dramiti burno ali kratko. Njena sujeta joj neće dozvoliti da se dugo ponižava pred vama. Ostaćete joj u sećanju kao "stoke" ili "mlakonje" jer niste bili u stanju da se nosite sa njenim kvalitetima. Sa ovakvim devojkama nije bitno kako raskidate ali morate biti spremni na to da će vas olajavati po gradu i da ćete iznenada dobiti čitav niz negativnih karakteristika tipa "mali mu je", "smrdi mu iz usta", "glup je ko ćuskija", itd. Najteže je raskinuti sa devojkom koja vas jako voli i protiv koje nemate ništa. Svesni ste da je vredna pažnje ali jednostavno vi to ne osećate više. Gotovo je nemoguće odgovoriti na pitanje šta raditi u tom slučaju. Ako pri raskidanju krenete preterano da joj laskate uvredićete njenu inteligenciju. Jer ako joj kažete da je prelepa, pametna, dobra, zanimljiva, seksi, ona će vam uvređeno postaviti logično pitanje :"pa zašto onda raskidaš sa mnom?". Ako budete suviše okrutni prema njoj ni to neće biti fer jer to nije zaslužila devojka koju ste nekad voleli. Ako joj se obratite kao da joj činite uslugu tipa "ti si previše kvalitetna devojka za mene nadam se da ćeš naći nekog boljeg od mene" i to će zvučati neiskreno pa zbog toga i uvredljivo. Sa takvom devojkom ne treba da raskidate ni postepeno tako što ćete sve ređe uspevati da se vidite sa njom i tako što ćete već imati neku drugu. Takav tretman jednostavno nije džentlmenski i nedopustiv je ako je devojka onakva kakvu smo opisali. Prema takvoj dami ne treba ni da zauzmete "profesorski" stav. Jer ti raskidi koji se pretvore u beskrajno elaboriranje problema i razloga raskida jednostavno nisu efikasni jer što da "tupite" ako ste već odlučili. Na taj način svoju devojku samo dovodite u agoniju da će se problem u jednom trenutku vašeg filozofiranja rešiti sam od sebe. Nemojte biti ni suviše nežni i senzibilni dok raskidate sa njom jer će to izgledati ljigavo. Dakle pronađite neku sredinu između svih ovih krajnosti i srećno vam bilo. Dakle, postoji više načina da raskinete sa devojkom. Koji ćete odabrati zavisiće od toga kakav vam je odnos bio i kakva je ona ličnost. Sa devojkama koje su sklone samozavaravanju morate biti grubi. Sa devojkom koja vas mnogo voli, a koju ste nekad strasno voleli i dali joj ipak lažnu nadu morate biti pažljivi i mudro birati reči. Neosporno je da šta god vi rekli, povredićete je. Jedino je važno da je ne povredite i suviše jer to nije zaslužila. Taj raskid će biti dirljiv i završiće se u suzama ali je morate ubediti da je vaša ljubav imala smisla i da će vam uvek biti draga. 
