> Izvor: B92
> Datum: nedelja 23.10.2011
> Rubrika: život_ljubav
> Naslov: Stariji ili mlađi muškarac?
> Članak:

Da li bi vam u vezi više odgovarao stariji ili mlađi muškarac? Ako imate nedoumice, pročitajte iskustva dve dame koje su od rane mladosti znale odgovor na to pitanje.

Dženet Ozard mišljenja je da mlađi muškarci imaju šire vidike i da su mnogo liberalniji. "Sve vreme tražila sam čoveka koji bi jednog dana mogao da postane moj suprug. Sa osobom u kojoj sam to pronašla srela sam se posredstvom prijateljice. U početku sam mislila da je njena namera da nas spoji osuđena na propast jer je on bio pet godina mlađi od mene (ja sam imala 40, a on 35). Štaviše, u vreme kada je trebalo da upoznam budućeg supruga, oporavljala sam se od teškog raskida sa takođe mlađim muškarcem. Tada sam mislila da mi sreću može doneti samo neko stariji. Međutim, zaljubila sam se, udala i sada imamo divnu devojčicu. Naravno, pet godina je relativno mala razlika u godinama, ali mislim da ženama ne treba da bude neprihvatljiva ni nešto veća. To nije nikakava sramota. Treba da se pomirimo sa tim da se društvo mnogo promenilo u poslednjih trideset godina, pa sada nema razloga da se stidite takvog izbora. Samo je važno da budete srećni".

Džoana Godard se s ovakvim savetom ne bi složila. Kada je upoznala svog supruga, mislila je da su približno isto godište, ali se ispostavilo da je 13 godina stariji od nje. "Bila sam u čudu, ali sam kasnije shvatila da je tako velika razlika najveći blagoslov u našoj vezi. Sa starijim muškarcima nikad nije dosadno. Čak i u četrdesetoj godini on je pokretna enciklopedija i neverovatan zabavljač. Nikada ranije mi sa mlađim momcima nije bilo tako uzbudljivo. Međutim, to nije sve. Čak i kada sam najgore volje i jedva čekam da se posvađam (obično u PMS-u), on me nikada ne osuđuje niti 'zagriza mamac'. Jednom mi je rekao da je još davno naučio da se žene tako ponašaju s vremena na vreme i da ne reaguje na svađalački stav. Ipak, najvažniji razlog zbog kog obožavam činjenicu da sam sa starijim čovekom su emocije koje on budi u meni. I kada budem stara i izborana, i tada ću biti 13 godina mlađa od njega, a on će me smatrati 'lepom mladom suprugom'". Kakva su vaša iskustva?
