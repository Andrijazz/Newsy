> Izvor: B92
> Datum: nedelja 24.06.2012
> Rubrika: život_ljubav
> Naslov: Zajednički život pre braka: da ili ne?
> Članak:

Zajednički život pre braka je pravilo savremenog života.

Broj parova koji se odlučuju na ovaj korak znatno je porastao u poslednjih desetak godina. Međutim, hoće li ti parovi nužno i da ostanu zajedno? Nije teško razumeti zašto je zajednički život pre braka tako popularan. Zvuči mudro da se "napravi test" i vidi koliko je veza jaka. Ali, psiholozi tvrde da to ne funkcioniše tako. Nekoliko studija je pokazalo da su parovi koji žive zajedno pre braka, češće razvode kasnije. Pored toga, parovi koji su živeli zajedno pre braka na kraju su bili i manje zadovoljni. Psiholozi kažu da je to zbog toga što muškarci i žene počinju nevenčano da žive iz različitih razloga. Žene, jer veruju da će to dovesti do braka, očekuju da će ih muškarac zaprositi, navodi psiholog Helen Najtingejl. Muškarci, tumači ona, tako odgađaju obavezu jer nisu sigurni da to istinski žele. Kasnije pristaju na brak iz čiste lenjosti - potiskujući probleme koji izlaze na videlo u teškim vremenima kroz koja prolazi svaki bračni par. Istraživanje američkih naučnika je pokazalo da je 19 odsto onih koji su živeli zajedno pre vjenčanja kasnije zatražilo i razvod, u odnosu na 12 odsto onih koji su počeli da žive zajedno pošto su se venčali. Autorka istraživanja Galena Roads objašnjava: "Mislimo da neki parovi koji započinju zajednički život bez jasnog dogovora o braku, na kraju završe u njemu samo zato što žive zajedno". 
