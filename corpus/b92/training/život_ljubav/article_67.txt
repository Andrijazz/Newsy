> Izvor: B92
> Datum: ponedeljak 23.09.2013
> Rubrika: život_ljubav
> Naslov: Prevara više nije najveći ubica brakova, šta jeste?
> Članak:

Nevernost je danas manji krivac za razvode nego što je to bio slučaj u prošlosti, sudeći po novom istraživanju koje je sprovela kompanija Kooperativ legal servisiz iz Velike Britanije.

Istraživači su istražili 5 miliona brakorazvodnih parnica u Velikoj Britaniji tokom sedamdesetih godina prošlog veka i otkrili da su danas skoro dvaput manje šanse da par navede prevaru kao ključni razlog za raskid braka. Njihovo istraživanje pokazalo je da je tokom sedamdesetih godina prošlog veka neverstvo dovelo do 29 odsto razvoda, dok danas svega 15 odsto parova koji se razvode navodi ovo kao ključan razlog. Moderni parovi znatno češće navode "nerazumno ponašanje" kao razlog za prekid braka - skoro 47 odsto modernih parova koji su podneli zahtev za razvod naveli su ovo kao ključni razlog, dok je u prošlosti to činilo svega 28 odsto parova. Sudeći po listu "Gardijan", pojedini primeri "nerazumnog ponašanja" uključuju osećaj krivice koji muž nameće supruzi kada želi da izađe napolje sa drugaricama, muža koji želi da promeni pol i bračnog partnera koji reši da podigne celokupnu ušteđevinu. 
