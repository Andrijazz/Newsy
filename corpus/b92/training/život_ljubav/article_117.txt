> Izvor: B92
> Datum: četvrtak 17.01.2013
> Rubrika: život_ljubav
> Naslov: U 89. našla ljubav svog života
> Članak:

Beti Džejn Olshaus provela je 88 godina kao neudata žena, a onda je u staračkom domu upoznala - gospodina Pravog.

Nakon što je skoro devet decenija sama, Beti Džejn Olshaus nije imala posebne planove za Dan zaljubljenih. Selila se u Mejsonik vilidž, starački dom u Pensilvaniji. Ova 88-godišnjakinja je tokom života čula sigurno svakakve priče o ljubavi: desi vam se kad je najmanje očekujete, sve je u tajmingu, nikad se ne zna... Odrastajući u vreme pre nego što su neudate žene redefinisale značenje uspeha u životu, verovatno joj je i te kako bio poznat termin "usedelica". "Nije da nisam izlazila na sastanke - imala sam dosta udvarača, ali me nijedan nije zaprosio", kazala je Olshausova za Yahoo! Shine. A onda je "naišao on". "On" je Volter Louman, stanovnik istog staračkog doma u koji se uselila Beti Džejn, 10 godina mlađi od nje. Upoznali su se nekoliko meseci po nejnom dolasku. Volter, udovac već 10 godina, prišao joj je u trpezariji i zamolio je da mu se pridruži na večeri. Beti je bila iznenađena, jer, kako kaže "većina ljudi ovde ne razgovara". "Pretpostavljam da je to bila ljubav na prvi pogled za njega - a i za mene", kazala je u intervjuu za Pittsburgh Tribune-Review. "Sledećeg dana sam pomislila,  i nastavila da brinem o njemu". Posle šest meseci provedenih u razgovorima za večerom, Volter je bio spreman za sledeći korak - onaj koji Beti nikad nije načinila. "Rekla sam mu da moram da razmislim", kaže ona kroz smeh. Trebalo joj je 24 sata da promisli da li posle svih ovih godina samačkog života želi partnera. Onda se zapitala, "Što da ne? Imaću jednog prijatelja više". Par se venčao u novembru prošle godine. "Nikada je nisam video srećnju", kazao je Betin sveštenik Kameron Malkom koji je poznaje 25 godina. Beti Džejn i Volter više ne čekaju večere da bi se družili. "Posećujemo jedno drugo u svojim sobama i mimo obroka" kaže Beti koja je u invalidskim kolicima, baš kao i Volter. Njihova pesma na venčanju bila je "Some Enchanted Evening" iz mjuzikla "South Pacific" čiji stihovi glase: "Ko može to da objasni?/Ko vam može reći zašto?/Budale vam daju razloge/Pametni to nikad ne pokušavaju".
