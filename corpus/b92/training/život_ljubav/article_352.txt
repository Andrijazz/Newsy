> Izvor: B92
> Datum: četvrtak 29.12.2011
> Rubrika: život_ljubav
> Naslov: Kako okončati „prihvatljivu” vezu?
> Članak:

Koliko ste puta bili u vezi koja "nit smrdi nit miriše"? Niste bili spremni za raskid, ali ste ipak želeli više?

Mnogi parovi opstaju godinama u "prihvatljivim" vezama. One su prijatne, poput stare udobne odeće. U nekom trenutku će upravo to i biti ono što očekujete od svog partnera - sigurnost i opuštenost. Ali ako se na samom početku tako osećate, neizbežno je da se zapitate da li biste bili srećniji pored nekog drugog. Preispitajte se zašto ostajete u toj vezi. Osećaj obaveze, navike ili zahvalnosti nije nešto što treba da vas zadržava. Odnos između dvoje ljudi mora obostrano da ispunjava. Ako niste srećni, čak i ako samo pomislite da biste pored nekog drugog bili zadovoljniji, znak je da nešto treba da se promeni. Ako skupite hrabrost da okončate vezu znajte da neće biti lako. Žalićete za izgubljenim osećanjima i zajedničkim trenucima, iako ste svesni da ste učinili pravu stvar. Ako vi niste zadovoljni postoji velika verovatnoća da nije ni vaš partner. Razgovor može sve da reši. Najlakše je biti uljuljkan u lažni osećaj sigurnosti, ali prihvatanjem "prihvatljivog" samo odlažete neizbežno. Bolje je da priznate šta mislite pre nego što jedno drugo povredite.
