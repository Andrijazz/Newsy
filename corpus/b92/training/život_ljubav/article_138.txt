> Izvor: B92
> Datum: četvrtak 13.09.2012
> Rubrika: život_ljubav
> Naslov: Kada izjavljujemo ljubav?
> Članak:

Mnoge osobe veruju u ljubav na prvi pogled, međutim, mnogima je potrebno dosta vremena da otvore srce partneru i prepuste se uživanju u zaljubljenosti.

Poslednje istraživanje pokazalo je da je ljudima potrebno čak 14 sastanaka da počnu da osećaju "leptiriće" u stomaku. U istraživanju sprovedenom na jednoj internet stranici za upoznavanje učestvovalo je 100.000 ljudi iz Velike Britanije, a ono je pokazalo da se partneri prosečno viđaju dva puta nedeljno, a za prve veće izlive osećanja i iskazivanje emocija rečima potrebno je skoro sedam nedelja. Istraživanje je takođe pokazalo da nakon početka veze partneri prvi seks imaju nakon četiri izlaska, odnosno nakon dve nedelje viđanja. "Svi smo mi različiti i svaka veza se razlikuje, ali ipak postoji dosta sličnosti kada je reč o samom početku veze. Naravno, malobrojni su parovi koji žele ozbiljnu vezu, a već prvu noć završe u krevetu. Mnogi se čak i ne poljube pri prvom izlasku, ali već nakon četiri izlaska ili dve nedelje stvari se menjaju. Znate da li možete da verujete toj osobi, već znate u kom pravcu želite da ide ta veza i spremni ste na intimnost", kazala je Kija Step koja je analizirala podatke dobijene anketom. Istraživanje je pokazalo i da većina osoba partnera upoznaje s prijateljima nakon tri nedelje veze, a već nakon 12 nedelja mnogi su spremni da partnera upoznaju s roditeljima, objavili su britanski mediji. 
