> Izvor: B92
> Datum: subota 27.10.2012
> Rubrika: život_ljubav
> Naslov: Bor i Zaječar, dom za razvode?
> Članak:

Stanovnici Borskog i Zaječarskog okruga su na neslavnom prvom mestu u Srbiji po razvodu brakova. I dok se na nivou Srbije prosečno razvede svaki peti brak, u se ovom regionu svaki drugi brak završi razvodom. I dok je ranijih godina jedan od najčešćih uzroka za razvod braka bila loša ekonomska situacija, danas se Borani razvode najčešće zbog odlaska jednog bračnog druga u drugu vanbračnu zajednicu.

Prema zvaničnim podacima u toku prošle godine u Boru su sklopljena 202 braka, dok je u ruci sa pravosnažnom odlukom o razvodu suda izašlo 129 bivših bračnih parova što je skoro 64 odsto. Međutim taj broj nije i konačan jer su još neke brakorazvodne parnice u toku. Statistika u ovoj godini je takođe neumoljiva.Do početka oktobra na brak se odlučilo 175 borskih parova, dok je pravosnažno razvedeno već 87. Posle 12 godina braka i dvoje dece Saša Stojčić iz sela Veliki Izvor kaže da je razvod braka bio neminovan. "Želim da verujem da smo uradili sve da do toga ne dođe. Očigledno je bilo nedovovoljno i mi smo se razveli. Najvažnije je da danas funkcionišemo kao razvedeni apsolutno normalno. Imamo dvoje dece, zajedničko starateljstvo i komunikaciju možda i bolju nego u poslednjih godinu dana braka" govori o svojim razlozima Saša Stojčić. I dok se prethodnih godina kao najčešći razlog pominjala loša ekonomska situacija koja je uticala na sve ostale sfere života, u prošloj godini razlozi koji su najčešće pominjani u brakorazvodnim parnicama su drugačije prirode. "Jedan od razloga je ukoliko jedan od bračnih partnera zasnuje novu vanbračnu zajednicu i napusti bračnu. Ukoliko je jedan od bračnih partnera zavisnik od psihoaktivnih suspstanci i alkoholizma i ne želi da se leči. Ukoliko je komunikacija među bračnim partnerima u toj meri poremećena da ne vide rešenje svojih problema" objašnjava Jasmina Nikolić, socijalna radnica. Uprkos ovakvoj statistici interesantno je da u osam gradova Borskogm i Zaječarskog okruga ne postoji ni jedno bračno savetovalište iako se u praksi pokazalo da posredovanje stručnih lica u rešavanju bračnih problema daje više nego dobre rezultate. "Sada nije tabu doći u Centar, normalno obraćaju se zahtevom i pozivamo oba bračna partnera i radi se sa njima. U velikom broju situacija ima efekta. "Jasmina Nikolić, socijalni radnik Iako Centri za socijalni rad nemaju službe za bračno savetovalište, svaki njihov radnik je kažu u Boru osposobljen da porazgovara sa supružnicima koji imaju problem, i pomognu i da definišu moguća rešenja. Zbog toga oni pozivaju sve kojima je pomoć potrebna da se jave i zajednički pokušaju da sačuvaju svoje brakove. 
