> Izvor: B92
> Datum: sreda 1.01.2014.  
> Rubrika: sport_fudbal
> Naslov: Murinjo pun reči hvale za Matića
> Članak:

Menadžer Čelsija Žoze Murinjo izjavio je da je oduševljen srpskim fudbalerom Nemanjom Matićem, čime je pojačao spekulacije o mogućem transferu.
Za 25-godišnjeg Matića su zainteresovani brojni evropski klubovi zahvaljujući njegovim sjajnim igrama u dresu Benfike u poslednje dve sezone.
"Matić je odličan fudbaler. U ovom trenutku veoma dobro igra, sazreo je, mudar je. Na terenu izgleda odlično, ali je Benfika veliki klub i izgleda kao da mu prija okruženje tamo. Ne vidim da njegov klub uopšte razmišlja o prodaji. Ali, moram da priznam da je lepo videti takve fudbalere u portugalskom fudbalu", rekao je Murinjo. Matić je, inače, već bio u Čelsiju, u koji je stigao 2009. godine iz Košica, da bi godinu dana kasnije otišao na pozajmicu u Vitese. U Benfiku je otišao u sklopu transfera za Davida Luiza, a poslednjih meseci dosta se spekuliše o njegovom povratku na "Stamford Bridž".
