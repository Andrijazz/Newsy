> Izvor: B92
> Datum: petak 24.01.2014.  
> Rubrika: sport_fudbal
> Naslov: Dauda: Menadžer brine o mom statusu
> Članak:

Napadač Crvene zvezde Abiola Dauda rekao je da želi da se koncentriše na teren, a da njegov menadžer brine o statusu u klubu.
Mediji su ranije preneli reči Daudinog menadžera Patrika Merka, da će napadač podneti zahtev za raskid ugovora.
"Moja najveća želja je da u Zvezdi sve bude u redu i da osvojim titulu sa ovim momcima jer to zaslužujemo kvalitetom i atmosferom koju imamo."
"Ostale priče neću da komentarišem, jer sam koncentrisan na teren i fudbal, a moj menadžer brine o pravnim stvarima i mom statusu", rekao je Dauda za klupski sajt. Dauda je rekao da se na pripremama u Sloveniji dobro radi, bez obzira na tešku situaciju u klubu. "Neverovatno je koliko se dobro radi iako je situacija u klubu teška. Jednostavno, kao da se svi isključimo kad počne trening i razmišljamo samo o fudbalu. Za to zasluge idu isključivo igračima i snaga naše svlačionice će se videti vrlo brzo", rekao je Dauda. Nigerijski fudbaler je naveo da će ekipa Zvezde na proleće biti duplo jača nego jesenas. "Skupljali smo se letos jedan po jedan i trener je došao na pola priprema. Sada smo svi tu od početka i radimo zajedno od prvog dana. Zato nema dileme da ćemo u nastavku šampionata biti makar duplo jači nego u prvom delu. Još ako nam dodju dva defanzivca zaista sam siguran da će ekipe biti odlična, šampionska", ocenio je Dauda.
