> Izvor: B92
> Datum: petak 10.01.2014.  
> Rubrika: sport_fudbal
> Naslov: Ančeloti: Tim izgleda sve bolje
> Članak:

Trener Real Madrida Karlo Ančeloti zadovoljan je izdanjem svoje ekipe u prvoj utakmici osmine finala Kupa Kralja u kojoj su pobedili Osasunu sa 2:0.
Golove za Madriđane postigli su Karim Benzema i Hese Rodriges, koji se u 70. minutu meča povredio i morao da ustupi svoje mesto Isku.
"Bili smo odlični u defanzivi, nismo imali rizične situacije. Probali smo da postignemo još koji gol i bili smo blizu. U dobroj smo formi, tim izgleda sve bolje kako se sezona zahuhtava“, rekao je Ančeloti.
Italijan se posebno osvrnuo na igru mladog Hesea Rodrigesa, koji je ove sezone već deset mečeva odigrao u Primeri, postigao dva gola i zabeležio tri asistencije. "On je igrao veoma dobro, sjajan je na treninzima, sada je postigao gol i postaje sve bitniji šraf u našem timu. Protiv Osasune nam nije bio potreban Anhel Di Marija, krila su odlično odigrala, Bejl je bio opasan u napadu, a Hese i Ronaldo su se takođe odlično dodavali", dodao je Ančeloti. Iskusni stručnjak je posebno apostrofirao učinak Gereta Bejla, koji je prvi put odigrao 90 minuta nakon povratka od povrede članka. "Svi znaju da se on suočavao sa velikim problemima, a biće mu potrebno vremena da se vrati u svoju najbolju formu i da stekne snagu da odigra čitav meč. Nije bio toliko aktivan u prvom poluvremenu, ali se probudio u drugom i stvorio je nekoliko odličnih prilika", zaključio je Ančeloti. Revanš meč Kupa Kralja protiv Osasune na programu je 15. januara, a pre toga Real se sastaje sa Espanjolom u nacionalnom šampionatu, a rezultate prvih mečeva osmine finala Kupa Kralja pogledajte ovde.
