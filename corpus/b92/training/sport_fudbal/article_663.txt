> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Treći trener Betisa u sezoni
> Članak:

Španski fudbalski klub Betis postavio je Argentinca Gabrijela Kalderona za novog trenera.
Kalderon je treći trener Betisa ove sezone, a na klupi je zamenio Huana Karlosa Garida, koji je otpušten zbog loših rezultata.
Betis je u subotu na svom terenu izgubio od Real Madrida sa 0:5 i posle 20 kola nalazi se na poslednjem, 20. mestu, sa 11 bodova. Klub iz Sevilje ima osam bodova manje od Almerije, koja se nalazi na 17. mestu, van zone ispadanja.
Garido je na klupi zamenio Pepea Mela, a u Betisu je radio sedam nedelja. Ekipa je za to vreme, u pet utakmica osvojila samo bod. Kalderon će predvoditi Betis do kraja sezone, a ako ekipa ostane u ligi, ugovor će automatski biti produžen na još jednu sezonu. "Oduvek sam sanjao da radim u Betisu. Nisam imao odredjeni datum, ali kada se pojavila ovakva delikatna situacija, došao sam trčeći", rekao je Kalderon. Kalderon (53) je izmedju 1983. i 1987. godine igrao za Betis i reprezentaciju Argentine. On je izmedju ostalih klubova, trenirao i Kan, Lozanu, Al Etihad, a bio je i selektor Saudijske Arabije i Bahreina.
