> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Partizan dovodi štopera iz Brage
> Članak:

Partizan nije završio sa pojačavanjem odbrane za proleće, spotski direktor Albert Nađ želi da dovede defanzivca Brage.
Crno-beli su već kontaktirali portugalski tim kako bi pokušali na pozajmicu da dovedu 28-godišnjeg štopera Nuna Andrea Koelja, koji je svojevremeno bio član Porta i Sportinga.
"Koeljo je u ovom trenutku broj 1 na našoj listi prioriteta u defanzivnoj liniji. Pregovaramo sa Bragom, razmatramo model pozajmice, ali još nema dogovora. Ne žurimo", rekao je Nađ za "Sport".
Koeljo je ove sezone odigrao 16 utakmica za Bragu, a na Transfermarkutu njegova vrednost se procenjuje na 3.000.000 evra. Partizan ima dobru saradnju sa Bragom nakon što je prošlog leta iz Humske u Portugal stigao bek Aleksandar Miljković. U sezoni 2010/2011. ekipe su bili rivali u grupnoj fazi Lige šampiona. Srpski šampion je tokom januara doveo Miroslava Vulićevića i Branislava Trajkovića iz Vojvodine da pojačaju odbranu, kao slobodan igrač stigao je zadnji vezni Nikola Drinčić, dok će napad pojačao Petar Škuletić, koji je takođe stigao iz Novog Sada. Crno-beli su u ponedeljak počeli pripreme za proleće, do 21. januara su u Beogradu, a potom će deset dana raditi u Antaliji, u koju će se nakon kratke pauze u prestonici ponovo vratiti 5. februara na dvonedeljni nastavak priprema. Na startu drugog dela sezone Partizan će gostovati Novom Pazaru 23. februara.
