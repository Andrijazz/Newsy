> Izvor: B92
> Datum: sreda 8.01.2014.  
> Rubrika: sport_fudbal
> Naslov: Terzić preuzima Zajednicu JSL
> Članak:

Prvi čovek OFK Beograda Zvezdan Terzić trebalo bi da preuzme mesto predsednika Zajednice Jelen Superlige, prenosi „Sportski žurnal“.
Potvrda se očekuje 23. januara na sednici Skupštine superligaša, a iako je Terzić istakao da mu ta funkcija nije interesantna, rekao je da je spreman da učini šta je potrebno da bi fudbal u našoj zemlji krenuo napred.
"Moje mesto je u fudbalu. Tu sam 24 godine i za razliku od mnogih, odlazećih i dolazećih, imam poziciju u njemu i imaću je dok sam živ. Ovo je moje i tu nema dileme. Nema nas mnogo i moramo zajedno da radimo. Ponavljam, mesto predsednika Zajednice, posle svega što sam prošao, bio najmlađi predsednik evropskog fudbalskog saveza, meni lično uopšte nije interesantno", rekao je Terzić. Terzić je istakao da postoji nagoveštaj da će doći do promena i novih izbora. "Dragoljub Lekić je pobedio na junskim izborima, devet klubova mu je dalo podršku, sedam je bilo protiv. I oni su neprestano vršili opstrukciju, nisu želeli nikakvu saradnju. Sad može da se desi da dva kluba pređu na drugu stranu i ponovo da biramo predsednika. A za četiri meseca da se ponovo promeni situacija. I tako unedogled. Svima nam je dosta podela, vreme je da prestanemo da se cepamo", naglasio je Terzić. Na pitanje da li je razgovarao sa Tomislavom Karadžićem, predsednikom FSS, na temu predsedničkog mesta u Zajednici, Terzić je rekao: "Razgovarali smo i tu nema ništa sporno. Mogu samo da ponovim pređašnju priču. Moj stav ostaje i dalje da je fudbalskoj Srbiji potrebna kritička misao. Kao predsednik FSS, formirao sam Odbor sportskih novinara, bio sam spreman da saslušam svaki kritiku, nikako da se zameram. Bez sveže krvi i novih ljudi, ideja u korist fudbala, bojim se da nećemo rešiti nijedan problem. FSS nije privatna firma".
