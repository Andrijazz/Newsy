> Izvor: B92
> Datum: sreda 22.01.2014.  
> Rubrika: sport_fudbal
> Naslov: Martino: Nećemo dovoditi nikoga
> Članak:

Trener Barselone Herardo Martino rekao je da Katalonci neće dovoditi nove fudbalere u januarskom prelaznom roku.
Barsa je u proteklom periodu igrala bez povređenih Mesija i Valdesa, ali ’Tata’ kaže da se to nije previše osetilo.
“Imamo veoma jak tim i uvereni smo da ćemo igrati dobro i kada budemo morali da rotiramo igrače (zbog velikog broja utakmice). Ništa mi nije govorilo suprotno dok su Mesi i Valdes bili povređeni, imamo spreman odgovor kada nam neko nedostaje“.
Mesi je u meču sa Levanteom u Primeri (1:1) prvi put odigrao ceo meč posle povrede, a Kataloncima sada sledi meč sa istim rivalom u Kupu kralja. "On se oseća dobro i nastaviće da igra kao i pre. Više ne morate o njemu da razmišljate kao igraču koji se vraća posle povrede, završio je sa oporavkom". Barselona trenutno deli prvo mesto na tabeli Primere sa Atletikom, obe ekipe imaju po 51 bod.
