> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Nikolić: ’Obični’ nam nisu potrebni
> Članak:

Trener Partizana Marko Nikolić rekao je da ’crno-belima’ nisu potrebni obični igrači, već samo oni koji donose prevagu.
Od dolaska u Humsku Nikolić je učestovao u svim aktivnostima u vezi sa prelaznim rokom, zajedno sa sportskim direktorom Albertom Nađem, pa je posle odrađenog posla veoma zadovoljan.
"Polako stvaramo dobre preduslove angažovanjem kvalitetnih pojačanja", rekao je Nikolić, "Zahvalan sam čelnicima kluba, koji su nam omogućili da budemo brzi i efikasni. Dobar deo posla smo završili pre prvog radnog dana na terenu, što je važno. Oformili smo kostur ekipe, postoji kvalitet i u igračima koji su već u klubu, popunili smo neke pozicije i ojačali konkurenciju. Svakako da nije sve završeno, biće aktivnosti u oba smera, ali u miru možemo da potražimo još nekog fudbalera". Partizan su do sada pojačali Drinčić, Vulićević, Škuletić i Trajković, a mladi stručnjak je istakao da će se na terenu videti kakav posao je urađen. "Uradili smo dobar posao, doveli kvalitetna pojačanja, ali sve to moramo da opravdamo na terenu. Zato ćemo morati da odradimo pripreme na pravi način i polako počnemo da mislimo o prvoj utakmici u Novom Pazaru, koja je apsolutno najvažnija u polusezoni", istakao je Nikolić. Poslednjih dana ukrajinski mediji su u Partizan selili Artema Milevskog, a Nikolić je za to rekao sledeće: "Ne znam ni kako to da prokomentarišem. U medijskom prostoru koji vlada, pojavom novih tehnologija i interneta, moguće je da se sedi u nekoj sobi za tastaturom i pusti neka vest tek onako. Reči imaju težinu samo ako su u peru pisane štampe ili izrečene u kameru. Tada nema laži i prevare. Niko nije pominjao Milevskog, iako njegov kvalitet nije sporan. Nismo pregovarali ni sa kim u vezi sa Ukrajincem". Još neka pojačanja su, dodaje trener  igrači ne bi trebalo da dolaze u Partizan", istakao je Nikolić.
