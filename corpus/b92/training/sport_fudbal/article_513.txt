> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Zenit pristao, čeka se Luković
> Članak:

Čelnici Zenita dali su u sredu uveče dozvolu Crvenoj zvezdi da pregovara sa Aleksandrom Lukovićem, saznaje B92.
Dva odlaganja odgovora lidera ruskog šampionata izazvala su popriličnu konfuziju, pa je u sredu kružilo nekoliko oprečnih informacija.
Čelnici crveno-belih dobili su vrlo jasan odgovor iz Katara, gde je Zenit počeo pripreme za prolećni deo sezone. Luković prema predlogu kluba iz Sankt Peterburga dobija čiste papire i polovinu preostalog novca do isteka ugovora 31.jula.
Po tom ugovoru Lukoviću u narednih pet I po meseci pripada suma od oko pola miliona evra, plus potencijalne premije, koje su realne, jer Zenit vodi u ligi, a u Ligi šampiona igra osminu finala sa Dortmundom. Nekadašnji reprezentativac je u više navrata isticao veliku želju da se vrati u Crvenu zvezdu i upozoravao da se za sve pitaju Zenit i vlasnik tog kluba (i Zvezdin sponzor) Gazprom. Pitanje je sada da li će Luković pristati da se odrekne polovine preostalog novca da bi zaigrao u crveno-belom dresu, jer je teško zamisliti da klub u ovakvom stanju može i da pomisli da ga toliko plati. Problemi su se neočekivano pojavili i sa drugim štoperom koji je planiran za ovu nedelju - Ognjenom Vranješom. Iako je izgledalo kao da je Vranješ pred potpisivanjem ugovora sa beogradskim klubom, iz Zvezde saznajemo da se u pregovorima pojavio i za sada neimenovani menadžer. To značajno komplikuje situaciju, jer su iz Ljutice Bogdana u poslednjih godinu dana više puta saopštili da neće potpisivati nove ugovore u koje su uključene menadžerske provizije, pogotovo ako su u pitanju igrači koji su bez ugovora. Rasplet i u toj priči treba da usledi u danima koji dolaze, opcija Miladinović još uvek postoji, a Zvezda u ponedeljak kreće u Portorož na pripreme. Do tada će verovatno i trajati neizvesnost da li će u timu biti i novih lica, ili će jedina pojačanja u odnosu na jesen biti oporavljeni Rakić i Lazović.
