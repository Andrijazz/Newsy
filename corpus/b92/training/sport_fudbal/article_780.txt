> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: "Sudija je kriv za povredu Falkaa"
> Članak:

Trener Monaka Klaudio Ranijeri besan je na sudiju Filipa Kalta što nije zaštitio njegove igrače na gostovanju Montsu u Kupu.
Kneževi su lako slavili 3:0, ali su tu pobedu skupo platili teškom povredom Radamela Falkaa.
Kolumbijac je verovatno ozbiljnije povredio kolena zbog čega je možda završio sezonu, a upitan je i za Svetsko prvenstvo u Brazilu predstojećeg leta.
Besni Ranijeri je nakon meča pitao zašto sudija nije pokazao nijedan žuti karton niželigašu, žalivši se na jake startove nad Falkakom pre povrede. "Ako je Radamel Falkao teško povređen to je krivica sudije. Znam da kada igraš protiv 'manjeg' tima, oni moraju da igraju jače, to je normalno, to sam rekao i mojim igračima. Ali je nemoguće da je sudija svirao svaki faul, a nije dao nijedan žuti karton", rekao je Ranijeri. Falkao je prošlog leta stigao u Monako za 60 miliona evra iz Atletiko Madrida i na 19 utakmica postigao 11 golova. Kolumbijac je dao i prvi gol na gostovanju u sredu uveče. "Sudija mora da vidi kada je faul i slobodan udarac, da ako je jači faul da pokaže žuti karton, a sledeći put i crveni. Večeras, nisam video da je sudija to radio", dodao je italijanski trener. Monako se plasirao u osminu finala Liga kupa, eliminisan je iz Kupa Francuske, dok je u Ligi 1 trenutno drugoplasirani sa pet bodova manje od lidera Pari Sen Žermena, pa će mu bez Falkaa borba za titulu biti znatno otežana. Osim za Kneževe, povreda Falkaa je veliki udarac i za reprezentaciju Kolumbije čiji je "Tigar" glavni adut na Mundijalu u Brazilu.
