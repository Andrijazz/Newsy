> Izvor: B92
> Datum: utorak 21.01.2014.  
> Rubrika: sport_fudbal
> Naslov: Mondo: Dauda će tražiti raskid
> Članak:

Menadžer Abiole Daude Patrik Merk izjavio je za “Mondo” da će Nigerijac podneti zahtev za raskid ugovora sa Crvenom zvezdom.
Dauda je na Marakanu stigao prošle zime, a u prethodnih godinu dana nekoliko puta je pominjana ta mogućnost.
Nigerijac, koji je sve vreme imao status startera u beogradskom klubu, otputovao je sa Zvezdom na pripreme u Sloveniju, ali to ne znači da planira da ostane u klubu, tvrdi švedski menadžer.
"U kontaktu smo sa advokatima i videćemo šta će se događati. Veoma smo razočarani ponašanjem Crvene zvezde i naše strpljenje je isteklo. Stvar je otišla predaleko. On mora da živi svoj život, a to ne može da uradi ako mu se isplaćuje deset odsto njegovih primanja. Ne možete voditi klub na način na koji ljudi iz Zvezde to rade. Ne možete da dovedete igrača i da mu ne dajete platu", rekao je Merk za Mondo. Nigerijac je krajem prošle godine zahtevao da mu se isplati polovina dugova, ali je dobio mnogo manju sumu i još prošle nedelje nagovestio zaoštravanje situacije. On je tada zapretio da neće otići na pripreme, ali je krenuo sa ekipom u Portorož, gde će Zvezda boraviti u narednih nedelju dana. Dauda je u 2013. odigrao za Zvezdu 32 utakmice i dao 13 golova.
