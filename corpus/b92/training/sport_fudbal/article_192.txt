> Izvor: B92
> Datum: utorak 7.01.2014.  
> Rubrika: sport_fudbal
> Naslov: Naingolan sa Sardinije u Rim
> Članak:

Belgijski fudbaler i došadašnji član Kaljarija Rađa Naingolan karijeru će nastaviti u ekipi Rome sa kojom je potpisao ugovor do leta 2018. godine.
Kako je preneo italijanski "Sportmediaset", Roma će Kaljariju odmah platiti tri miliona evra, a potom i dodatnih 6,5 miliona evra u nekoliko rata.
Naingolan je pre nekoliko dana doputovao u Rim na završne pregovore, a očekuje se da u sredu bude i zvanično predstavljen kao novi fudbaler "Vučice".
Belgijski fudbaler ima 25 godina, igra na sredini terena, a za ekipu sa Sardinije do sada je zabeležio 124 nastupa uz sedam datih golova. U dresu selekcije Belgije do sada je odigrao četiri utakmice. Naingolan je drugo pojačanje Rome u zimskom prelaznom roku, a prethodno je italijanski klub na pozajmicu doveo Leandra Paredesa iz argentinske Boke Juniors.
