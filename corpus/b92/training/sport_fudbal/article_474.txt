> Izvor: B92
> Datum: sreda 15.01.2014.  
> Rubrika: sport_fudbal
> Naslov: Dino Drpić želi u Zvezdu
> Članak:

Bivši igrač zagrebačkog Dinama Dino Drpić izrazio je želju da nastavi karijeru u Crvenoj zvezdi.
Drpić je bez kluba od rastanka sa Rijekom, a na ideju da se preseli u Beograd došao je u dogovoru sa menadžerom Borislavom Cvijanovićem.
Zvezda je trenutno u potrazi za rešenjem na mestu štopera, a u slučaju da Drpić zaista dođe na „Marakanu“ taj transfer bi uzdrmao fudbalske krugove bivše Jugoslavije.
"Dino je profesionalac, odličan igrač, u poslednje vreme nema sreće. Došao bi u Crvenu zvezdu, tu nema zbora. Ima i raznih etiketa što je suprug Nives Celzijus, mnogi sebi daju za pravo da pričaju svašta", rekao je Cvijanović. Sam Drpić je za "Sportski žurnal" rekao da ne bi imao ništa protiv da se preseli na Marakanu. "Crvena zvezda je bila i ostala veliki klub, svetski i evropski prvak. Zato pitam, ko ne bi došao na Marakanu? Ne bih se uplašio rada, navijača, ni eventualnog dolaska u Beograd. Želja mi je da osvojimo titulu", istakao je Drpić. Drpić je bio igrač Dinama od 2000. do 2009. godine, a potom je igrao za Karlsrue, atinski AEK, Volinj i Rijeku.
