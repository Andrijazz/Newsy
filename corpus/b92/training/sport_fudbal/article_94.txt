> Izvor: B92
> Datum: subota 4.01.2014.  
> Rubrika: sport_fudbal
> Naslov: "Dolazak u Milan ostvarenje sna"
> Članak:

Novi fudbaler Milana Keisuke Honda rekao je u subotu da je potpisivanje ugovora sa 'roso-nerima' ostvarenje sna.
"Čekao sam na ovo mnogo vremena. Ovo je ostvarenje sna, Milan je za mene uvek bio legendarni klub i pratim ga od malih nogu. Fudbal je moj život i nadam se da ću dobro igrati, na bilo kojoj poziciji, želim da postižem golove i asistiram", rekao je Honda italijanskim medijima.
Agent Japanskog fudbalera Ernesto Bronzeti rekao je da je Honda prethodnih 15 dana trenirao sa ličnim trenerom, ali da još uvek nije 100 odsto spreman. Honda je prethodne četiri godine igrao za moskovski CSKA, a za Milan je potpisao ove nedelje kao slobodan igrač.
