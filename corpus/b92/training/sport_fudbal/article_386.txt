> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Ko će igrati za Kosovo?
> Članak:

Informacija L’Ekipa o tome da će kosovska reprezentacija uskoro igrati prvi prijateljski meč brzo je izazvala reakcije.
Širom Evrope brojni igrači poreklom sa Kosova nose dresove selekcija iz zemalja u kojima trenutno žive i u kojima lagano počinje panika.
Po propisima FIFA svi oni imaju pravo da se prebace u novu selekciju, kada počne da igra. Prva zvezda tog tima bez dileme bi bila Adnan Januzaj, čiji roditelji su sa Kosova, i koji još uvek nije odabrao nacionalni tim.
Ako Adnan Januzaj, koga su mediji za kratko vreme pretvorili u superzvezdu, kreće od nule, mnogi stariji igrači mogli bi momentalno da promene dres, a ideja kosovske selekcije izazvala je pravu paniku u Švajcarskoj, gde žive stotine hiljada doseljenika za Kosova. Reprezentacija alpske konfederacije bi mogla da ostane bez nekoliko veoma bitnih igrača - Valjon Behrami, Granit Džaka i Džerdan Šaćiri su zvezde tima koji je bio nosilac na žrebu za Svetsko prvenstvo, a Mergim Brahimi se prebacio u švajcarsku iz albanske reprezentacije i očekuje se da će vrlo brzo ući u tim.
Meč između Albanije i Švajcarske u kvalifikacijama izgledao je kao lokalni okršaj - ne samo da su gosti došli sa nekoliko momaka rođenih na Kosovu (plus Admir Mehmedi i Bljerim Džemailji, momci rođeni na zapadu Makedonije; Pajtim Kasami je ostao na klupi), nego je i dobar deo domaćeg tima došao sa severne strane Prokletija. Etrit Beriša (24, Priština, Lacio), Škeljzen Gaši (25, Cirih, Grashoper), Valjdet Rama (26, Prizren, Valjdolid), Agon Mehmeti (24, Podujevo, Palermo/Oljanense) igrali su za domaćina u pomenutom meču u Tirani. U poslednje dve godine crveno-crnu kombinaciju oblačili su Aljban Meha (Kosovska Mitrovica), Ermin Ljenjani (Priština), Burim Kukelji (Đakovica), Armend Dalku (Priština), Samir Ujkani (Vučitrn), Agonit Salaj (Đakovica). Važniji od svih je Ljorik Cana, kapiten nacionalnog tima Albanije, momak zbog kojeg su februara 2008. samo navijači marsejskog Olimpika u celoj Evropi kačili transparent podrške nezavisnosti Kosova, u vreme dok je na tribinama stotinak klubova širom Evrope stajalo "Kosovo je Srbija". Zvezda Lacija ima 30 godina i rođen je u Prištini, gde mu je otac Agim osamdesetih bio jedan od ključnih igrača sjajne ekipe Prištine, u kojoj su igrali i predsednik FSK Fadilj Vokri, Vladislav Đukić, Zoran Batrović, Isa Sadriju, Kujtim Šalja
Daleko nije otišao ni Fatos Bećiraj, koji je tokom uspešnog boravka u Budućnostipostao reprezentativac Crne Gore. Finska bi takođe bila žestoko pogođena - vezista Kjeva iz Verone Perparim Hetemaj odrastao je u Srbici, a levo krilo HJK Helsinkija Erfan Zenelji je, kao i slavna braća Kući, rođen je u Vučitrnu. Upravo je Šefki Kući tokom devedesetih i početkom ovog veka bio najpoznatije fudbalsko ime sa Kosova, mada je on ka severu Evrope otišao dosta pre rata, pa je igrao protiv Zvezde u jesen 1997, doduše samo u Helsinkiju. Srpski fudbal borio se za teritorijalni integritet naše zemlje dugo, duže i od srpskih političara. Očigledno je došlo vreme da se suočimo sa realnošću. Pitanje koje ostaje je - koji će igrač srpske nacionalnosti prvi zaigrati za selekciju Kosova? Pre nekoliko godina i masovno učešće srpskih političara na kosovskim izborima izgledalo je nemoguće, zar ne?
