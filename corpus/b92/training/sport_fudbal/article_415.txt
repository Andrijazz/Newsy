> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: "Orlovi": Asistenti u prvom planu
> Članak:

Proteklog vikenda srpski internacionalci su imali zapažene uloge po Evropi, bilo je strelaca, ali su uglavnom nameštali golove.
Lazar Marković je pomogao Benfiki da dobije Porto, asistiravši za vođstvo, kao i Aleksandar Kolarov koji je bio igrač meča u pobedi Mančester Sitija.
Filip Đorđević je asistencijom pomogao Nantu da slavi u Francuskoj.Strelci su bili Andrija Kaluđerović, koji je tako na savršen način debitovao za AEL na Kipru, te Aleksandar Davidov koji je doneo pobedu Ašdodu u Izraelu.
Engleska: Siti je lider Premijer lige bar na jedan dan, a jedan od najzaslužnijih za to bio je Aleksandar Kolarov. Naš bek jenamestio gol Edinu Džeku za vođstvo u Njukaslu, a potom bio jedan od ključnih igrača svog tima u očuvanju rezultata. Nemanja Vidić je odigrao jubilarni 200. meč za Mančester Junajted i odmah pomogao svom timu da sačuva mreži i konačno pobedi. Branislav Ivanović nije igrao za Čelsi, kao ni Matija Nastasić za Siti. Nikola Žigić je odigrao svih 90 minuta u porazu Birmingema u Čempionšipu. Italija: Adem Ljajić nije bio u sastavu ubedljive Rome, Vlada Avramov je sa klupe gledao poraz Kaljarija, kao i Boško Janković svoje Verone. Svoju minutažu na meču u Torinu imali su Nikola Maksimović kod domaćina, te Nenad Tomović u dresu Fiorentine.
Francuska: Filip Đorđević ovaj put nije bio strelac, ali je ipak pomogao Nantu da slavi nad Lorijenom i nastravi borbu za izlaz u Evropu. Srpski reprezentativac bio je asistent pobedonosnog gola. S druge strane, svoj vikend nije imao Uroš Spajić koji je 'pocrveneo' u pobedi Tuluza. Milan Biševac je odigrao ceo meč u pobedi Liona, dok je Miloš Krasić dobio samo tri minuta u porazu Bastije. Ostali: U centru pažnje bili su naši reprezentativci u dresu Benfike. Lazar Marković je imao sjajnu asistenciju za vođstvo u pobedi nad najvećim rivalom Portom, a odlično je odigrao i Nemanja Matić kojem nije priznat iznuđeni penal. Filip Đuričić, Miralem Sulejmani i Ljubomir Fejsa su sa klupe gledali sjajni meč na Lužu. Andrija Kaluđerović je imao idealan debi na Kipru, postigao je drugi od četiri gola ubedljivog AEL-a. Još korisniji bio je Aleksandar Davidov u Izraelu koji je postigao treći pogodak Ašdoda i doneo trijumf svom timu. Strelac proteklog vikenda bio je i Aleksandar Mitrović, ali u prijateljskom meču svog Anderlehta protiv Volfsburga, gde je poluvreme odigrao i Luka Milivojević. Naš mladi napadač Uroš Đurđević je debitovao za Vitese u kojem je pola sata dobio Ivan Obradović.
