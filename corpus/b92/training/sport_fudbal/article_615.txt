> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Pejčinović: Lepo je u Nici, ali...
> Članak:

Nekadašnji fudbaler Crvene zvezde Nemanja Pejčinović već četiri godine nastupa u Nici, a za njegove usluge navodno su zainteresovani Zenit, Lion i Olimpijakos.
Defanzivac rođen u Kragujevcu je ove sezone nastupio na 12 utakmica u Ligi 1, postigao je jedan pogodak i naveo da je veoma zadovoljan uslovima i životom u Nici.
"Mogu da kažem da se ovde osećam kao kod kuće, ipak, sa druge strane, mislim da sam sazreo kao igrač i da mi slede veći izazovi u karijeri, jači klub i evropsko takmičenje“, naveo je Pejčinović.
Srpski fudbaler je jedan od najstandardnijih igrača Nice, ali je poslednjih mesec dana propustio zbog povrede. Kako kaže, oporavak teče po planu i trebalo bi da bude na terenu ponovo za desetak dana. Nica trenutno zauzima 14. poziciju na tabeli i u međuvremenu je ušla u dobru seriju. "Što se tiče šampionata, forma je krenula uzlaznom putanjom. Ispali smo iz Liga kupa, ali tu je i dalje Kup Francuske u igri. Samopouzdanje ekipe je na mnogo višem nivou nego u prvih par meseci, pa je samim tim bolja i atmosfera u timu", smatra Pejčinović. Nekadašnji fudbaler Rada, OFK Beograda, Crvene zvezde i Herte nedavno je nastupio za novinarski tim na revijalnoj utakmici protiv selekcije Srbije u Užicu i ostavio je odličan utisak. "Toj utakmici sam pristupio sa željom da se prikažem u što boljem svetlu i da probam sebi da otvorim vrata nacionalnog tima. Mislim da sam ostavio dobar utisak. Sada treba sačekati izbor selektora, pa ćemo videti šta će se dešavati. Verujem da ću dobiti šansu", zaključio je Pejčinović. On je karijeru startovao u Radu, proveo je polusezonu u OFK Beogradu, da bi se potom vratio na Banjicu. Nakon toga je odigrao 14 utakmica za Crvenu zvezdu, da bi 2009. godine otišao u inostranstvo, odnosno Hertu iz Berlina. U Nici je od 2010. godine, a za nacionalnu selekciju Srbije odigrao je jedan meč.
