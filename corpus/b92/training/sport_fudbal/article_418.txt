> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Pipo menja Alegrija, Sedorf od leta
> Članak:

Legendarni Filipo Inzagi (40) najozbiljniji je kandidat da zameni Masimilijana Alegrija na mestu trenera Milana, pišu italijanski mediji.
Kako piše Gazeta delo Sport, Inzagi, koji trenutno radi sa juniorima u klubu, preuzeće tim kao prelazno rešenje do kraja sezone.
On je kao igrač proveo više od decenije u Milanu, od 2001. do 2012. godine, a spekuliše se da će od leta tim preuzeti Inzagijev bivši saigrač Klarens Sedorf (37), koji još aktivno igra fudbal u Botafogu.
Posle poraza od Sasuola 4:3 visoki funkcioner roso-nera Adrijano Galijani rekao je da ne želi ništa da komentariše u vezi sa trenerom, ali da će se klub u ponedeljak obratiti saopštenjem. Skoro je sigurno da Alegri neće  i ovaj kiks, što je svojom izjavom potvrdila i potpredsednica Milana Barbara Berluskoni. "Neophodno je da dođe do promene. Bilo je ovo još jedno razočaravajuće veče. Ovakve stvari zbog naših navijača više ne smemo da tolerišemo". Milan je doživeo drugi poraz u poslednja tri kola i ostao na 11 mestu sa 22 boda, deset manje od Verone koja je na poziciji za Ligu Evrope.
