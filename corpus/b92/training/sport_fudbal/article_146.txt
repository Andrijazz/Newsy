> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Murinjo: Previše stranaca u PL
> Članak:

Menadžer Čelsija Žoze Murinjo rekao je da mu se ne sviđa činjenica što veliki broj stranih stručnjaka radi u Premijer ligi.
„Možda pričam protiv sebe, ali smatram da je previše stranih menadžera u Premijer ligi. Ne vidim nijedan dobar razlog za takvu situaciju, jer britanski treneri nisu ništa lošiji od stranaca. Ima dovoljno stratega iz Engleske, ali nemaju dovoljno posla ovde“, rekao je Murinjo.
Portugalac je dodao da stranih menadžera nije bilo mnogo kada je prvi put došao da radi u Englesku. "Engleski menadžeri se plaše da se upuste u avanturu, što nije slučaj sa strancima. Fudbal se razvija veoma brzo i njegovo shvatanje i pristup moraju biti elastičniji. Bez obzira na dobre stvari koje stignu sa drugim trenerima, engleski fudbal treba da ostane engleski", poručio je Murinjo. Kada je Premijer liga osnovana 1992. godina nije bilo stranaca na klupi engleskih klubova, a u ovom trenutku devet stranih menadžera radi u elitnoj fudbalskoj ligi.
