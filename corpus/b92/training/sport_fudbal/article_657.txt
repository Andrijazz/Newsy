> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Teri: Postali smo prava ekipa
> Članak:

Kapiten Čelsija Džon Teri, dan posle pobede nad Mančester Junajtedom (3:1), rekao je da je ekipa znatno ojačala i sazrela u poslednje vreme.
"Možda smo u prvom delu bili nešto slabiji, ali je menadžer skinuo pritisak sa nas. Radili smo dosta na poboljšanju igre u odbrani i to je dalo rezultate. Sada više izgledamo kao ekipa i oseća se duh zajedništva. Svi su tu i bore se jedni za druge", rekao je Teri za klupski sajt.
Junak pobede nad Junajtedom bio je strelac het-trika Samjuel Eto. "Tačno je da je Junajted u prvih 15 minuta bio bolji rival, ali nismo paničili. Igrali smo na kontranapade, a Samjuelov prvi gol bio je sjajan. Pre meča sam mu rekao da su nam potrebni njegovi golovi, a on mi je odgovorio da voli velike utakmice", dodao je Teri. Ekipa Čelsija trenutno zauzima treće mesto na tabeli Premijer lige sa 49 bodova, dva manje od Arsenala i jedan manje od Mančester Sitija.
