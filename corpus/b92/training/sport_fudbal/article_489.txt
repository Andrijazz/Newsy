> Izvor: B92
> Datum: sreda 15.01.2014.  
> Rubrika: sport_fudbal
> Naslov: Milovanović napustio Napredak
> Članak:

Nenad Milovanović nije više trener Napretka, pošto je sporazumno raskinuo ugovor sa klubom.
To se dogodilo samo dan nakon su Kruševljani počeli pripreme za prolećni deo sezone.
"Sporazumno je raskinut ugovor između Napredtka i trenera Nenada Milovanovića jer pojačanja igračkog kadra nisu stigla na vreme, odnosno na početak priprema. O novom treneru odlučiće se u najkraćem roku, a u opciji su tri kandidata", piše u saopštenju Kruševljana.
Fudbaleri Napretka u ponedeljak su počeli pripreme za prolećni deo sezone, a glavni cilj je opstanak u Superligi. Na okupljanju su bila 23 igrača, od toga trojica novajlija - Patrik Frajdej, kao i Darko Simić i Miodrag Milenković, koji su na probi, a dolazak glavnih pojačanja očekuje se početkom sledeće nedelje. "Fudbaleri će do 25. januara biti u Kruševcu, a onda se selimo za Antaliju. U Antaliji su zakazane sve prijateljske utakmice, prva protiv Dinama iz Sankt Peterburga (27. januar), dva dana kasnije igramo sa Brašovom, a očekuju nas i mečevi sa Metalurgom Zaporožjem, Torpedom, Tobolom, Sibirom i Šeongnamom, dva puta šampionom azijske lige, za koji još čekamo potvrdu", izjavio je sportski direktor Napretka Vladimir Matijašević za klupski sajt. "Mi smo klub koji je u poslednje dve godine dosta uradio i imamo realne šanse da opstanemo u ligi sa nekoliko pojačanja, što nam je sada i cilj. Ovo je nama prva godina u ligi i pored već spomenutog, imamo i cilj da lansiramo što više dobrih igrača. Mišljenja sam da nije realno što smo na devetom mestu jer smo svojim igrama zaslužili više, ali je neiskustvo uzelo svoj danak", dodao je Matijašević.
