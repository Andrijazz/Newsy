> Izvor: B92
> Datum: sreda 8.01.2014.  
> Rubrika: sport_fudbal
> Naslov: FK Novi Pazar započeo pripreme
> Članak:

Trener Novog Pazara Zoran Njeguš izjavio je da još ne zna na koje će fudbalere moći da računa u prolećnom delu Super lige Srbije.
Fudbaleri Novog Pazara okupili su se pred početak priprema za nastavak prevenstva, a igrače je na prozivci pozdravilo oko hiljadu navijača na Gradskom stadionu.
Pripreme je počelo 25 fudbalera i igrača iz mlađih kategorija, a prema nekim najavama, blizu odlaska iz kluba su golman Nemanja Supić i napadači Nemanja Vidaković i Petar Jelić.
"Potrebno je malo strpljenja, teška su vremena za privredu i državu, ali brzo ćemo napraviti grupu od 25 igrača. Ovde su dobre vibracije, treba ih iskoristiti i pojačati se za napad na četvrto mesto, da Pazar doživi da se ovde igraju i kvalifikacije za neko evropsko takmičenje", rekao je novinarima novi trener Novog Pazara Zoran Njeguš. Njeguš smatra da je potrebno dovesti pojačanja u poslednjoj liniji odbrane i u napadu. "Prioritet je štoper, možda i levi bek, pošto je Radoš Protić negde na probi. U veznom redu imamo dovoljno kvalitetnih igrača, a možda će nam trebati jedan vrsni napadač. Bilo bi idealno da imamo dvojicu konkurenata za svaku poziciju", ocenio je Njeguš. On je dodao i da još ne zna kada će i gde Novopazarci obaviti zimske pripreme. "Trebalo bi da oko 25. januara odemo u toplije krajeva, da bi se dve nedelje pre nastavka prvenstva vratili u Novi Pazar", rekao je Njeguš. Predsednik Upravnog odbora Sead Malićević izjavio je da klub stabilno funkcioniše, ali i da postoje veliki dugovi prema radnoj zajednici i bivšim članovima. "Na minimumu smo, kojim smo vrlo srećni. Posle dugogodišnjeg minusa imamo pozitivan bilans i neke redovne prilive, pa koliko smo u mogućnosti servisiramo obaveze. Naravno, postoji i dalje veliki teret", rekao je Malićević. On je naveo da će u narednih mesec ili dva pokušati da se reši problem radne zajednice, koja je više meseci bez redovnih primanja. "Ostale 'repove' iz prethodnih vremena pokušaćemo da 'ispeglamo' tako da sve strane budu zadovoljne", dodao je on. Malićević je još jednom najavio postavljanje reflektora i izgradnju južne tribine stadiona u Novom Pazaru. "Ulazimo u period velkih investicija, čiji će nosilac biti gradska vlast", kazao je predsednik novopazarskog superligaša. On je tokom jesenje polusezone više puta prozivan od strane dela navijača Novog Pazara, koji su tražili njegov odlazak. "Nisam nikada imao problem s navijačima, više puta sam javno izrekao ponos zbog njih, ali oni su iz nekog razloga imali problem sa mnom. Kaznu na kraju jeseni skupo ćemo platiti, a predložio sam Fudbalskom savezu Srbije da, pored redovnih batina, dobijamo i neku nagradu. Mislim da su naši navijači zaslužili nagradu za fer-plej", dodao je za kraj Malićević. Novi Pazar je na šestom mestu u Super ligi Srbije sa 24 boda, devet manje od prvoplasiranog Partizana kojeg će ugostiti na startu prolećnog dela.
