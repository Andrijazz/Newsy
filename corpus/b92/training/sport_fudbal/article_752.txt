> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Partizan predstavio socijalnu mrežu
> Članak:

Marketing tim fudbalskog kluba Partizan promovisao je jedinstvenu multimedijalnu platformu "Partizan.tesla.tc", saopšteno je na sajtu kluba.
Platforma "Partizan.tesla.tc" ima za cilj stalni kontakt navijača i simpatizera crno-belih šsirom sveta sa svojim matičnim klubom, kroz jedinstven multimedijalni program, koji korisnici imaju na svojim telefonima.
Direktorka marketinga FK Partizan Snežana Filipović istakla je da je ovakav projekat inovacija u svetu i da će uz klub još nekoliko fudbalskih timova u Evropi krenuti sa njegovom realizacijom. "Volimo da kažemo kako je Partizan uvek bio avangarda u svemu. Ali ne samo ovim projektom, već mnogobrojnim projektima koje smo imali u poslednjih godinu i po dana pokazali smo da ne samo što ne zaostajemo za evropskim klubovima, već smo nekada korak ispred", rekla je Filipovićeva. Ova platforma je jedinstvena po tome što na njoj neće biti samo sadržaja vezanih za utakmice, golove i slično, već će pored istorijata kluba i interakcije sa igračima u okviru posebene stranice korisnici "Partizan.tesla.tc" projekta dobijati i video poruke od prvotimaca crno-belih.
