> Izvor: B92
> Datum: utorak 14.01.2014.  
> Rubrika: sport_fudbal
> Naslov: PSŽ siguran, bruka Sent Etjena
> Članak:

Fudbaleri Pari Sen Žermena plasirali su se u polufinale Kupa Francuske, dok se Sent Etjen obrukao u Liga kupu.
PSŽ je golovima u poslednjih pet minuta sa 3:1 slavio u Bordou i prošao među četiri najbolja tima u Kupu.
U drugom kup takmičenju Francuske Sent Etjen je eliminisan nakon penala od četvrtoligaša Kana, a nakon poraz 1:0 u revanšu.
Iako u skoro najjačoj postavi, PSŽ se namučio u Bordou u Kupu. Nakon što je Havijer Pastore u završnici prvog poluvremena najavio lakši posao u nastavku, već u 48. minutu Bijogo je doneo poravnanje. Ni ulazak Edisona Kavanija umesto Zlatana Ibrahimovića nije pomogao "svecima" da lako stignu do gola u nastavku, sve do poslednjih pet minuta. Konačno u 85. Ribio je vratio prednost Parižanima, a samo tri minute kasnije rezervista Matuidi je potvrdio pobedu nad Žirondincima. Još dramatičnije bilo je u Liga kupu. U žestokom okršaju na terenu četvrtoligaša Kana i domaćin i prvoligaš Sent Etjen su ostali bez po jednog igrača zbog isključenja, a haos je bolje iskoristio domaćin i golom Darneta izborio produžetke. Gosti nisu uspeli da slome na papiru nejakog domaćina pa su odlučivali produžeci. Oba tima su promašila u prvoj seriji, usledila su po dva gola na obe strane, a nakon što je Gradel dao treći gol sa Sent Etjen, Karijelo je promašio za Kan i svi su videli tužan kraj herojskog otpora četvrtoligaša. Međutim, Lemojn i Erding promašuju naredna dva penala za Sent Etjen, Lencini donosi izjednačenje, a potom i Ruba veliku pobedu Kanu.
