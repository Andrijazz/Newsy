> Izvor: B92
> Datum: nedelja 19.01.2014.  
> Rubrika: sport_fudbal
> Naslov: De Brujne: Murinjo ne govori istinu
> Članak:

Novi fudbaler Volfsburga Kevin de Brujne rekao je da je Čelsi napustio jer više nije bio srećan u timu Žozea Murinja.
"Murinjo me je prošlog leta ubedio da ostanem iako sam imao dobre ponude Borusije Dortmund i Atletiko Madrida. Nisam napustio Čelsi zbog Svetskog prvenstva jer to bi moglo da se promeni za tri utakmice, otišao sam jer nisam više bio srećan", rekao je De Brujne.
On je dodao da je iznenađen zbog Murinjovih kritika u javnosti jer mu portugalski stručnjak nikad na treninizma nije prišao i objasnio gde greši. "Bio sam dobar pre početka sezone, takođe u prvom meču, ali i dalje ne znam zašto sam izgubio mesto u timu posle utakmice sa Mančester Junajtedom. Šteta što je na konferenciji za medije rekao da se ne trudim na treninzima. To nije tačno. Ja sam igrač koji uvek daje 100 odsto na terenu. Takve primedbe stvorile su lošu sliku o meni", rekao je Belgijanac De Brujne je u Čelsi došao u leto 2012. godine iz Genka, a jednu sezonu proveo je na pozajmici u Verderu iz Bremena.
