> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Pantić: Ne plašim se pritiska
> Članak:

Jedan od najtalentovanijih srpskih fudbalera i član Partizana Danilo Pantić ne plaši pritiska i prevelikih očekivanja navijača.
Pantić je među 31 igračem na koje Marko Nikolić računa tokom zimskih priprema, koje je srpski šampion počeo u ponedeljak.
"Drago mi je što sam ponovo dobio šansu da budem u prvom timu, nadam se da uspeti da je iskoristim. Naravno, drago mi je što ću opet moći da igram sa Andrijom Živkovićem, kao u mladjim kategorijama", rekao je 17-godišnji Pantić.
Pantić je krajem 2013, posle dosta peripetija na relaciji uprava-menadžer, potpisao ugovor na godinu i po dana. "Tačno je da sam dete, ali već neko vreme sam u klubu i ne gledaju me na takav način. Naravno, postoji mali pritisak, ali mora da bude tako i neće mi predstavljati nikakav problem", rekao je Pantić. Pantić je tokom jesenjeg dela sezone uglavnom samo održavao formu, jer nije bio deo ekipe. "Istina je da sam u poslednja dva, tri meseca radio slabije, ali krenuo sam sa treninzima od Nove godine i nadam se da ću se što pre vratiti u formu", zaključio je Pantić. On je za prvi tim Partizana debitovao u poslednjom kolu Superlige prošle sezone, na meču protiv subotičkog Spartaka (5:0). Partizan će do 21. januara boraviti u Beogradu, a potom će deset dana raditi u Antaliji.
