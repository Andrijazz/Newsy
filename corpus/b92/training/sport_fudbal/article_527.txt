> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Matri se preselio u Firencu
> Članak:

Napadač Milana Alesandro Matri pristao je da se zbog velike konkurencije u timu preseli u Fiorentinu, gde će igrati do kraja sezone.
Italijan je u dosadašnjem delu sezone nastupio tek 18 puta u svim takmičenjima za “roso-nere”, a samo jednom se upisao u strelce.
Zajedno sa Matrijevim željama za većom minutažom i “Viola” će rešiti problem u špicu, pošto je nakon povreda Marija Gomesa i Đuzepea Rosija trener Vinčenco Montela ostao bez pravog rešenja u napadu.
"Fiorentina može da potvrdi da je uspešno završila pregovore sa Alesandrom Matrijem, te da je potpisan privremeni ugovor", navedeno je u saopštenju kluba iz Firence. Momak rođen 1984. godine je seniorsku karijeru startovao upravo u Milanu, ali je gotovo pet godina provodio na pozajmicama, u Pratu, Lumecanu i Riminiju. Prvu šansu dobio je u Kaljariju, da bi 2011. godine stigao u Juventus. Za reprezentaciju Italije je nastupio pet puta, u periodu od 2011. do 2012. godine i jednom se upisao u strelce protiv Ukrajine. Fiorentina je trenutno četvrtoplasirana u Seriji A, dok je Milan u velikim problemima, zauzima 11. poziciju sa svega šest bodova više od ekipa koe se nalaze u zoni ispadanja.
