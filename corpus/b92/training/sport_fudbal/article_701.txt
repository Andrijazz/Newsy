> Izvor: B92
> Datum: utorak 21.01.2014.  
> Rubrika: sport_fudbal
> Naslov: FS Kine: Predsednik stonoteniser
> Članak:

Nekadašnji selektor stonoteniske reprezentacije Kine Kai Dženhua postao je predsednik Fudbalskog saveza te zemlje.
Ideja pri angažovanju legende najuspešnijeg kineskog sporta je da fudbal u još uvek najnaseljenijoj zemlji bar donekle priđe tom nivou.
Dženhua je bio uspešni stonoteniser tokom osamdesetih, a od 1991. do 2004. vodio je nacionalnu selekciju u tom sportu. Od 2007. bio je direktor Nacionalnog sportskog komesarijata. On će na novoj poziciji zameniti 75-godišnjeg Juana Vejmina, predsednika FS Kine od 1992.
Kina je učestvovala samo na Svetskom prvenstvu učestvovala 2002. godine, kada je njihovu selekciju vodio Bora Milutinović, a u trci za Brazil 2014. nisu stigli ni blizu završne faze kvalifikacija. Fudaleri Kine nalaze se na 92. mestu rang-liste FIFA, a loši rezultati su u velikom kontrastu sa sjajnim uspesima u drugim sportovima. Kineski analitičari ocenjuju da su problemi fudbala u nedostatku mladih koji počinju da se bave tim sportom, kao i slaba domaća liga. U teoriji, korupcija je ozbiljan problem, ali se sa njom suočavaju i drugi sportovi. Njegov prvi zadatak biće pronalaženje selektora, pošto je reprezentacija bez trenera od juna prošle godine, kada je otišao Španac Hose Antonio Kamačo. Krajem decembra pojavile su se glasine da bi to mesto mogao da zauzme doskorašnji trener Pekinga i trofejni trener Partizana Aleksandar Stanojević.
