> Izvor: B92
> Datum: petak 10.01.2014.  
> Rubrika: sport_fudbal
> Naslov: MOS: Statut UEFA je jasan
> Članak:

Ministarstvo omladine i sporta Srbije saopštilo je da je neprihvatljivo da kosovske fudbalske selekcije i klubovi igraju zvanične međunarodne utakmice.
FIFA je, nakon sastanka u Cirihu sa predstavnicima FSS i kosovskog saveza, odložila odluku o mogućnosti da tamošnji selekcije i klubovi igraju prijateljske utakmice.
"U statutu UEFA jasno se navodi da je članstvo u toj organizaciji dozvoljeno nacionalnim fudbalskim savezima samo ukoliko je zemlja priznata od strane Ujedinjenih nacija kao nezavisna država".
U slučaju odigravanja utakmica sa zemljama čije su vlade priznale Kosovo i Metohiju, kako ističu u Ministarstvu, ne smeju da budu isticana bilo kakva nacionalna obeležja. "Za nas je neprihvatljivo igranje bilo kakvih zvaničnih utakmica klubova ili reprezentacija sa teritorije Kosova i Metohije u međunarodnim okvirima. U slučaju igranja prijateljskih susreta sa zemljama čije su vlade priznale Kosovo i Metohiju, stav Srbije je da na njima ne smeju biti isticana bilo kakva nacionalna obeležja - zastava, himna, grb", kaže se u Ministarstvu. Kako se navodi, svi klubovi i igrači koji su registrovani u FSS, a nalaze se na Kosovu, ostaju punopravni članovi srpskog saveza i na njih se primenjuju propisi te organizacije. Prethodno se ovim povodom oglasio i premijer Ivica Dačić, kao i Fudbalski savez Srbije.
