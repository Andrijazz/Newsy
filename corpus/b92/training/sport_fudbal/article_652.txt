> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Počelo suđenje Riberiju i Benzemi
> Članak:

Suđenje francuskim fudbalerima Franku Riberiju i Karimu Benzemi zbog angažovanja maloletne prostituke počelo je u ponedeljak u Parizu.
Riberi i Benzema se sumnjiče da su 2008. angažovali Zahiju Dehar, koja je tada imala 16 godina, a pritom su joj platili avionsku kartu da dođe u Pariz.
Napadači Bajerna i madridskog Reala nisu prisustvovali suđenju, koje je trebalo da počne još u junu prošle godine.
"Tužilac je tražio da se slučaj razreši. Deharova više ne vidi sebe kao žrtvu, tako da ovde imamo suđenje, a ne optužnicu", rekao je Riberijev advokat Karlo Alberto Burta. Riberi je svojevremeno priznao da je platio za seks, ali se branio da nije znao da je Deharova prostitutka i da je maloletna, dok je Benzema negirao sve optužbe. Ukoliko se utvrdi da su krvi, Riberi i Benzama bi mogli da dobiju trogodišnje kazne zatvora. Riberi je ove godine, zajedno sa Kristijanom Ronaldom i Lionelom Mesijem, bio u užem izboru za nagradu "Zlatna lopta", koja se tradicionalno dodeljuje najboljem fudbaleru sveta. Francuz se u izboru našao zahvaljujući sjajnim igrama u dresu Bajerna sa kojim je osvojio titule u pet takmičenja.
