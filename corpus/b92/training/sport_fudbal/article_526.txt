> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Miroslav Radović postao Poljak
> Članak:

Srpski fudbaler Miroslav Radović dobio je poljsko državljanstvo, ali nije sigurno da li ima nameru da nastupa za reprezentaciju ove zemlje.
Pojedini poljski mediji navode da je zainteresovan da nastupa za njihove "Bele orlove", dok drugi ističu njegove ranije izjave u kojima naglašava želju da zaigra za Srbiju.
Radović, koji je rođen u Goraždu u Bosni i Hercegovini, nastupao je za mladu selekciju Srbije 2006. godine, ali nikad nije dobio poziv u A tim.
On je u Poljskoj upravo od te godine kada je iz Partizana prešao u varšavsku Legiju, za koju je tokom osam sezona osigrao skoro 300 utakmica i potigao 55 golova. Na državljanstvo je čekao dve godine. "Veoma sam srećan što sam konačno uspeo. U Poljskoj sam od 2006. godine, govorim poljski, ispunjavam sve uslove. Ovo je odlična stvar", rekao je Radović koji je dobijanjem poljskog državljanstva postao građanin Evropske unije pa će Legija moći da računa na njega kada u sezoni 2015/2016. bude uvedeno pravilo od najviše trojice igrača van EU u timu. Radović ima 30 godina, a igra na poziciji krilnog napadača. Ove sezone je na 17 utakmica dao 7 golova, od čega šest u prvenstvu na samo devet nastupa.
