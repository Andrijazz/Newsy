> Izvor: B92
> Datum: nedelja 12.01.2014.  
> Rubrika: sport_fudbal
> Naslov: "Ne ide se na Mundijal tek tako"
> Članak:

Fudbaler Lacija Miroslav Klose rekao je da će morati naporno da radi da bi se izborio za mesto u reprezentaciji Nemačke na Svetskom prvenstvu u Brazilu.
"Siguran sam da selektor Joakim Lev neće nikog povesti na Mundijal tek tako. Moraću naporno da radim, ako želim da izborim mesto u timu i nije bitno na koliko sam turnira do sada učestvovao. Imamo dobreigrače na svakoj poziciji. Svi smo srećni kada nastupamo za nacionalni tim", rekao je Klose.
Klose je do sada igrao na tri svetska prvenstva 2002. godine u Južnoj Koreji i Japanu, 2006. u Nemačkoj i 2010. u Južnoj Africi. U dresu Nemačke je odigrao 130 utakmica i postigao 68 golova. Nemačka će na Svetskom prvenstvu u Brazilu igrati u Grupi G sa Portugalijom, SAD i Ganom, a u koliko se i iskusni napadač nađe tamo imaće priliku da sruši rekord velikog Luisa Nasarija da Lime - Ronalda. Legendarni Brazilac je u periodu od 1998. do 2006. godine postigao ukupno 15 golova na Mundijalima, jedan više od Nemca. Drugi aktivni igrač pored Klosea, koji bi mogao da ugrozi popularnog 'Zubu', mogao bi da bude David Vilja. Ali, teško je očekivati da će napadač Atletiko Madrida biti prvi izbor u napadu za Visentea del Boskea, a još manje da će postići devet golova.
