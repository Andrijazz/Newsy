> Izvor: B92
> Datum: utorak 21.01.2014.  
> Rubrika: sport_fudbal
> Naslov: Siti 'devetkom' u finale Liga Kupa
> Članak:

Fudbaleri Mančester Sitija nastavljaju da demorališu odbrane širom Ostrva, a drugi put je, u samo dve nedelje, 'stradala' poslednja linija Vest Hema.
U prvom meču na "Etihadu" bilo je 6:0 za 'Građane'. U revanšu su bili duplo blaži, i tako ukupnim rezultatom 9:0 prošli u finale Liga Kupa - 3:0(2:0).
Opet je blistao dvojac i napada, Alvaro Negredo – Serhio Aguero. Španac je kao i u prvom meču dva puta bio precizan. Najpre u trećem, pa zatim 59. minutu. U međuvremenu, Serhio Aguero je pogodio u 24. minutu.
Neverovatno ekipa Sitija tako nastavlja da obara rekorde, najviše zahvaljujući ubitačnom napadu. Cela ekipa postigla je, računajući i golove iz ovog meča, 106 golova, a minulog vikenda postali su tim koji je najbrže stigao do 100 golova u sezoni. Ukupna pobeda od 9:0 najveća je u istoriji Liga Kupa. U startnoj postavi tima iz Mančestera našao se i srpski reprezentativac Matija Nastasić, koji je prvi put od povratka na teren započeo meč. Aleksandar Kolarov dobio je zasluženi odmor, ali je ipak u 79. minutu ušao na teren umesto Hesusa Navasa. 'Građani' u finalu čekaju boljeg iz duela Mančester Junajteda i Sanderlenda. Drugi polufinalni duel na programu je u sredu na "Old Trafordu", a 'Đavoli' jure zaostatak od jednog gola (2:1).
