> Izvor: B92
> Datum: sreda 15.01.2014.  
> Rubrika: sport_fudbal
> Naslov: Partizan ponovo želi Jovanovića?
> Članak:

Nekadašnji srpski reprezentativac Milan Lane Jovanović mogao bi da bude veliko pojačanje Partizana za nastavak sezone.
Iskusni krilni napadač je prethodnih šest mesecio bio bez kluba, iako se spekulisalo o dolasku u Partizan, ali i Crvenu zvezdu, kao i ponudi iz Kine.
Ipak, kako prenose "Večernje novosti", crno-beli su ponovo zainteresovani za bivšeg igrača Anderlehta i Liverpula, a sportski direktor Albert Nađ je još ranije istakao da će klub pre kraja prelaznog roka pokušati da dovede još jednog napadača.
"Ne znam šta da vam kažem, niko sa mnom nije kontaktirao iz Partizana. A da pričam hipotetički, da li bih došao i pod kojim uslovima, zaista nema smisla. Trenutno nemam ništa na vidiku, ali radim kao da imam klub, maksimalno sam spreman da odmah uskočim u pogon. Ne mogu sebi da dozvolim da me bilo ko čeka", rekao je Jovanović "Novostima". Iako već šest meseci nije u takmičarskoj formi, Jovanović ističe da je spreman za izazove. "Tokom leta sam imao samo dve opcije koje sam želeo i pošto se nijedna od njih nije realizovala odlučio sam da pauziram. Posle šestomesečne pauze tokom koje sam radio maksimalno ne bih li spreman dočekao novi angažman, razmišljanja idu i u pravcu završetka karijere. Ponuda mora da bude adekvatna da bih se opredelio za potpisivanje ugovora, a u slučaju da ona ne stigne do kraja januara verovatno ću završiti karijeru", zaključio je Jovanović. U među vremenu, bivši nadapač crno-belih Danko Lazović se vratio u Humsku, ali samo trenira sa prvim timom srpskog šampiona. "Danko nas je pitao da li može da trenira sa Partizanom i normalno je da smo mu trener Nikolić i ja to dozvolili. Ista priča važi i za Vladimira Stojkovića ukoliko u potrazi za novim klubom zatraži da trenira sa dojučerašnjim klupskim drugovima. Danko je uvek rado viđen u našem klubu, a da li će se nešto više dogoditi, videćemo, ko zna", rekao je Albert Nađ. Partizan je tokom januara doveo četiri pojačanja, defanzivce Miroslava Vulićevića i Branislava Trajkovića, zadnjeg veznog Nikolu Drinčića, te napadača Petra Škuletića. Pre njih stigao je novi trener Marko Nikolić. Srpski šampion je u ponedeljak počeo pripreme za nastavk sezone, a od 22. januara radiće deset dana u Antaliji. U međuvremenu, glavna tema u Humskoj bila je unutrašnja organizacija, nakon hapšenja predsednika Dragana Đurića.
