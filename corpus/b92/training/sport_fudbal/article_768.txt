> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Dilojt: Junajted ispao iz Top 3
> Članak:

Prvi put od 1997. godine, od kada Dilojt rangira ekipe sa najvehim zaradama, Mančester Junajted se ne nalazi među prva tri kluba po zaradi.
Real iz Madrida zaradio je prošle sezone 518,9 miliona evra i nalazi se na prvom mestu ispred rivala Barselone i osvajača Lige šampiona Bajerna iz Minhena.
Kako navodi revizorsko-konsultantska kuća Dilojt, Barselona je imala zaradu od 482,6, a bavarski klub 431,2 milione evra.
Klub sa Old Traforda prošle sezone inkasirao je 423.8 miliona evra, slede Pari Sen Žermen (398.8), Mančester Siti (316.2), Čelsi (303.4), Arsenal (284.3), a top 10 zatvaraju italijanski klubovi Juventus (272.4) i Milan (263.5). 'Crveni đavoli' su prvih osam godina od 1997. godine bili prvi po zaradi, ali su sada posustali pred komercijalnim potencijalnom pre svega španskih Giganata. Analitičar Den Džons iz Dilojta veruje da će se Junajted vratiti među prva tri kluba i prestići Bajern, zbog ugovora koji će biti potpisani. "Očekujem da se Junajted vrati među prva tri kluba, jer će sledeće sezone sklopiti ugovor sa Ševroletom i još nekim sponzorima, kao i zbog rezultata novog ugovora o TV pravima, pa smo uvereni da će se vratiti u Top3. Ne mogu se praviti prognoze na duže staze, sve zavisi šta će se dešavati na terenu. Ako se ne kvalifikuju u Ligu šampiona, to će ih najverovatnije koštati 50 miliona evra", rekao je Den Džons iz Dilojta. Iz prvih 10 ispao je Liverpul, ali Džons tvrdi da će se upravo zbog ugovora o TV pravima ponovo vratiti. Njukasl i Vest Hem jure svoje mesto u 20 najboljih. Finansijski analitičari iz Dilojta potvrdili su da klubovi koje su preuzeli bogati vlasnici imaju ogromna povećanja prihoda. U 2009. godini Mančester Siti i Pari Sen Žermen zauzimali su 20. i 21. mesto, a sada se nalaze u samom vrhu.
