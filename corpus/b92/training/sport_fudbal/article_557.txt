> Izvor: B92
> Datum: petak 17.01.2014.  
> Rubrika: sport_fudbal
> Naslov: Lalatović: Napredak će ostati u JSL
> Članak:

Novi trener Napretka Nenad Lalatović poručio je da je je došao u klub jer veruje u igrače i da je osnovni cilj Kruševljana da izbore opstanak u Jelen Superligi.
Doskorašnji šef stručnog štaba beogradskog Voždovca je naveo da uprkos sumnjama smatra da će klub uz nekoliko pojačanja biti siguran član elitnog takmičenja.
“Iako su mnogi, odlaskom Bojića i Mirosavljevića, sumnjali u igrače, i da možda ne možemo da se izborimo za opstanak, ja sam baš iz tog razloga došao jer verujem u igrače”, rekao je Lalatović.
Nekadašnji kapiten Crvene zvezde, a potom igrač Šahtjora iz Donjecka i OFK Beograda poručio je da mu je čast što će trenirati veliki klub sa tradicijom, najveći uz Zvezdu i Partizan, i koji, kako je naveo, vode ozbiljni ljudi sa planom i ciljem. Lalatović je zamenio dosadašnjeg trenera Nenada Milovanovića, koji je nedavno sporazumno raskinuo saradnju sa klubom, a u stručnom štabu ostaće svi treneri, a jedino novo ime biće Dragan Šarac. "Naš cilj je da uzmemo više bodova nego što je Napredak uzeo jesenas", zaključio je Lalatović. Sportski direktor Napretka Vladimir Matijašević objavio je da će pojačanja u klub stići već u ponedeljak i to najverovatnije - dva vezna igrača, dva špica i jedan ofanzivni vezni igrač. On je rekao i da je sa Lalatovićem ugovor potpisan do kraja sezone, te da će se ukoliko bude rezultata i obostranog zadovoljstva "lako dogovoriti za dalje". Napredak je devetoplasirani sa 17 bodova, koliko ima i OFK Beograd na poziciji ispod, a pre nekoliko dana je u klub na pozajmicu stigao i levi bek Partizana Stefan Aškovski.
