> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Pelegrini: I dalje verujem u Jovetu
> Članak:

Menadžer Mančester Sitija Manuel Pelegrini rekao je da i dalje veruje u kvalitete Stevana Jovetića, iako je Crnogorac od dolaska zabeležio samo jedan start.
Bivši igrač Partizana stigao je među 'Građane' letos iz Fiorentine za 22 miliona funti, ali se do sada našao samo tri puta na terenu, od čega dva puta u Liga kupu.
Mediji na Ostrvu prosto bombarduju Čileanca pitanjima o popularnom Joveti, sumnjajući da je, posle niza problema s povredama, problem postao psihološke prirode.
Pelegrini priznaje da je situacija komplikovana, jer Stevan nije prikazao ono što se od njega očekuje, za razliku od Alvara Negreda, Hesusa Navasa i Fernandinja. Ipak, menadžer ističe da pritisak na Stevana ne postoji, kao i da on veruje isključivo igraču. "Situacija je komplikovana, ali ja verujem Stevanu. Kaže mi da ima problem sa povredom mišića i apsolutno sam siguran da je tako", jasan je Pelegrini. "Smatram da igrač ne može da dâ sve od sebe, ako nije u potpunosti fit. Ponavljam, verujem igraču i spreman sam da mu pomognem, ali videćemo kako će biti na kraju sezone". Engleski mediji nedavno su se našalili sa bivšim igračem 'Viole' duhovitim foto-montažama.
