> Izvor: B92
> Datum: utorak 21.01.2014.  
> Rubrika: sport_fudbal
> Naslov: Honda: Trenutno sam na 50 odsto
> Članak:

Novi fudbaler Milana Keisuke Honda priznao je da još nije pokazao svoju najbolju igru u dresu ‘rosonera’ istakavši da je trenutno samo na 50 odsto.
Japanski internacionalac, koji je stigao u Milano iz moskovskog CSKA početkom meseca, prvi put se našao u startnih 11 u nedelju u pobedi nad Veronom sa 1:0.
Honda, koji je prethodno ušao dva puta u igru sa klupe, zamenjen je sredinom drugog poluvremena utakmice na “San Siru” i prvi je koji je priznao da još nije dostigao najbolju formu.
"Rekao bih da sam trenutno na 50 odsto svog nivoa igre. Moram da popravim kvalitet, ali je lepo što smo pobedili Veronu. Imali smo malih problema u kontroli lopte, ali moramo da napredujemo u tom pogledu i postižemo više golova. Mislim da nas očekuje sve više duela sa protivnicima koji će se braniti i pokušati da nam naškode iz prekida. Pobede nad takvim timovima će poboljšati našu igru, za to i treniramo", istakao je Honda. U ovom trenutku Hondin glavni cilj je da se nametne Klarensu Sedorfu, novom treneru, koji je prošle nedelje zamenio Masimilijana Alegrija. "Dobro komuniciramo na engleskom. Moramo samo malo više da porazgovaramo o fudbalu kakav on od nas želi da igramo i šta očekuje od mene", naglasio je Honda. Naredni meč fudbalere Milana očekuje u sredu, kada u četvrtfinalu Kupa Italije dočekuju Udineze.
