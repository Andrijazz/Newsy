> Izvor: B92
> Datum: sreda 8.01.2014.  
> Rubrika: sport_fudbal
> Naslov: Ivanović: Imamo bazu za budućnost
> Članak:

Kapiten fudbalske reprezentacije Srbije Branislav Ivanović rekao je da je u kvalifikacijama za SP u Brazilu napravljena dobra baza za budućnost.
"Kvalifikacije smo počeli kao totalno nova i mlada ekipa, napravili smo veliki pomak iz utakmice u utakmicu i poslednjih šest meseci igrali jako dobro. Međutim, to nije bilo dovoljno za ciklus od dve godine, samo tih poslednjih šest meseci ili godinu dana, da bi se ostvario veliki uspeh i plasman na SP."
"Napravili smo dobru bazu kao zalog za budućnost i nadam se da ćemo se plasirati na EP u Francuskoj", rekao je Ivanović za Međunarodni radio Srbija. On je naveo da je za novog selektora, koji bi tek trebalo da bude izabran, najvažnije da ga igrači prihvate. "Najbitnije je da igrači prihvate njegov način rada, da se napravi dobra atmosfera. Reprezentacija je specifična jer nikad nema dovoljno vremena za zajedničke treninge i sve se svodi na okupljanja od nekoliko dana. Zato je bitno da se stvori pozitivan naboj kod svih, ne samo u fudbalskoj organizaciji nego i kod navijača. Izuzetno je bitno da ponovo stvorimo taj kult reprezentacije", naveo je on.
Ivanović je rekao da ima nekoliko lepih stvari po kojoj će pamtiti 2013. godinu. "Postigao sam gol u finalu i time je moj klub osvojio ligu Evrope. Pamtiću i utakmicu protiv Hrvatske u Beogradu gde smo odigrali fenomenalno. Ostaje taj mali žal što nismo pobedili, ali smo pokazali da naša reprezentacija ima perspektivu", istakao je on. Ivanović je naveo da mu je izuzetno drago što u svom klubu, Čelsiju, sarađuje sa trenerom Žozeom Murinjom. "Fenomenalan je i veliko je zadovoljstvo raditi sa njim, ali isto tako i izuzetno teško, jer je čovek koji u svakom momentu želi samo rezultat, samo mu je to na umu. Čovek koji u svakoj utakmici traži još više od tebe, da budeš još bolji i da napreduješ. Pritisak je zaista veliki, ali to je normalno u velikom klubu", objasnio je srpski fudbaler. On je naveo da, iako uskoro puni 30 godina, još ne razmišlja o završetku igračke karijere. "Svi moji planovi u bliskoj budućnosti su vezani za klub u kome igram i nadam se da ću, ako budem imao mogućnosti, a želju imam svakako, probati da i posle igračke karijere ostanem u fubalu. Još nisam odlučio čemu ću tad da se posvetim, ali bih voleo da to bude vezano za fudbal", zaključio je Ivanović.
