> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Nine o Stojadinoviću, Lukoviću...
> Članak:

Najbolji fudbaler Crvene zvezde Miloš Ninković govorio je u intervjuu za navijački portal "redstarbelgrade.info" o prvih šest meseci posle povratka u Srbiju.
Povod za priču bila je činjenica da je bivši reprezentativac izabran za ličnost godine SD Crvena zvezda, od strane forumaša.
"Hvala im puno. Stvarno nisam očekivao, pošto sam tu tek pola godine. Iskreno, mislim da je bilo tu dosta sportista koji su možda dali Zvezdi više nego ja, prvenstveno mislim na Prlainovića", iskren je Ninković.
Popularni Nine se posle toga osvrnuo i na sva događanja u poslednjih šest meseci. "Poznato je kroz šta smo sve prošli. Bilo je i lepih i ružnih trenutaka. Ali mislim da je bilo više lepih, što se mene lično tiče. Pogotovu derbi, prva utakmica protiv Islanđana, Černomorec, Donji Srem, iako znamo kako se to završilo Imao sam stvarno mnogo lepih trenutaka, i mogu samo da zamislim šta će biti kada Zvezda osvoji titulu", jasan je Ninković.
Neizbežna tema bila je priča koja se odvijala oko smene sportskog direktora Zorana Stojadinovića. "Sigurno da se neće svi problemi rešiti njegovim odlaskom. Igrači koji su duže ovde su pričali da sportski direktor nije radio dobro svoj posao. Sada se već zna šta je radio na pripremama, i Aleksandar Janković (bivši trener Zvezde) je dao sada intervju i rekao šta se dešavalo. Ja sam isto čuo od drugih ljudi. Ali, mene to nije zanimalo tada, ali video sam u ovih šest meseci da nije dobar za atmosferu u ekipi. Već smo rekli sve o tome, zašto nije dobar i ne bih se vraćao na to. Ponavljam, time se neće rešiti svi problemi, ali ćemo imati neki mir u svlačionici". Kako je sve to, uz veliki broj zahteva za raskid ugovora, uticalo na atmosferu i odnose među igračima u svlačionici? "Mi igrači smo se dogovorili, pred ovaj odmor. da svi oni koji nisu zadovoljni i koji bi tužili klub, da se sada dogovore i neka idu. Da se to sada iščisti, a ne da krene prvo, drugo kolo, i odmah krenu nove tužbe i raskidi ugovora. Najbolja je situacija i za njih i za Zvezdu da sednu sa predsednikom i da se dogovore. Takva je situacija, kakva je. Do juna da probamo, pa dobili ili ne dobili neke pare do tada. Ko može to da istrpi da ostane tu, ko ne može, da se sada dogovori dok je vreme.. Koliko nas ostane, da znamo da ostajemo do kraja i da se od prvog dana priprema spremamo za to. Ja ne mogu ni na koga da se ljutim, tim momcima se verovatno duguje mnogo novca i nisam u njihovoj koži. Ali mislim da ništa ne bi izgubili da su sačekali kraj polusezone, ta dva - tri dana. To je bio njihov izbor, i želim im puno sreće u nastavku karijere".
Ninković se zatim nadovezao i na priču o mogućim pojačanjima. Brazilac Betao, bivši sigač Miloša iz Kijeva, odradio je ugovor i trenutno je bez angažmana, ali je Zvezdnih veznjak više za oslanjanje na sopsteve snage i jedno određeno pojačanje. "Nisam, ali imam informaciju da mu je istekao ugovor. Znate kako, teško je dovesti igrača, hajde da je neko ko voli Zvezdu, da je zaradio i da želi da se vrati, pomogne... E sad stranac, treba da mu kažem da dođe, a nema tri meseca plate. Rekao bi ''Alo, šta je ovo?'' Ne znam, možda i bude sve dobro, ali ja to ne mogu da garantujem. Više se uzdam u momke koji su tu, ali i Aleksandra Lukovića. Čuo sam se s njim, on želi da se vrati, sada je sve na dogovoru klubova. Što se Biševca tiče, s njim se nisam čuo od vremena kada sam nastupao u Francuskoj, ali siguno da bi bilo odlično i da nam se i on priključi". Za kraj, 33-ka crveno-belih napravila je paralelu između nastupanja u Evropi i Srbiji. "Ja sam igrao i u Dinamu, devet godina, družio sam se i sa Anrejom Ševčenkom, koji je bio deset puta veća zvezda nego što sam ja ovde. Igrački šta je sve osvojio, fudbalsko ime... ali on nije pola doživeo tamo, što sam ja ovde za ovih šest meseci. I ovog stvarno nema nigde. Ne znam kako je Argentini i Brazilu, Turskoj, Grčkoj... ali mi se čini da ovog ima samo ovde. Samo u Zvezdi. Siguran sam, samo kad bi se malo u klubu situacija popravila, kad bismo osvojili titulu, to bi bila prekretnica da krene sve bolje. I siguran sam da bi se mnogi vratili u Zvezdu. Pričao sam već nekoliko puta sa Lukovićem, a takođe i sa Pavlom Ninkovim i on kaže da bi se 'sutra' vratio u Zvezdu. Iako je standardan u Tuluzu, kaže da mu je malo muka od svega tamo", zaključio je Ninković za rsb.
