> Izvor: B92
> Datum: utorak 14.01.2014.  
> Rubrika: sport_fudbal
> Naslov: Holt u Vili, Honaz u Noriču
> Članak:

Aston Vila pozajmila je Granta Holta do kraja sezone iz Vigana, dok je bivši Holtov klub Norič doveo Honaza Gutijeresa, takođe putem pozajmice iz Njukasla.
Menadžer Vile Pol Lambert je već trenirao engleskog napadača u Noriču kada je u sezoni 2010/11 32-godišnjak sa 21 golom pomogao svom timu da uđe u Premijer Ligu.
Gutijeres se takođe vratio kod starog trenera Krisa Hjutona, a njih dvojica su učestvovali u promociji Njukasla iz Čempionšipa 2010 godine.
Ove sezone Holt je postigao samo dva pogotka za tim Vigana, ali s obzirom da Lambertu nakon povrede Kožaka fale napadači, nije teško razumeti njihovu novu saradnju. "Ponuda je bila previše dobra za Holta da bismo je odbili", rekao je menadžer Vigana Uve Rosler i naglasio da je na ovu odluku takođe uticalo to što su hteli da "skinu" sa platnog spiska jednog od najplaćenijih igrača. Kris Hjuton je oduševljen dovođenjem Argentinca Gutijeresa u svoje redove, posebno zbog činjenice da može da igra skoro sve pozicije na terenu. "On je neko ko će doneti iskustvo, a bitno je i to što je odigrao skoro 200 utakmica za Njukasl, pa neće morati da prođe kroz period prilagođavanja na engleski fudbal, što je jako bitno u januaru, kada igrač treba da se odmah prilagodi timu i izađe na teren", istakao je menadžer Noriča.
