> Izvor: B92
> Datum: petak 17.01.2014.  
> Rubrika: sport_fudbal
> Naslov: Rodžers: Imamo snage za titulu
> Članak:

Menadžer Liverpula Brendan Rodžers izjavio je da njegov klub ima velike šanse da osvoji Premijer Ligu.
Rodžers smatra da je pobeda njegovog tima nad Stoukom od 5:3 bila demonstracija karaktera njegovog tima.
"Pokazali smo veliku psihičku snagu. Ova utakmica je dosta ličila na meč protiv Totenhema jer smo ponovo podigli nivo igre. Imamo veliko samopouzdanje, sada izlazimo na teren sa uverenjem da možemo da pobedimo u svakom meču’’, izjavio je Rodžers.
"Ne dobija se svaka utakmica na kvalitet. Biće igara kada kvalitet ne može da dođe do izražaja, ali i tada mora da se pronađe način da se pobedi u meču. Psihologija je presudna stvar u vrhunskom sportu, a ako budemo psihički dovoljno snažni, mislim da možemo da osvojimo titulu." Arsenal, Mančester Siti i Čelsi su favoriti za osvajanje šampionata, ali Rodžers misli da ne treba otpisati Liverpul. "Imamo nekoliko utakmica koje ćemo igrati kod kuće, a zaostajemo samo šest poena za liderom. Smatram da imamo dovoljno snage da se izborimo sa njima. Naravno, prednost se daje ekipama koje su ispred nas, zato što su to timovi koji su godinama na okupu i pojačavaju se iz najboljih klubova. Na nama je jednostavno da radimo i da se izborimo sa njima na putu do vrha. Liverpul je trenutno četvrti na tabeli sa 42 boda, četiri manje od trećeplasiranog Čelsija, pet manje od Sitija i šest manje od lidera Arsenala.
