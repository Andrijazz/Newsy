> Izvor: B92
> Datum: subota 18.01.2014.  
> Rubrika: sport_fudbal
> Naslov: Javor se pojačava pred nastavak JSL
> Članak:

FK Javor započeo je pripreme pre osam dana, kako bi igrači što spremniji dočekali prolećni deo sezone.
U jesenjem delu takmičenja nisu ostvareni zadovoljavajući rezultati, a iz dana u dan sve više novajlija je na raspolaganju treneru Predragu Ristanoviću.
"U želji da ojačamo tim već smo angažovali kvalitetna pojačanja. Ranije su stigli Zlatković, Račić, Mišić, Vujović i Ljubomirac, a član Javora od subote je i Stanimir Milašković, koji dolazi iz kragujevačkog Radničkog."
"Međutim, ovim nije stavljena tačka na dolaske, jer smo u kontaktu sa još nekim igračima", izjavio je Tanjugu direktor ivanjičkog superligaša Tomo Savić. Pored dovođenja novih fudbalera, nedavno je pojačan i stručni štab, kondicionim i trenerom golmana. Što se tiče odlazaka, Javor su do sada napustili Alimpijević i Radivojević, koji će karijeru nastaviti u Uzbekistanu. Pored toga, nekoliko mladih igrača biće ustupljeno klubovima u nižim rangovima takmičenja. Igrači Javora će na pripremama u matičnom mestu ostati do 26. januara, i za to vreme odigraće tri utakmice, a potom će preći u Crnu Goru, gde će odigrati 10 pripremnih mečeva.
