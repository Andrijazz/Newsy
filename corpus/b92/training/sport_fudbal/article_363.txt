> Izvor: B92
> Datum: nedelja 12.01.2014.  
> Rubrika: sport_fudbal
> Naslov: "Zašto je poništen gol Tiotea?"
> Članak:

Menadžer Njukasla Alan Pardju nezadovoljan je odlukom sudije Majkla Džonsa da poništi sjajan gol Čika Tiotea protiv Mančester Sitija.
Toite je iz poluvoleja pogodio drugu stativu poslavšu loptu pored petorice igrača, od kojih su dvojica bila iz njegovog tima, pa je gol poništen zbog pasivnog ofsajda.
Pardju smatra da golman Sitija Džo Hart nije bio ni blizu te lopte, te da je sjajan gol poništen zbog tehničke stvari.
"Ovo je industija zabave, a dečko je postigao čudesan gol koji Hart nije mogao da odbrani. Nisam zadovoljan objašnjenjem sudije na pitanje zašto je on poništen. Nije mi jasno kako može da poništi tako kvalitetan pogodak zbog tehničke stvari", rekao je Pardju. Sudija Džons je gol poništio jer je jedan igrač Njukasla bio najbliži golmanu Sitija u trenutku kada je lopta išla u gol, što u tom slučaju znači da je golman bio onemogućen da reaguje. "Džo Hart nije bio ni blizu te lopte. Prošla je kroz gomilu igrača Sitija koji su mu ometali pogled. To je velika odluka za tehničku stvar. Pelegrini mi je rekao nešto sa čim takođe nisam bio zadovoljan. To je bila situacija u kojoj sam koristio reči koje ne bi trebalo, ali to je bilo u trenutku i zbog toga se izvinjavam", rekao je razočarani Pardju. Menadžer Sitija Manuel Pelegrini je rekao da nije bilo velike rasprave sa Pardjuom, ali je branio sudiju jer je konstantno bio izložen pritisku domaćina. "Ništa važno nije rečeno između Pardjua i mene. Mislim da je sudiji nemoguće da vodi meč kada se žale na svaku njegovu odluku. To je bio gol iz ofsajda jer je Džo Hart bio ometen, i sudija je doneo tu odluku. S druge strane, mislim da je start nad Nasrijem (start Mapua Janga-Mbive) trebalo da bude crveni karton", rekao je Pelegrini. Siti je slavio 2:0 na Sent Džejms Parku i preuzeo prvo mesto u Premijer ligi, bar na jedan dan.
