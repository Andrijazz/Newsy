> Izvor: B92
> Datum: sreda 8.01.2014.  
> Rubrika: sport_fudbal
> Naslov: Mojs: Teška situacija, moramo dalje
> Članak:

Menadžer Mančester Junajteda Dejvid Mojs rekao je nakon poraza od Sanderlenda u Liga Kupu da je klub u teškoj situaciji, ali da svi moraju da gledaju napred.
"Crveni đavoli“ su poraženi sa 2:1, a Mojsu se nisu dopale neke sudijske odluke, posebno kod prvog primljenog gola.
"Situacija je teška i moramo da nastavimo dalje. Nismo uradili mnogo toga lošeg. Pre prvog gola, mislio sam da će sudija presuditi u našu korist. Nisam mogao da verujem da je pokazao na slobodan udarac. To je bila strašna odluka."
"Svi smo se smejali u tom momentu. Izgledalo je kao da u isto vreme moramo da se borimo i sa sudijama i sa protivnikom." Mojs se zahvalio navijačima na sjajnoj podršci. "Imali smo sjajnu podršku navijača. Znaju da prolazimo kroz težak period i verovatno dugo nisu videli ovako loše stanje. Odlučan sam da sve vratim na svoje mesto, a to sam osetio i u svlačionici. Moram da pronađem razlog zašto igramo dobro protiv jakih timova, ali ne i protiv ostalih klubova u ligi", rekao je Mojs. Revanš meč je na programu 22. januara.
