> Izvor: B92
> Datum: sreda 22.01.2014.  
> Rubrika: sport_fudbal
> Naslov: Mihajlović ponovo na klupi Srbije?
> Članak:

Siniša Mihajlović mogao bi da se vrati na mesto selektora reprezentacije Srbije, ali i da paralelno vodi Sampdoriju, prenosi "Gazeta delo Sport".
Mihajlović je u decembru napustio FSS nakon isteka ugovora, a nakon neuspeha u kvalifikacijama za Svetsko prvenstvo u Brazilu 2014.
Međutim, FSS je bio zadovoljan njegovim radom, pre svega uigravanjem mladog tima koji bi trebalo da bude okosnica selekcije u narednih nekoliko godina.
Predsednik FSS Tomislav Karadžić je rekao da će krajem februara biti poznat novi selektor Srbije, ali je istakao da Savez nije završio sa Sinišom Mihajlovićem i da bi on voleo da ga ponovo vidi na klupi "Orlova". "Čekamo da bude gotov završni račun, tako da ćemo Skupštinu FSS zakazati između 26. i 28. februara. Do tada bi trebalo da rešimo pitanje selektora, mada još ćemo videti. Postoji mogućnost da nekako premostimo prijateljsku utakmicu sa Republikom Irskom 5. marta u Dablinu, pa da tek posle toga izaberemo selektora", rekao je Karadžić za "Žurnal". U međuvremenu, italijanski mediji prenose da bi Mihajlović mogao paralelno da void Srbiju i Sampdoriju, koja bi mu dala novi ugovor ukoliko bi izborio opstanak u Seriji A. Mihajlović je tokom decembra seo na klupu tima iz Đenove i sa njim ostvario po tri pobede i remija, uz dva poraza, a udaljen je samo četiri boda od zone ispadanja.
