> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Žoze centurion: Velika pobeda
> Članak:

Žoze Murinjo nazvao je pobedu Čelsija nad Junajtedom “velikom”, nakon što je ostvario jubilarni 100. trijumf na klupi ‘plavaca’ u Premijer ligi.
Čelsi je u velikom derbiju 22. kola Premijer lige pobedio Mančester junajted sa 3:1 i tako ostao u trci za titulu.
"Bilo je teško poverovati da ćemo već na poluvremenu voditi sa 2:0. Oni su počeli bolje od nas i imali inicijativu, medjutim, kasnije za 25-30 minuta prvog dela meča prikazali smo igru za ponos."
"Mislim da je ovo velika i zaslužena pobeda", izjavio je Murinjo posle pobede. Kamerunski napadač Samjuel Eto bio je junak susreta, nerešiva enigma za odbranu gostiju, koja je uvek za korak kasnila kada je bio u povoljnoj poziciji. Iskusni 32-godišnji Eto sa tri gola je zadržao Čelsi u trci za titulu, dok je Mančester Junajtedu nakon sedmog poraza ove sezone ostao samo tračak nade da će odbraniti tron. "Izgleda da se Eto vraća", kazao je Murinjo, koji je neočekivano ukazao šasu Kameruncu umesto Fernanda Toresa. U timu sa Stamford Bridža ceo meč standardno je odigrao Branislav Ivanović, novo pojačanje Nemanja Matić na teren je ušao u 86. minutu zamenivši Vilijana, dok je kapiten Junajteda Nemanja Vidić zaradio crveni karton u sudijskoj nadoknadi posle grubog prekršaja nad Edenom Azarom. Čelsi je trećeplasirani na tabeli sa 49 bodova i zaostaje samo dva boda za vodećim Arsenalom, dok Mančester Junajted zauzima sedmu poziciju sa 37 bodova.
