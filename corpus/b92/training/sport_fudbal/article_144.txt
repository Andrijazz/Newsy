> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Mihajlović: Nema opuštanja
> Članak:

Trener Sampdorije Siniša Mihajlović rekao je da njegova ekipa ne sme da se opusti zbog serije dobrih rezultata koje klub postiže od kako je on došao u klub.
Mihajlović je preuzeo Sampdoriju krajem novembra i od tada ekipa nije doživela nijedan poraz, a ostvarila je dve pobede i tri remija u Seriji A, kao i trijumf u nacionalnom kupu nad Veronom od 4:1.
"Novogodišnja pauza nam je dobro došla da napunimo baterije za ostatak sezone. Idemo u Napulj da igramo našu igru, iako je Napoli veoma snažan tim. Imaju odličan napad, ali i slabiju odbranu što ćemo pokušati da iskoristimo. Igramo dobro od kako sam došao u klub i ne mogu da se požalim ni na šta. Ipak, ne smemo da se opustimo i moramo da budemo stalno oprezni", rekao je Mihajlović na konferenciji za medije. Sampdorija se nalazi na 14. mestu na tabeli sa 18 bodova, četiri više od Sasuola koji je u zoni ispadanja. Utakmica između Napolija i Sampdorije igra se u ponedeljak od 12.30.
