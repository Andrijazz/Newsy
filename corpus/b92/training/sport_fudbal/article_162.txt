> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Kaminero: Kosta i Koke ostaju
> Članak:

Sportski direktor Atletiko Madrida Hose Luis Kaminero tvrdi da Dijego Kosta i Koke neće napustiti Visente Kalderon tokom januarskom prelaznog roka.
Prethodnih dana spekulisalo se da je Arsenal ponudio 32 miliona funti za Kostu, koliko iznosi otkupna klauzula, a Mančester Junajted sprema još toliko za Kokea.
"Kosta je srećan u Madridu i nema nameru da napušta Atletiko u ovom prelaznom roku. Siguran sam u to da će ostati do kraja ove sezone", rekao je Kaminero.
Kosta je prvi strelac Primere sa 19 golova, u avgustu je potpisao višegodišnji ugovor. S druge strane, Koke se istakao kao ključni organizator igre "jorgandžija" koji drže korak sa Barselonom, pa je privukao pažnju Old Traforda. "On je igrač koji je neverovatnom brzinom napredovao u poslednjih nekoliko meseci. Takođe je debitovao i u reprezentaciji Španije ali ja sam siguran da će Koke sa nama biti još dosta godina", naglasio je Kaminero. Atletiko Madrid narednog vikenda očekuje veliki derbi sa Barselonom. Oba tima trenutno imaju po 49 bodova.
