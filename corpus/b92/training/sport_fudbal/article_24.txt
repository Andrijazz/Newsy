> Izvor: B92
> Datum: sreda 1.01.2014.  
> Rubrika: sport_fudbal
> Naslov: CAF: Ture, Drogba i Mikel kandidati
> Članak:

Afrička fudbalska konfederacija skratila je listu kandidata za najboljeg igrača 2013. na trojicu fudbalera - Jaja Turea, Didijea Drogbu i Džona Obija Mikela.
Reprezentativac Obale Slonovače i igrač Mančester Sitija Ture ima šansu da treći put uzastopno bude proglašen za najboljeg fudbalera Afrike.
Do sada je samo dvojici afričkih fudbalera to pošlo za rukom - Abedi Peleu iz Gane - u periodu od 1991. do 1993, i Kameruncu Samuelu Etou - od 2003. do 2005.
Tureov kolega iz reprezentacije i napadač Galatasaraja Drogba dva puta je u karijeri osvajao titulu najboljeg, dok fudbaler Čelsija Nigerijac Mikel do sada nije bio laureat. Proglašenje najboljeg igrača Afrike obaviće se na svečanosti u Lagosu 9. januara.
