> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Crno-beli: Neće biti lako
> Članak:

Fudbaleri Partizana počeli su pripreme za prolećni deo sezone, a igrači srpskog šampiona slažu se da im neće biti lako da ostvare cilj – osvoje titulu.
Iskusni Milan Obradović očekuje od pojačanja da pomognu timu dodatno, jedan od njih Petar Škuletić očekuje titulu, a drugi Nikola Drinčić najavljuje veliku borbu.
Partizan će do 21. janura raditi u Beogradu, potom će do 1. februara boraviti u Antaliji, u koju se vraća već 5. februara nakon nekoliko dana u prestonici. Crno-beli će u Turskoj igrati sedam mečeva.
Na okupljanju crno-belih u CS Zemunelo, iskusni štoper Milan Obradović očekuje od igrača koji su stigli kao pojačanja da pomognu crno-belima u ostvarivanju zacrtanih ciljeva u prolećnom delu sezone. "Upoznajemo se sa sistemom rada novog trenera, uvek je kod igrača prisutna velika želja da se dokažu kada dodje novi šef stručnog štaba. Dobro je što smo doveli neophodna pojačana, verujem da će nam pomoći u ostvarivanju dobrih rezultata", rekao je Obradović.
Novi napadač Petar Škuletić izjavio je da će biti teško u nastavku Superlige, ali da će se ekipa do kraja boriti da osvoji sedmu uzastopnu titulu šampiona Srbije. "Naravno da će biti teško i to od prve utakmice, kada imamo i najteže gostovanje, Novom Pazaru. Još je rano, ali spremamo se za to da sve utakmice moramo da dobijemo. To neće biti lako, ali mislim da možemo da ostvarimo cilj i osvojimo titulu. Borićemo se do kraja i nadam se da ćemo uspeti", rekao je Škuletić. Škuletić je jedan od četvorice novih igrača koji su se u Sportskom centru Teleoptik u Zemunu pojavili na početku priprema Partizana za prolećni deo sezone. Doskorašnji fudbaler Vojvodine biće uz Ismaila Fofanu jedini napadač, pošto se povredio Nemanja Kojić. "Svestan sam toga, znam da sam pod pritiskom da moram da dajem golove, što je normalno kada igraš u Partizanu. Spreman sam da se s time izborim. Na treneru je da odluči ko će igrati, a na nama je da se borimo za mesto. Sigurno nećemo ostati samo nas dvojica, tako da ćemo svi morati da se borimo", kazao je Škuletić.
Partizan je u zimskoj pauzi doveo novog trenera Marka Nikolića, a ekipu su pojačali Branislav Trajković, Miroslav Vulićević, Petar Škuletić i Nikola Drinčić. "Poznajem neke momke od ranije, sa novajlijama sam se danas upoznao, deluje mi kao da nisam odlazio iz kluba, iako nisam bio tu nekoliko godina. Pokušaću da se nametnem. Cilj ekipe je titula, a moj je da se što bolje spremim, da se nametnem i da dam doprinos u borbi za trofej. Igraćemo, radićemo i borićemo se, a da li ćemo biti šampioni, to ćemo saznati u maju", rekao je Drinčić. Crno-beli u prvom kolu prolećnog dela šampionata 23. februara gostuju Novom Pazaru.
