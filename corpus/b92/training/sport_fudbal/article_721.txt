> Izvor: B92
> Datum: sreda 22.01.2014.  
> Rubrika: sport_fudbal
> Naslov: Mančini: Ja sam izgradio ovaj Siti
> Članak:

Trener Galatasaraja Roberto Mančini pohvalio je uspehe Mančester Sitija ove sezone, ali je istkao da je on izgradio tim koji sada uspešno vodi Manuel Pelegrini.
Italijan je do prošlog leta bio menadžer "građana" sa kojima je osvojio titulu 2011. godine, ali je morao da napusti Etihad zbog loših rezultata prošle sezone.
"Srećan sam što je Mančester Siti jedan od najboljih timova u Engleskoj, pošto sam ja izgradio taj tim. Golove potižu oni koje sam ja doveo – Agero, Džeko, Ture, Silva i Nasri", rekao je Mančini.
Italijanski trener rekao je da nije ljut na Siti zbog otkaza. On je otpušten, jer se nije slagao s pojedinim igračima, ali i zbog poraza u finalu FA kupa od Vigana i gubitka titule u Premijer ligi. "Kada radite znate da biste mogli da imate problema sa igračima. To je normalno, jer trener želi da fudbaleri rade naporno i da igraju dobro, a igrači bi to trebalo da shvate. Možda je bolje kada promenite trenera, jer tako promenite i način rada", rekao je Mančini. Odlaskom Mančinija Siti je postao "gol-mašina", naravno zaslugom novog trenera Pelegrinija, pa su "građani" ove sezone već prešli granicu od 100 postignutih golova u svim takmičenjima. Od toga su 23 gola postigli igrači koje je doveo Čileanac - Fernandinjo i Alvaro Negredo. Pelegrini je rekao da je cilj ekipe da ove sezone osvoji četiri trofeja - Premijer ligu, Ligu šampiona, FA kup i Liga kup. Čileanac je odveo Siti u nokaut fazu Lige šampiona, što Mančini u dva navrata nije uspeo. "Mislim da Pelegrini radi dobar posao, ali ono što se sada dogadja u Mančester sitiju, mi smo radili pre tri godine. Zadovoljan sam uradjenim poslom u Mančesteru, volim Siti i navijače i to je bilo fantastično iskustvo", dodao je. Mančini je rekao da Siti nije odbranio titulu jer je gradski rival Junated doveo Robina van Persija iz Arsenala. "Posle četiri ili pet godina, trener možda mora da promeni tim. Ja sam uradio svoj posao, napravio fantastičan tim, igrali smo fantastičan fudbal, a nismo osvojili titulu, jer je Junajted kupio Van Persija. On je doneo razliku, a da nije, mislim da bismo promenili istoriju Mančestera u poslednje tri godine", rekao je Mančini.
