> Izvor: B92
> Datum: nedelja 12.01.2014.  
> Rubrika: sport_fudbal
> Naslov: "Lamela ne ide nigde, uči engleski"
> Članak:

Predsednik Totenhema Danijel Levi rekao je da 30 miliona evra plaćeni Argentinac Erik Lamela neće napustiti klub, uprkos interesovanju italijanskih klubova.
Momak koji je pre samo pet meseci stigao iz Rome, za rekordnu sumu kada je u pitanju tim sa "Vajt Hart Lejna", nalazi se na meti Juventusa i Milana.
Krilni napadač je ove sezone tek treći izbor za poziciju na levom boku, a posebne probleme mu pravi nepoznavanje engleskog jezika, pa ga je klub 'primorao' da svaki dan pohađa časove.
Predsednik 'Pevaca' smatra da mladom igraču treba pružiti podršku, istakavši da neće dopustiti da takav igrač napusti klub jer smatra da je to 'stvar ponosa'. Erik Lamela ponikao je u River Plejtu, a već sa 17 godina postao je standardni prvotimac na "El Monumentalu". 2011. godine 'Vučica' ga pazari za sumu od 17 miliona evra, da bi za dve sezone odigrao 62 meča i postigao 19 golova. Dres sa nacionalnim obeležjem nosio je šest puta. Zanimljivo je da je Lamela sa 12 godina bio na korak od Barselone, ali, iako je sve bilo dogovoreno, transfer je propao.
