> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Euzebija ispratilo 10.000 navijača
> Članak:

Legenda svetskog fudbala, Portugalac Euzebio sahranjen je u ponedeljak popodne, uz prisustvo nekoliko hiljada poštovalaca njegovog imena.
Oko 10.000 navijača na Stadionu svetlosti pevalo je, skandiralo i bacalo petarde dok je kovčeg stavljan na centar terena pre nego što je pogrebna povorka krenula kroz grad.
Tokom povorke ljudi su izlazili na prozore i stajali na ulicama da bi po kišnom danu aplauzom pozdravili kovčeg koji je gradom vožen uz policijsku pratnju.
Mnogi navijači nisu uspevali da zaustave suze u žalosti za nacionalnim junakom, koji je umro u nedelju. Saobraćaj je bio zaustavljen u glavnim gradskim ulicama, a povorka se zaustavila ispred skupštine grada, u kojoj je obavljena komemoracija. Vlada je proglasila trodnevnu žalost pošto je Euzebio u nedelju umro od srčanih problema.
U fudbalu važi za jednog od najboljih igrača svih vremena zbog nastupa iz šezdesetih godina prošlog veka u dresovima Benfike i Portugala. Bio je jedan od najboljih svetskih golgetera tog vremena, a zvali su ga Crni biser ili Crni panter zbog njegovih fizičkih mogućnosti i okretnosti. Sahrani je prisustvovao i premijer Pedro Pasos Koeljo i mnogi fudbaleri, među kojima i nekadašnji najbolji igrač sveta i bivši kapiten Portugala Luiš Figo. Euzebio je sahranjen na groblju u blizini stadiona, ali su vlasti rekli da će razmotriti predlog da njegovo telo prebace u portugalski Nacionalni panteon, u kome su sahranjeni mnogi velikani iz istorije te zemlje.
