> Izvor: B92
> Datum: utorak 7.01.2014.  
> Rubrika: sport_fudbal
> Naslov: IFFHS: Nojer skinuo Ikera s trona
> Članak:

Golman Bajerna iz Minhena Manuel Nojer proglašen je za najboljeg golmana u 2013. u izboru Međunarodne federacije za fudbalsku istoriju i statistiku (IFFHS).
Nojer je prošle godine sa Bavarcima osvojio pet trofeja – Ligu šampiona, Bundesligu, Superkup Evrope, Kup Nemačke i Svetsko klupsko prvenstvo.
27-godišnji čuvar mreže standardno je branio za selekciju Nemačke koja je izborila plasman na Svetsko prvenstvo u Brazilu.
Nojer je u glasanju u kojem su učestvovali novinari i fudbalski stručnjaci iz više od 70 zemalja osvojio 211 poena, 133 više od golmana šampiona Italije Đanluiđija Bufona. Čuvar mreže londonskog Čelsija, osvajača Lige Evrope, Petr Čeh zauzeo je treću poziciju. Pre Nojera, pet godina zaredom priznanje IFFHS za golmana godine osvajao je Iker Kasiljas iz madridskog Reala.
