> Izvor: B92
> Datum: utorak 21.01.2014.  
> Rubrika: sport_fudbal
> Naslov: Zlatan: Uživam u Mesijevim potezima
> Članak:

Fudbaler Pari Sen Žermena Zlatan Ibrahimović pohvalio je nekadašnjeg saigrača iz Barselone Lionela Mesija i istakao da uživa u njegovim potezima.
Argentinac nije igrao od novembra prošle godine zbog povrede tetive, a pre tri dana vratio se na teren u meču sa Hetafeom u Kupu kralja i postigao dva gola.
"Mesi je izvanredan i radi stvari koje mogu samo u video igricama. Video sam njegov drugi gol protiv Hetafea i stvarno je bio neverovatan. Posle povrede vratio se gladan golova i to pokazuje", rekao je Ibrahimović.
Ibrahimović i Mesi igrali su u Barseloni u sezoni 2009/2010 i tada je katalonski klub osvojio Primeru, Superkup Španije, UEFA Superkup i Svetsko klupsko prvenstvo, a u Ligi šampiona eliminisani su od Intera. Posle toga Šveđanin je otišao u Milan, a tokom karijere igrao je još i za Malme, Ajaks i Juventus, a podsetimo se kako su Zlatan i Leo funkcionisali kao tandem Blaugrane.
