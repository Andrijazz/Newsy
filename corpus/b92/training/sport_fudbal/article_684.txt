> Izvor: B92
> Datum: utorak 21.01.2014.  
> Rubrika: sport_fudbal
> Naslov: Pojet: Napadački do finala
> Članak:

Menadžer Sanderlenda Gus Pojet izjavio je da se njegov tim neće braniti u revanšu polufinala Liga kupa koje igra u sredu sa Mančester Junajtedom.
Pojet je najavio napadačku igru posle pobede u prvom meču (2:1), ali je takođe istakao da je potrebno da tim sa "Stadiona svetlosti" odigra dobro na oba kraja terena.
„Treba da odigramo dobro tokom cele utakmice, posebno dobro u odbrani, čvrsto, i da imamo kontrolu lopte. Moramo da budemo bolji nego u duelu sa Sautemptonom“, naveo je Pojet.
U slučaju da prođe, Sanderlendu bi to bilo prvo finale nekog kup takmičenja još od 1992. godine. U pohodu na istorijsko finale "Crnim mačkama" će pokušati da pomogne i 9.000 navijača, koji će otputovati u Mančester. Ni Junajted ni Sanderlend ove sezone ne postižu očekivane rezultate. Junajted je sedmi na tabeli sa šest bodova manje od mesta koje vodi u Ligu šampiona i čak 14 manje od prvoplasiranog Arsenala. Sanderlend je na pretposlednjem mestu na tabeli i sa 18 bodova, koliko imaju i Kardif i Vest Hem. Revanš meč između Mančester Junajteda i Sanderlenda igra se u sredu od 20.45 na "Old Trafordu".
