> Izvor: B92
> Datum: utorak 21.01.2014.  
> Rubrika: sport_fudbal
> Naslov: Tončev: Daudi novac kad i svima
> Članak:

Potpredsednik Crvene zvezde Ivica Tončev rekao je da je Abiola Dauda dobijao novac kao i ostali fudbaleri i da nema informaciju da li je tražio raskid ugovora.
Menadžer nigerijskog fudbalera Patrik Merk najavio je da će Dauda zatražiti raskid ugovora, iako je otputovao sa ‘crveno-belima’ na pripreme u Sloveniju.
“Ne znam kakav papir je došao u klub, ja sam u inostranstvu, u sredu popodne ću moći više o tome da kažem”, rekao je Tončev za B92.
Tončev je ostao pri stavu da Dauda sigurno neće napustiti klub bez obeštećenja, ali da za sada nema zainteresovanih klubova. "Kada su svi igrači dobili pare, dobio je i on deo od dugovanja. Rekao sam da Dauda neće otići bez obeštećenja, međutim, mi još nemamo ponudu za njega", istakao je Tončev. Nigerijac je krajem prošle godine zahtevao da mu se isplati polovina dugova, ali je dobio mnogo manju sumu i još prošle nedelje nagovestio zaoštravanje situacije. On je tada zapretio da neće otići na pripreme, ali je krenuo sa ekipom u Portorož, gde će Zvezda boraviti u narednih nedelju dana. Dauda je u 2013. odigrao za Zvezdu 32 utakmice i dao 13 golova.
