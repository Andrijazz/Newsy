> Izvor: B92
> Datum: utorak 21.01.2014.  
> Rubrika: sport_fudbal
> Naslov: Pelegrini: Još računam na Jovetića
> Članak:

Menadžer Mančester Sitija Manuel Pelegrini rekao je da je Stevan Jovetić i dalje u ozbiljnim planovima tog kluba.
Crnogorski reprezentativac je za "građane" do sada odigrao samo pet utakmica.
Jovetić je imao dosta problema sa povredama otkako je prošlog leta stigao u Siti iz Fiorentine.
"On je došao u Englesku sa željom da igra u Premijer ligi. U Italiji je bio važan igrač Fiorentine i još uvek verujem da će tako biti i ovde. Nadam se da će u narednim mesecima igrati češće i pružati partije koje svi očekujemo od njega. Teško je igraču da bude srećan ako ne igra često i pritom ga muče povrede", rekao je Manuel Pelegrini za Mančester Ivning Njuz. Jovetić je na pet odigranih mečeva dao dva gola za englesku ekipu koja je letos njegov dolazak platila 27 miliona evra. Uprava Sitija u decembru prošle godine odbila je ponude Juventusa, Milana i Intera za crnogorskog fudbalera.
