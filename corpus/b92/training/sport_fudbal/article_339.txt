> Izvor: B92
> Datum: subota 11.01.2014.  
> Rubrika: sport_fudbal
> Naslov: Barsa ogorčena optužbama za Nejmara
> Članak:

Barselona je oštro reagovala na optužbe u vezi sa nezakonitostima prilikom transfera Nejmara iz Santosa.
Državni tužilac Hose Perals je u petak izjavio da bi ugovori o prelasku Nejmara mogli biti falsifikovani, te da bi od vođstva katalonskog kluba mogao zatražiti dokaze o spornom transferu.
Osim toga, Perals je i mogućnost istrage protiv predsednika Barcelone Sandra Roselja, a sve zbog toga što je nejasno gde je završilo 40 miliona evra od odštete za Nejmara.
Naime, Santos je primio samo desetak miliona evra odštete, a ceo transfer je iznosio 57 miliona. Navodno je pomenutih 40 miliona pripalo njegovom ocu, a deo 'kolača' otišao je i manjinskim vlasnicima njegovog ugovora, agencijama Teisa Grup i DIS. ''Barcelona želi da izrazi ogorčenje zbog izjava državnog tužioca o Nejmarovom transferu. Neverovatno je da je tužilac, nakon što je zatražio na uvid u igračev ugovor i klupske račune, sada pozvao na dalje mere, a da pritom nije dao klubu da se brani. Operacija potpisivanja ugovora s Nejmarom je bila kompleksna. Svesni smo toga, što smo uvek i naglašavali. I naši suparnici su hteli da ga dovedu, nudeći veću odštetu, ali mi smo imali poverenja u naš pregovarački tim. Ta kompleksnost ugovora, koju tužilac opisuje kao simulaciju ugovora, nikada u sebi nije bila nezakonita. Verujemo da tužilac greši kada govori suprotno. S obzirom na ozbiljnost situacije, a uprkos tome što verujemo u dobar rad suda, moramo snažno delovati u odbranu časti Barcelone i njenog predsednika'', stoji između ostaloga u saopštenju Barselone.
