> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: "Bez Đurića ništa ne odlučujemo"
> Članak:

Potpredsednik Partizana Mile Jovičić rekao je da se nada da će predsednik Dragan Đurić izaći na slobodu i da će klub u međuvremenu raditi u punom kapacitetu.
Đurić, vlasnik firme Zekstra, uhapšen je zbog sumnje da je učestvovao u malverzacijama pri privatizaciji Veterinarskog zavoda Zemun. Njemu je u četvrtak određen pritvor do 30 dana i predložena kaucija od dva miliona evra.
"Ovaj događaj je nemio i sve nas je uznemirio. Nadamo se da će u narednih nekoliko dana predsednik Đurić uz polaganje kaucije izaći na slobodu. Klub u punom kapacitetu funkcioniše i radi", rekao je Jovičić. Jovičić je posle redovne sednice Upravnog odbora naveo da je na sednici razmatrana aktuelna situacija u klubu, prelazni rok i početak priprema. Prema njegovim rečima, klub neće preduzimati konkretne poteze bez dogovora sa Đurićem. "Nikakvih poteza neće biti dok Đurić ne izađe i dok se sa njim ne bude razgovaralo", rekao je potpredsednik . Pojedini mediji objavili su da će Jovičić biti vršilac dužnosti predsednika Partizana dok je Đurić u pritvoru. "To nije relevantna tema u ovom trenutku, ja sam predsedavao Upravnim odborom po odluci sekretarijata, ali se time ništa ne prejudicira", rekao je Jovičić. Jovičić je ponovio da će Skupština kluba biti prema planu održana u februaru.
