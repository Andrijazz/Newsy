> Izvor: B92
> Datum: petak 17.01.2014.  
> Rubrika: sport_fudbal
> Naslov: Koka-kola: 80m godišnje za Bernabeu
> Članak:

Kompanija Koka-kola razmatra mogućnost sponzorisanja madridskog stadiona Santjago Bernabeu, prenosi El Mundo Deportivo.
Marketinška agencija Euromerikas prenosi da je gigant iz Atlante spreman da godišnje plaća klubu 80 miliona evra.
Bernabeu u narednom periodu očekuje velika rekonstrukcija, čiji troškovi su procenjeni na 450 miliona evra, a čak i sa ogromnim prihodima kakve Real ima, to je mnogo novca.
Ranije je madridski klub dovođen u vezu sa Majkrosoftom, koji je zvanično porekao da je bilo ikakvih pregovora, ali se iz krugova bliskih španskom fudbalu moglo čuti da je "došlo do problema u komunikaciji dve strane". "Prethodnih meseci bilo je govora o Majkrosofut, ali se čini da je ponuda Koka-kole finansijski superiorna u odnosu na sve što je Realu do sada nuđeno", piše španska ekonomska štampa, koja je prošle godine navodnu ponudu Majkrosofta procenjivala na 50 miliona evra godišnje. Predsednik kluba Florentino Peres objavio je u oktobru da klub želi da sponzoru ustupi pravo na imenovanje stadiona, da bi se tim sredstvima pokrila rekonstrukcija, koja se planira još od 2011. Real je klub koji ima daleko najveće prihode na planeti, a u septembru je saopšteno da je u prošloj sezoni klub probio magičnu granicu od pola milijarde (nijedan sportski klub to nije uspeo) i prihodovao 520.9 miliona evra, što im je uprkos ogromnim troškovima omogućilo čist profit od 36.9 miliona evra. Klupski dug po raznim osnovama iznosi gotovo 600 miliona evra, ali na dnevnom nivou Real već godinama odlično posluje, pre svega zahvaljujući enormnim marketinškim prihodima, po čemu je daleko iza sebe ostavio sve konkurente. Eventualni dodatak od 80 miliona evra po sezoni još bi na finansijskoj tabeli svetskog fudbala izdvojio Madriđane u odnosu na jedine relativno bliske pratioce - Barselonu i Mančester Junajted. Sve veći broj klubova širom Evrope prodaje prava na ime stadiona, pogotovo u Nemačkoj (Alijanc Arena, Signal Iduna Park...), a sve češće i na Ostrvu (Emirejts, Etihad...). Koka-kola ulaže ogromne svote novca na reklamiranjeu sportu, jedan je od dugogodišnjih partnera FIFA i sponzoriše čak 11 reprezentacija koje će ovog leta igrati u Brazilu na Svetskom prvenstvu, više od bilo koje druge kompanije na svetu.
