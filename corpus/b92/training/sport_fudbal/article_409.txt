> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Riberi: Zaslužio sam Zlatnu loptu
> Članak:

Kristijano Ronaldo najveći je favorita za osvajanje Zlatne lopte, ali svoju šansu na ceremoniji u Cirihu vidi i Frank Riberi.
Sjajni Francuz, koji je bio najbolji igrač Bajerna prošle sezone, rekao je da bi on trebalo da dobije laskavo priznanje u ponedeljak.
Riberi je dodao da je on u 2013. godini osvojio sve najvažnije trofeje i da ne vidi logiku da neko osim njega dobije ovu nagradu.
Riberi je sa Bajernom u 2013. godini osvojio pet trofeja, Ronaldo nije osvojio ništa, a Mesi jeste Superkup Španije i titulu u Primeri. "Prošla godina je bila moja najbolja godina, to je bila moja godina. Ne vidim logiku ako ja ne osvojim Zlatnu loptu", rekao je Riberi. "To je nešto o čemu sanjam, a u isto vreme sam uradio sve što je u mojoj moći na terenu. Takođe i van terena. Dao sam sev od sebe. Ne znam šta bih još mogao da uradim da osvojim Zlatnu loptu. Znam da se takmičim protiv dvojice sjajnih igrača, ali ja sam ove godine osvojio sve." Ceremonija dodele Zlatne lopte na programu je u ponedeljak u 18.30h.
