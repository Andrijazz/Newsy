> Izvor: B92
> Datum: subota 4.01.2014.  
> Rubrika: sport_fudbal
> Naslov: Lacio otpustio Petkovića
> Članak:

Vladimir Petković više nije trener Lacija, a na tom mestu će ga zameniti Edoardo Reja, prethodni strateg rimskog kluba.
Bosanski strateg je prihvatio da nakon Svetskog prvanstva u Brazilu preuzme Švajcarsku od Otmara Hicfelda, što je rukovodstvo Lacija videlo kao kršenje ugovora, pa su morali da ga otpuste.
Petković je veći deo igračke i trenerske karijere proveo u Švajcarskoj, a sa Laciom je prošle sezone osvojio Kup Italije pobedom nad Romom i sedmo mesto u Seriji A.
Reja (68) je sa majčine strane Italijan, dok je sa očeve Slovenac. Već je predvodio Lacio tri sezone, kad ih je preuzeo bili su u zoni ispadanja, a sezonu su završili na sredini tabele. Kasnije je ostvarivao još bolje rezultate pa je u trećoj sezoni završio kao četvrti na tabeli.
