> Izvor: B92
> Datum: petak 10.01.2014.  
> Rubrika: sport_fudbal
> Naslov: Alonso: Zasluge idu Ančelotiju
> Članak:

Fudbaler Reala Šabi Alonso rekao je da je podrška trenera Karla Ančelotija presudno uticala na njegovu odluku ostane u ‘kraljevskom klubu’.
Iskusnom igraču sredine terena ugovor sa Madriđanima isticao je u julu, ali je on u sredu pristao da produži saradnju na još dve godine, tako da će boje Reala braniti do 2016.
“Ančeloti je uporno insistirao da ostanem, čak i onda kada sam bio povređen. Njegova javna podrška bila je presudna u donošenju moje odluke”, izjavio je 32-godišnji Alonso.
Alonso je, takođe, odbacio tvrdnje da je bio kontaktiran od strane Čelsija, koji trenutno vodi bivši trener Reala Žoze Murinjo. Alonso, koji je za reprezentaciju Španije odigrao 109 utakmica i postigao 15 golova, prešao je u Real 2009. godine iz Liverpula.
