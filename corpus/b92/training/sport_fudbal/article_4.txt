> Izvor: B92
> Datum: sreda 1.01.2014.  
> Rubrika: sport_fudbal
> Naslov: Venger: Bentner nas vodi na vrh
> Članak:

Arsenal je pobedom nad Kardifom (2:0) ponovo preuzeo čelnu poziciju Premijer lige, a menadžer Arsen Venger oduševljen je partijom Niklasa Bentnera.
Danac je postigao vodeći pogodak u 88. minutu, čime je najavio da je konačno spreman da pokaže zašto je proglašavan veoma talentovanim napadačem.
“Niklas je igrač koji je prošao kroz teške periode, rekao sam mu da vidim da se vratio da želim od njega da nastavi sa napretkom. To će koristiti i njemu samom, a i timu”, naveo je Venger.
Bentner se, međutim, u finišu meča povredio, doskočio je na nogu fudbalera Kardifa i izvrnuo skočni zglob, ali se menadžer "tobdžija" nada da će biti sve u redu. "Znam da su navijači želeli pojačanje u napadu, ali mislim da će se nakon ovoga promeniti njihovo mišljenje o Niklasu. Prelazni rok i dalje traje, ja ne mogu da ga nateram da ne razgovara sa drugim klubovima, ali se nadam da će ostati", rekao je Venger. Arsenal je imao velikih problema da probije čvrstu odbranu Kardifa, a u nadoknadi vremena Tio Volkot postavio je konačnih 2:0. "U poslednjih 25 minuta gol je visio u vazduhu, ali nikad se ne zna šta će se dogoditi. Održali smo nivo smirenosti i pameti da ne napravimo grešku i na kraju Niklas nam je dao razloga da budemo opušteniji", zaključio je Venger. U 20. kolu Premijer lige nastavljeno je posrtanje Mančester Junajteda koji je poražen od Totenhema, dok su pobede ostvarile ekipe Mančester Sitija, Arsenala, Fulama, Liverpula, Čelsija, Aston Vile i Vest Bromvič Albiona.
