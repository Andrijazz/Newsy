> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Manone ne razmišlja o prelasku u MU
> Članak:

Golman Sanderlenda Vito Manone izjavio je da ne razmišlja o navodima medija o njegovom prelasku u Mančester Junajted.
Sanderlend u sredu igra revanš meč polufinala Liga kupa upravo sa “crvenim đavolima”, a italijanski čuvar mreže rekao je da ga ništa što se dešava van terena ne zanima.
“Koncentrisan sam na teren i igru. Ispred nas je jako bitna utakmica. Želim da ostanem prvi izbor i da se moja forma poboljša. To je pored pobede nad Mančester Junajtedom trenutno moj jedini cilj “, naveo je Manone.
Manone je u odličnoj formi otkako je prošlog leta prešao iz Arsenala u redove Sanderlenda. Sjajne partije u dresu " crnih mački" navele su Dejvida Mojsa da razmišlja o njemu kao o eventualnom pojačanju. Ipak, izvesno je da bi Manone u Junajtedu bio zamena za Davida de Heu. Sanderlend je u subotu remizirao sa Sautemptonom na domaćem terenu, uz odličnu partiju Manonea. Sanderlend diže formu, u poslenjih pet kola je sakupio osam bodova uz samo jedan poraz. Zahvaljujući tome "crne mačke" su konačno uspele da pobegnu sa dna tabele i ustupe fenjer Kardifu. U sledećem kolu ekipa sa "Stadiona svetlosti" dočekuje Norič.
