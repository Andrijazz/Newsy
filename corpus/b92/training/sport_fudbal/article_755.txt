> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Stojanović: Pristup za pohvalu
> Članak:

Trener Crvene zvezde Slaviša Stojanović bio je zadovoljan izdanjem svoje ekipe u pripremnom duelu sa slovenačkim Ankaranom.
Zvezda je u drugoj proveri za prolećni deo sezone savladala Ankaran sa ubedljivih 7:0.
“Odigrali smo dobar meč za ovu fazu priprema, sa ekipom koja u svojim redovima ima i nekoliko nekadašnjih prvoligaških igrača.”
"Ipak, naš pristup je bio dovoljno ozbiljan da ubedljivo pobedimo. Posebno je važno što smo pet golova postigli sa igračem manje. Idemo dalje, ovo je samo jedna u nizu pripremnih utakmica", rekao je Stojanović. Zvezdin trener je prokomentarisao i crveni karton Filipa Kasalice. "Nedopustivo je da na ovakvoj utakmici dobije crveni karton, posebno zbog prigovora. Porazgovaraću sa njim, ne želim da se takve stvari ponavljaju." Darko Lazović je protiv Ankarana odigrao 60 minuta, i još jednom pokazao da posle teške povrede nema nikakvih problema. "Dobro se osećam, odlično treniramo i to se vidi iz dana u dan. Nemam strah od duela, i polako ulazim u formu. Mislim da smo odigrali dobar meč, pre svega smo imali ozbiljan pristup i želju. To je rezultiralo da kvalitet dođe do izražaja, i da postignemo sedam golova", rekao je Lazović.
