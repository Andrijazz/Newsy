> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Otkriven spomenik Kosti Hadžiju
> Članak:

U Novom Sadu svečano je otkriven spomenik legendi fudbalskog kluba Vojvodina i njenom osnivaču Kosti Hadžiju.
Hadži je bio pravnik, političar, sportski radnik i filantrop, ali pre svega jedan od osnivača fudbalskog kluba Vojvodina 1914. godine.
Jedan od utemeljivača novosadskog, pa i srpskog fudbala, sada ima svoje posebno mesto u neposrednoj blizini stadiona „Karađorđe“.
Čast da na najprometnijem bulevaru, u neposrednoj blizina stadiona, otkrije spomenik pripala je njegovom sinu, mlađem Kosti Hadžiju. On je rekao da se zahvaljuje svima koji su dali ideju i pomogli da se spomenik postavi i dodao da mu je otac uvek govorio da se ponosi onim što je postigao u fudbalu, advokaturi i u humanitarnom radu. Spomenik je podigao Centar za razvoj Šajkaške, a ceremoniji otkrivanja spomenika prisustvovali su predstavnici gradske vlasti, članovi uprave i navijači Fudbalskog kluba Vojvodina, sin Koste Hadžija, glumac Srđan Timarov, koji u filmovima "Montevideo Bog te video" i "Montevideo, vidimo se" tumači lik Koste Hadžija. Otkrivanju spomenika prisustvovali su i čelni ljudi kluba, kao i Vošini navijači, kojih ima i među čelnim ljudima grada. Miroje Jovanović, pomoćnik gradonačelnika Novog Sada, naglasio je da fudbalski klub Vojvodina ove godine ne slavi samo stogodišicu postojanja, već i 90 godina od kako postoji stadion "Karađorđe", čije je ime, kako je istakao, značajno za identitet i grada i Vojvodine.
