> Izvor: B92
> Datum: utorak 21.01.2014.  
> Rubrika: sport_fudbal
> Naslov: Žervinjo produžio 'kletvu' Juvea
> Članak:

Fudbaleri Rome plasirali su se u polufinale Kupa Italije, pošto su na "Olimpiku" minimalnim rezultatom savladali velikog rivala torinski Juventus.
Obe ekipe počele su duel u skoro najjačim sastavima, ali nismo videli previše fudbala na stadionu u Rimu.
Gol odluke postigao je bivši napadač Arsenala Žervinjo u 75. minutu, posle odlične polukontre De Rosija i Strotmana. Adem Ljajić meč je počeo na klupi, da bi u 79. minutu ušao umesto žive legende kluba Frančeska Totija.
'Vučica' se ovim trijumfom osvetila aktuelnom prvaku za nedavni poraz na gostovanju u Torinu u ligi, kada je Juven slavio 3:0. Do jedinog gola na meču nismo videli previše šansi, igra se uglavnom odvijala na sredini terena, s tim da je Roma na periode bila nešto opasnija. Juventus je uspeo da postigne gol na startu drugog dela igre, ali je on opravdano poništen zbog ofsajda. Posle greške na sredini terena, De Rosi je povukao loptu kroz sredinu i vukao je do šesnesterca, pre nego što je proigrao Strotmana na levom boku. Žervinjo je u tom trenutku bio iza leđa čuvara, ali je 'osetio' da će centaršut ići na prvu, pa se prišunjao i petom, u stilu Zlatana Ibrahimoviča, smestio loptu u mrežu. Juventus je do kraja meča pokušao da nastavi niz, i postigne pogodak i na 58. uzastopnom meču, ali Vidal nije bio dovoljno precizan. Takođe, "Stara dama" ostala je bez šanse da se bori za trofej u Kupu, koji je poslednji put osvojila pre 19 godina. Parovi četvrtfinala Kupa Italije: utorak: Roma - Juventus 1:0 Žervinjo 75 sreda: Milan - Udineze četvrtak: Fiorentina - Sijena 29. januar: Napoli - Lacio
