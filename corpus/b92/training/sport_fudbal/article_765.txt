> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Zvao policiju i tražio Fergusona
> Članak:

Posle eliminacije Mančester Junajteda u Liga kupu jedan navijač ‘crvenih đavola’ zvao je policiju i tražio da ga poveže sa Aleksom Fergusonom.
Junajted je izgubio od Sanderlenda posle izvođenja jedanaesteraca, a policija u Mančesteru objavila je saopštenje povodom bizarnog poziva jednog navijača.
Taj navijač je nazvao broj 999, koji služi za hitne slučajeve, a policija je objavila informaciju o tom bizarnom pozivu upravo da bi skrenula pažnju da se ne bi dešavali takvi incidenti.
"Protekle noći, oko 22.30, jedan čovek iz Krampsala na severu Mančestera je u pijanom stanju pozvao broj 999 i tražio da razgovara sa Aleksom Fergusonom o rezultatu meča. Očigledno, tužan je i depresivan trenutak kada vaš tim izgubi, ali moramo da podsetimo da broj 999 služi samo za hitne slučajeve. Za sve ostale zahteve vezane za policiju, koje nisu urgentne, možete da pozovete broj 101", stoji u saopštenju. Iz policije su, ipak, svima ponudili rešenje ako već žele da kontaktiraju Fergusona. "Ako već želite da razgovarate sa serom Aleksom oko poslednjih rezultata možemo da preporučimo da pozovete direktno Mančester Junajted, zato što imate bolju šansu da na takav način dođete do njega, nego preko policije", dodaje se u saopštenju. Junajted ove sezone, od Fergusonovog odlaska pod vođstvom Dejvida Mojsa beleži znatno lošije rezultate nego što su očekivani.  su eliminisani u polufinalu Liga kupa od Sanderlenda, a trenutno su sedmi na tabeli Premijer lige. Incident koji se desio u sredu uveče nije prvi da je najvijač Junajteda pozvao policiju i žalio se na rezultate svog kluba. Prošle sezone, jedan navijač je nazvao policiju da bi prijavio da je crveni karton koji je dosuđen Naniju na meču sa Realom u Ligi šampiona zločin.
