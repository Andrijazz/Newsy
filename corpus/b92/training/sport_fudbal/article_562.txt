> Izvor: B92
> Datum: petak 17.01.2014.  
> Rubrika: sport_fudbal
> Naslov: Mojs: Anderson ide u Fiorentinu
> Članak:

Kako je i najavljeno, vezni fudbaler Mančester Junajteda Anderson otići će u Fiorentinu na pozajmicu do kraja sezone.
Realizaciju transfera potvrdio je menadžer kluba sa Old Traforda, Dejvid Mojs, a Brazilac je već u Firenci na medicinskim pregledima.
"Nismo mogli da mu omogućimo onoliko minuta na terenu koliko je on želeo, ovo je najbolje za njega“, rekao je Mojs.
Anderson se ove sezone svega četiri puta našao u sastavu Junajteda, ali nijednom nije odigrao celu utakmicu. U redovima "Crvenih đavola" je od 2007. godine kada je stigao iz Porta i do sada je odigrao 179 mečeva i postigao devet golova uz 21 asistenciju. "Violi" će Anderson biti drugi igrač koji dolazi na pozajmicu do kraja sezone, pošto je nedavno u klub stigao napadač Alesandro Matri iz Milana.
