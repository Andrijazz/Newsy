> Izvor: B92
> Datum: petak 17.01.2014.  
> Rubrika: sport_fudbal
> Naslov: Vranješ: Bez dogovora sa Zvezdom
> Članak:

Crvena zvezda ipak neće u svoje redove dovesti defanzivca Ognjena Vranješa, koji je za Dnevni Avaz rekao da nije postigao dogovor sa bivšim klubom.
Iako je najavljivan njegov povratak u Ljutice Bogdana, 185 centimetara visoki odbrambeni igrač ipak neće ponovo zadužiti “crveno-beli” dres.
“Neću potpisati ugovor sa Zvezdom, nismo se dogovorili”, rekao je 25-godišnji Vranješ za Dnevni Avaz.
On se prethodnih meseci lečio od teške povrede, a bez kluba je nakon što je raskinuo ugovor sa ruskom Alanijom. Karijeru je startovao u Borcu iz Banja Luke, a 2009. godine je prvi put stigao u Crvenu zvezdu, gde je odigrao svega četiri utakmice. Zbog manjka minuta išao je na pozajmice u Napredak i Šerif, a 2011. prešao je u Krasnodar. Za reprezentaciju Bosne i Hercegovine odigrao je deset utakmica, a ukoliko ubrzo ne pronađe klub upitan je njegov nastup na Mundijalu u Brazilu.
