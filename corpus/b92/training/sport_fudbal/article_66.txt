> Izvor: B92
> Datum: petak 3.01.2014.  
> Rubrika: sport_fudbal
> Naslov: Murinjo: Nećemo dovoditi napadača
> Članak:

Menadžer fudbalera Čelsija Žoze Murinjo rekao je da taj klub u zimskom prelaznom roku sigurno neće dovesti još jednog napadača.
"Mogu sa 100 odsto sigurnosti da vam kažem da nećemo angažovati napadača. To nije naš prioritet, imamo ih već trojicu. Tržište je otvoreno, ali za nas je praktično već zatvoreno", rekao je Murinjo za Bi-Bi-Si.
Demba Ba, Fernando Tores i Samjuel Eto su napadači na koje portugalski stručnjak može da računa u ovom trenutku. Njih trojica su, međutim, u dosadašnjem toku sezone zajedno postigli samo sedam prvenstvenih golova za Čelsi. Mediji u Engleskoj nedavno su objavili da je jedan od napadača za koje je Čelsi zainteresovan i Gonsalo Iguain iz Napolija. "On je igrač kojeg mi ne možemo da dovedemo. Zašto bismo onda i pokušavali? Imamo dovoljno jak tim za ciljeve koje smo postavili sebi u ovoj sezoni. Uostalom, navijači znaju da sada tek gradimo tim za narednih nekoliko godina", dodao je Murinjo. Ekipa Čelsija trenutno zauzima treće mesto na tabeli Premijer lige sa 43 boda, dva manje od vodećeg Arsenala.
