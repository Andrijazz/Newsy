> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Kraj sapunice, Rios izabrao Ameriku
> Članak:

Argentinac Andres Rios i definitivno neće pojačati Partizan, prihvatio je ponudu meksičke Amerike, potvrdio je menadžer Voja Dragović.
Iako je u nedelju sportski direktor Partizana Albert Nađ istakao da su crno-beli i dalje u igri i da će se još 'ćerati' za potpis Riosa, ova "španska serija" je konačno završena.
"Rios mi je rekao da je posle mnogo razmišljanja odlučio se za ono što bi verovatno učinila i većina fudbalera. Izabrao je unosnu ponudu Amerike i pored velike želje da igra u Evropi", rekao je Dragović.
Rios je dugo bio glavna želja srpskog šampiona, ali je on ipak izabrao Meksiko. "Amerika je jedan od najvećih timova, ponosan sam što sam ovde. Biće ovo veliki izazov za mene", rekao je 24-godišnji napadač koji je dao 22 gola za Deportivo Kuneku u Ekvadoru. Partizanu sada ostaje da se okrene drugim opcijama kada su u pitanju transferi napadača, a glavna meta sada je Petar Škuletić. Međutim, neće im biti lako ni njega da dovedu u Humsku. "Vojvodina je Škuletića fudbalski vratila u život i zato smatramo da zaslužujemo više od onoga što nudi Partizan. Tražimo od crno-belih da pismeno odgovore, a ne da se sve do sada svodi na usmene pregovore. Mi smo svoje rekli, na potezu su klubovi koji žele Trajkovića i Škuletića", rekao je sportski direktor Vojvodine Zoran Pavlović. S obzirom na povredu Nemanje Kojića, crno-beli će tokom januara verovatno pokušati da dovedu još jednog napadača. Trenutno nema novih imena u opticaju.
