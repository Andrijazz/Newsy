> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Ninković šalje Bajkovića u Evijan
> Članak:

Miloš Ninković bi nakon fudbalske karijere mogao da postane dobar sportski direktor. Trenutno je blizu 'realizovanja' transfera Bobana Bajkovića.
Vezni igrač Crvene zvezde preporučio je ekscentričnog golmana svom bivšem timu Evijanu, čime je samo nastavio sa 'menadžerskim' poslom na Marakani.
"Verujem da bi u mirnijoj sredini još bolje branio. Moguće je da ga angažuju, pogotovo ukoliko najiskusniji golman planira da se povuče. Bajko je zaslužio da napravi inostranu karijeru", rekao je Ninković za Žurnal.
Ninković je inače bio zaslužan i za dolazak Dragana Mrđe u Ljutice Bogdana. Spekuliše se da je vrednost Bajkovića nešto manje od milion evra, a on je u grupi igrača koji imaju dozvolu da napuste Marakanu u slučaju povoljne ponude.
