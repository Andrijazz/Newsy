> Izvor: B92
> Datum: sreda 8.01.2014.  
> Rubrika: sport_fudbal
> Naslov: SP u Kataru definitivno ne na leto
> Članak:

Svetska fudbalska federacija objavila je da Svetsko prvenstvo u Kataru 2022. godine definitivno neće biti održan tokom leta.
Generalni sekretar vladajućeg tela svetskog fudbala Žerom Valke istakao je da će se planetarni šampionat najkasnije održati između 15. novembra i 15. januara 2023. godine.
Još od izbora Katara za domaćina Svetskog prvenstva pojavile su se spekulacije kada će ono biti održano, zbog velikih vrućina u toj zemlji tokom leta.
Posle više meseci spekulacija, Valke je konačno u sredu potvrdio da se sada već zna kada prvenstvo sigurno neće biti održano. "Svetsko prvenstvo sigurno neće biti igrano u junu i julu. Moje mišljenje je da će biti održano između 15. novembra i 15. januara. Vremenski uslovi u Kataru će tada biti najpovoljniji, jer su temperature u proseku oko 25 stepeni To su idealni uslovi za fudbal", rekao je Valke. Valke, međutim, nije precizirao kada bi konačna odluka mogla da bude doneta. Naredno Svetsko prvenstvo igra se u Brazilu od 12. juna do 13. jula ove godine, dok će domaćin sledećeg, 2018. godine, biti Rusija.
