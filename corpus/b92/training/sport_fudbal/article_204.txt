> Izvor: B92
> Datum: utorak 7.01.2014.  
> Rubrika: sport_fudbal
> Naslov: Marota: Pirlu novi ugovor
> Članak:

Sportski direktor Juventusa Pepe Marota rekao je da će taj klub produžiti ugovor sa Andreom Pirlom i tako prekinuti sve priče u vezi sa mogućim transferom.
Poslednjih mesec dana svetski mediji spekulišu da bi italijanski reprezentativac mogao da pređe u Totenhem ili madridski Real.
"Ne postoji mogućnost da nas Andrea napusti. Biće mu ponuđen novi ugovor što pre moguće i to pod dobrim uslovima. O detaljima i trajanju ugovora bićete obavešteni narednih dana", rekao je Marota za "Gazetu delo Sport".
Pirlo je došao u Juventus 2011. godine iz Milana i postao ključni igrač torinskog kluba u osvajanju dve titule Serije A i dva Superkupa Italije. Tokom karijere nosio je dres Intera, Breše i Ređine, dok je za reprezentaciju Italije odigrao 107 utakmica i postigao 13 golova. Bio je član 'azura' na Svetskom prvenstvu 2006. godine u Nemačkoj kada su osvojili prvo mesto, kao i šest godina kasnije na Evropskom šampionatu kada je Italija izgubila u finalu od Španije.
