> Izvor: B92
> Datum: utorak 14.01.2014.  
> Rubrika: sport_fudbal
> Naslov: Riberi: Osvojio sam sve, šta još?
> Članak:

Fudbaler minhenskog Bajerna Frank Riberi rekao je da nije mogao mnogo toga bolje da uradi prošle godine kako bi osvojio Zlatnu loptu za najboljeg igrača sveta.
Riberi je završio treći u tradicionalnom izboru FIFA i magazina "Frans fudbal" iza pobednika Kristijana Ronalda iz Reala i Lionela Mesija iz Barselone.
Francuz je prošle godine osvojio Bundesligu, nacionalni kup, Ligu šampiona, Superkup Evrope i Svetsko klupsko prvenstvo.
"Šta sam mogao još da uradim posle toliko osvojenih trofeja. Nebitno je da li sam drugi ili treći. Nisam sebičan i ova nagrada nije moj cilj. Želim ponovo da osvojim sve sa Bajernom i budem prvak na Svetskom prvenstvu 2014. To je važno", rekao je Riberi za Bild. Sličnog mišljenja je i sportski direktor Bajerna Matijas Zamer, koji je istakao da je za njega Riberi na prvom mestu. "Glasanje je bilo demokratsko i moramo da priznamo rezultate, ali za nas je Riberi najbolji. Osvojio je sve, ali očigledno drugi odlučuju", rekao je Zamer.
