> Izvor: B92
> Datum: subota 11.01.2014.  
> Rubrika: sport_fudbal
> Naslov: Hiclsperger: Oduševljen reakcijama
> Članak:

Nemački fudbaler Tomas Hiclsperger izjavio je da je razmišljao da objavi da je homoseksualac dok je još igrao, ali to nije učinio zbog saveta svojih prijatelja.
31-godišnji Hiclsperger, koji je odigrao 52 utakmice u dresu nemačke reprezentacije, otkrio je ove nedelje da je homoseksualac i bez sumnje je najpoznatiji fudbaler koji je to objavio.
"Oduševljen sam reakcijama. Veći deo su pozitivne i veoma emotivne. Znao sam da će to biti velika vest, ali sam to shvatio da je zaista tako. Pitao sam prijatelje pre nekoliko godina o tome da li da objavim da sam homoseksualac, ali su me savetovali da spustim glavu i igram fudbal, i zato sam čekao do sada da to otkrijem", rekao je Hiclsperger u intervjuu za BBC. Hiclsperger, koji je bio poznat po svojim slobodnim udarcima, istakao je da se nada da će se jednog dana igrači koji su homoseksualci osećati dovoljno sigurno da to objave dok još igraju. "Što više profesionalnih sportista priča o svojoj seksualnosti, to je bolje. U ovom trenutku nema nijednog gej fudbalera koji je aktivan, tako da je vladajućim telima teško da se nose sa tim. Pretpostavljam da će sačekati da se neko oglasi i potom reagovati", istakao je bivši nemački fudbaler. Uprkos velikoj popularnosti fudbala, samo nekolicina fudbalera je priznalo da su gej. Pre Hiclspergera to su učinila samo trojica i to po završetku profesionalnih karijera. Tokom karijere, Hiclsperger je igrao za Aston Vilu, Štutgart, Lacio, Vest Hem, Volfsburg i Everton.
