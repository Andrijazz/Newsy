> Izvor: B92
> Datum: sreda 1.01.2014.  
> Rubrika: sport_fudbal
> Naslov: Brazil: Otvoren nezavršeni stadion
> Članak:

Iako će radovi na stadionu u Natalu trajati do 20. januara, on je svečano otvoren u novogodišnjoj noći, što stvara nove probleme organizatorima Mundijala.
Jedan od 12 objekata koji će ugostiti najbolje reprezentacije sveta trebalo je da bude završen do kraja 2013. godine, ali izgradnja nije tekla po planu.
Svetla na stadionu “Arena das Dunas” upaljena su u poslednjim minutima prethodne godine, a pored njega radovi nisu gotovi na još pet objekata, uprkos apelu Svetske fudbalske fenderacije.
Predsednik FIFA Sep Blater je u decembru rekao da je ta organizacija do februara produžila rok za izgradnju stadiona, a završetak radova kasni zbog finansijskih poteškoća, pitanja o bezbednosti radnika i nesreća na gradilištima. Svetsko prvenstvo održaće se od 12. juna do 13. jula u Brazilu.
