> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Juventus: Mandžukić prvi na listi
> Članak:

Aktuelni prvak Italije Juventus nalazi se na prvom mestu Serije A, sa pet bodova više od Rome, ali usled neuspeha u Ligi šampiona traži pojačanja širom Evrope.
Prvi na Juventusovoj listi želja je napadać Mario Mandžukić, a čelnici "Stare dame" nadaju se da će transfer olakšati dolazak Roberta Levandovskog u Minhen.
Za to vreme, izvršni direktor kluba Džuzepe Marota nalazi se u Engleskoj, gde posmatra tri potencijalne akvizicije u januarskom prelaznom roku.
Portugalca Luiša Nanija iz Mančester Junajteda, belgijskog napadača Kristijana Bentekea iz Aston Vile i njegovog zemljaka iz Čelsija Kevina de Brujna. Najbolji strelac Aston Vile se pominje kao alternativa, u slučaju da dođe do komplikacija oko dolaska hrvatskog centarfora u Bavarsku. S druge strane, u priči oko Nanija i De Brujnea, pominju se Mirko Vučinić i Fabio Kvaljarela - kao deo cele transakcije. Dve prvoplasirane ekipe italijanskog 'Kalča' sastaće se u nedelju u prvom velikom derbiju u novoj godini, u okviru 18. kola šampionata.
