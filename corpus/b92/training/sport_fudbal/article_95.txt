> Izvor: B92
> Datum: subota 4.01.2014.  
> Rubrika: sport_fudbal
> Naslov: Pjer Boja sada u Indoneziji
> Članak:

Pjer Boja, Kamerunac koji je u dva navrata nosio dres Partizana, nastaviće karijeru u Indoneziji, pišu tamošnji mediji.
Boja je najavljen kao novi igrač Persije iz Džakarte a priča o transferu aktuelna je već dve nedelje.
Lokalni mediji predstavili su Boju kao igrača koji je "sa Partizanom igrao Ligu šampiona i Ligu Evrope" a zbog problema sa 'papirima' Boju u glavnom gradu Indonezije očekuju od 20. decembra.
Boja je, posle odlaska iz Partizana, igrao za Austriju iz Luštenaua a posle toga za dansku ekipu Randers Freja. Od prošlog leta bio je član malezijskog Penanga. Lokalna Superliga počinje 1. februara i biće spoj dve profesionalne lige koje je jedna od najmnogoljudnijih zemalja sveta (250 miliona ljudi) imala prethodnih godina. U Indoneziji je, prema pisanju tamošnjih medija, nekoliko trenera i igrača iz Srbije, treneri u Peliti Bandung su Dejan Antonić i Darko Vargec, igra Kragujevčanin Boban Nikolić. Novosađanin Saša Zečević je u Indoneziji od 2010. godine, igrao je za Persiva Vamenu, PSMS Medan i Gresik Junajted.
