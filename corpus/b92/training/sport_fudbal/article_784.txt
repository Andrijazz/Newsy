> Izvor: B92
> Datum: petak 24.01.2014.  
> Rubrika: sport_fudbal
> Naslov: Klubovi dogovorili Matin transfer
> Članak:

Transfer Huana Mate iz Čelsija u Mančester Junajted primakao se raspletu u petak uveče, pošto je Mančester Junajted saopštio da su se klubovi dogovorili.
Mata će ekipu sa Old Traforda koštati 37 miliona funti, što je klupski rekord, a Čelsiju donosi zaradu od 13.5 miliona u odnosu na sumu plaćenu Valensiji.
Do ostvarenja transfera ostalo je još da se mančesterski klub i momak iz Asturije dogovore oko plate i da Mata prođe lekarske preglede.
Dogovor dva kluba bio je najavljivan od početka nedelje, uz nekoliko Murinjovih izjava da je Mata slobodan da pregovara, ali se situacija iskomplikovala. Matin lekarski pregled u Mančesteru prvobitno je najavljen za sredu u podne, ali Čelsi nije hteo da potpiše ugovor o njegovoj prodaji dok se ne završi procedura dovođenja Mohameda Salaha iz Bazela, što uključuje i dobijanje radne dozvole, a Junajted pre toga nije hteo da pošalje Matu na lekarski pregled. Problem je bio u tome što je Čelsi transfer vezao za dolazak Salaha iz Bazela, oko čega su se dva kluba dogovorila, ali još uvek nije sklopljen dogovor sa igračem. Tek posle tog dogovora uslediće lekarski pregled Salaha, pa zahtev za dobijanje radne dozvole (jer Egipćani imaju status stranaca u Premijer ligi). Na kraju su čelnici londonskog kluba pristali da potpišu dogovor o visini transfera u petak, ne sačekavši rasplet, pa slede završni dogovori igrača sa klubom i lekarski pregledi, što bi Mati omogućilo da bude u timu već u utorak protiv Kardifa. Do kraja prelaznog roka ostalo je još sedam dana.
