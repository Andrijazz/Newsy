> Izvor: B92
> Datum: sreda 15.01.2014.  
> Rubrika: sport_fudbal
> Naslov: Radovanović: Igramo sve bolje
> Članak:

Srpski fubaler Ivan Radovanović rekao je da je prezadovoljan u Kjevu i da je zadovoljan što on i saigrači igraju sve bolje.
Fudbaleri Kjeva ostvarili su odličan rezultat u meču 19. kola Serije A proteklog vikenda, pošto su odigrali 1:1 sa Interom na gostovanju.
Radovanović je odigrao svih 90 minuta i zadovoljan je onim što je njegova ekipa prikazala na terenu.
"Velika je stvar kada na Meaci ostvarite pozitivan rezultat. Interu smo uzeli bod, a bili smo nadomak i sva tri. Zadovoljni smo u svakom slučaju jer igramo sve bolje. Idemo korak po korak i verujem da smo na pravom putu da tako izborimo opstanak u Seriji A", rekao je Radovanović. Srpski reprezentativac je ove sezone jedan od najstandardnijih igrača tima iz Verone. "Vrlo mi je bitno da imam utakmice u nogama. Propustio sam samo tri duela ove sezone. To je bio jedan od osnovnih razloga što sam prethodnog leta i stigao u Kjevo. Zadovoljan sam svojom formom i načinom na koji se stvari odvijaju", istakao je Radovanović. Kjevo je uspeo da se odvoji od opasne zone ali i dalje ima samo bod više od ekipa ispod crte. 25-godišnji fudbaler je svestan da njegov tim očekuje grčevita borba do samog kraja sezone. "Ove godine će borba za opstanak biti izuzetno teška i uključiće sigurno pet-šest ekipa. Biće neizvesno do samog kraja, ali to je Italija, svaka utakmica je teška i od velikog je značaja", smatra Radovanović. U narednom kolu, ekipi iz Verone u goste dolazi Parma koja zauzima solidnu osmu poziciju. Radovanović veruje da njegov tim može da trijumfuje. "Igramo kod kuće protiv ekipe koja ove godine igra vrlo dobro i u timu ima par dobrih pojedinaca, kao što su Kasano i Amauri. Pružićemo maksimum i pokušati da dođemo do sva tri boda", zaključio je Radovanović. Utakmica između Kjeva i Parme igra se u nedelju od 15 časova.
