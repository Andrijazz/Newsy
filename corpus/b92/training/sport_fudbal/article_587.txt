> Izvor: B92
> Datum: subota 18.01.2014.  
> Rubrika: sport_fudbal
> Naslov: Lazović: Partizan je moja kuća
> Članak:

Bivši fudbaler Partizan Danko Lazović nije želeo da govori o tome da li će potpisti ugovor sa "crno-belima", iako je proteklih dana najavljivan taj transfer.
Ipak, 30-godišnji napadač je istakao da mu je drago što trenira sa šampionom Srbije i zahvalio se upravi kluba koja mu je izašla u susret.
"Svima je poznato da sada nemam klub. Uvek je lepo kad se vratiš, a ovo ja ne vidim kao klub - ovo je moja kuća. Drago mi je što sam ovde, videćemo šta će biti", rekao je Lazović i dodao da će sve biti poznato za dva dana.
On je pre godinu dana iz Zenita otišao u Rostov na pozajmicu, a ove zime mu je istekao ugovor s timom iz Sankt Petersburga. "Posle deset godina ponovo treniram sa Sašom Ilićem. Mnogo vremena je prošlo, a on se nije promenio, ostao je isti. Ovi momci su veliki profesionalci i stvarno se osećam kao da sam kod kuće", rekao je Lazović. Na pitanje da uporedi Partizan nekad i sad, on je rekao da je teško odgovoriti. "Ovo su mladi momci, kvalitetni igrači, puni elana, ali mora puno da se radi da bi postali pravi igrači", zaključio je Lazović. Nekadašnji reprezentativac Srbije je nakon Partizana nastupao za Fejenord, Bajer Leverkuzen, Vitese, PSV Ajndhoven, Zenit i Rostov, a 2006. godine je proveo polusezonu u "crno-belom" dresu kaoj pozajmljeni igrač Fejenorda.
