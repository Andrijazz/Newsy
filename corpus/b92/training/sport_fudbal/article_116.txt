> Izvor: B92
> Datum: subota 4.01.2014.  
> Rubrika: sport_fudbal
> Naslov: Prese: Kosovo igra u Prištini?
> Članak:

Kosovski fudbalski savez se nada prvoj prijateljskoj utakmici i očekuje da će FIFA već 10. januara u Cirihu dati zeleno svetlo, ističe bečki dnevnik „Prese“.
Taj list je dodao da su u vladajućem telu kosovskog fudbala svesni da je put ka željenom punopravnom članstva u FIFA još dug.
Funkcioner kosovskog Saveza za međunarodne odnose Artan Govori ističe da će prva utakmica, koja bi, prema njegovim rečima, mogla biti organizovana već u martu, zasigurno biti odigrana u Prištini.
"Da li će to biti protiv Hrvatske, ili nekog drugog tima, još ne znamo. Jedino što je sigurno jeste da će prva zvanična utakmica reprezentacije biti odigrana u Prištini", poručio je Govori. "Prese" naglašava da je Kosovo, od kada je jednostrano proglasilo svoju nezavisnost februara 2008. u 0fudbalskom getou, ukazujući da su otpor Fudbalskog saveza Srbije, ali i političke prepreke do sada sprečile premijeru Kosova na međunarodnoj fudbalskoj sceni. Međutim, ističe list, pošto je Gibraltaru, i pored otpora Španije, FIFA odobrila prijateljske utakmice, čini se da je došlo vreme i za kosovske fudbalere. "Prese" podseća da je Kosovo već organizovalo nekoliko nezvaničnih prijateljskih utakmica protiv Albanije, Saudijske Arabije, Severnog Kipra, Monaka, kao i švajcarskih i švedskih klubova, ali da bez odobrenja FIFA kosovski savez nije bio u mogućnosti da poziva profesionalce koji igraju u inostranstvu da nose plavi nacionalni dres. Zbog toga, tvrdi list, kosovski profesionalci kao što su Džerdan Šaćiri (Bajern Minhen), Granit Džaka (Menhengladbah), Valon Behrami (Napoli) ili Lorik Cana (Lacio) igraju za strane reprezentacije. "Švajcarska i Albanija koriste kosovske golgetere za svoje potrebe", podvlači "Prese". Govori je rekao da, i pošto bude dobijeno odobrenje FIFA za prijateljske susrete, kosovski Savez neće pokušavati da nagovori albanske i švajcarske reprezentativce da igraju za njih. "To ne bi bilo primerno i sve dok ne učestvujemo u kvalifikacijama za Svetsko i Evropsko prvenstvo nemamo šta da ponudimo igračima koji su se kvalifikovali za Brazil", naglasio je Govori. Konstatujući da će kvalifikacije za Evropsko prvenstvo 2016. biti prerano za Kosovo, Govori smatra da bi učešće u borbi za Svetsko prvenstvo 2018. bilo realno. "Prese" ukazuje da će uskoro najpoznatiji podmladak sa Kosova morati da odluči za koga će igrati. U Prištini je i dalje prisutna nada da bi Adnan Januzaj iz Mančester Junajteda, oko kojeg se bore Belgija, Velika Britanija i Albanija/mogao biti zvezda nove reprezentacije Kosova.
