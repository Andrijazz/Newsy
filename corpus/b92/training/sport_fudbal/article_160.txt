> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Ter Štegen odbio novi ugovor
> Članak:

Golman Borusije iz Menhengladbaha Mark-Andre ter Štegen odbio je da produži ugovor sa aktuelnim klubom, a važeći mu ističe 2015. godine.
Već mesecima se u medijima spekuliše kako je Nemac već viđen na golu Barselone, kao zamena za Viktora Valdesa.
“Dugo sam razmišljao i doneo odluku da ne produžim ugovor. Nije mi bilo lako, ali se nadam da će me navijači razumeti. Borusiji dugujem mnogo i igraću najbolje što umem”, naveo je ter Štegen.
Čuvar mreže rođen 1992. godine celu karijeru je proveo u Menhengladbahu, od 2011. je u seniorskom timu i do sada je odigrao 91 meč. Član je mlade reprezentacije Nemačke, a za seniorsku je već odigrao tri utakmice.
