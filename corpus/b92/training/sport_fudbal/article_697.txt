> Izvor: B92
> Datum: utorak 21.01.2014.  
> Rubrika: sport_fudbal
> Naslov: Vidović iz Spartaka u Moldaviju
> Članak:

Dosadašnji levi bek Spartaka iz Subotice Marko Vidović karijeru će nastaviti u moldavskom Tiraspolju, sa kojim je potpisao ugovor na dve i po godine.
Vidović je tokom jesenjeg dela sezone nastupio četiri puta za Spartak, tri puta u Jelen Superligi i jednom u Kupu.
On je u Spartak došao prošlog leta iz mađarskog Egera, a sezonu pre toga, dok je nastupao za Honved, izabran je za najboljeg stranog fudbalera u mađarskom prvenstvu.
Tiraspolj je posle 19 utakmica drugi na tabeli moldavskog šampionata sa 39 bodova, 11 manje od vodećeg Šerifa.
