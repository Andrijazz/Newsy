> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Papa dostupniji od Januzajevog oca
> Članak:

Selektor Albanije Đani de Bjazi izjavio je da pokušava da ubedi Adnana Januzaja da zaigra za reprezentaciju Albanije, ali da postoji problem sa ocem igrača.
Italijanski stručnjak je istakao da i pored velikih napora ne uspeva da stupi u kontakt sa Albedinom Januzajem, ocem Junajtedovog fudbalera.
"Čelnici fudbalskog saveza i ja smo pokušali sve kako bi stupili u kontakt s njim, ali njegov otac ne želi da nam pristojno odgovori. Lakše je doći do pape Franje nego do Albedina Januzaja“, izjavio je De Bjazi.
Otac fudbalera Mančester Junajteda emigrirao je sa Kosova 1992. godine i pokušava da ubedi sina da zaigra za reprezentaciju Kosova. Adnan Januzaj rođen je 5. februara 1994. godine u Briselu, a ove sezone je prekomandovan u prvi tim Mančester Junajteda. Januzaj može da bira između čak 10 reprezentacija za koje može da zaigra. Rođen je u Belgiji, zbog kosovskog porekla može da igra za Srbiju i Kosovo, ako Kosovo dobije dozvolu da igra zvanične utakmice. Dovoljno je dugo u Velikoj Britaniji da bi mogao da izabere za koju će od četiri britanske reprezentacije mogao da zaigra. Etnički je Albanac te može da igra za Albaniju, a zbog porodičnog porekla u mogućnosti je da zaigra i za Tursku i Hrvatsku. U mnogim intervjuima Januzaj je izjavio da će odluku za koju će reprezentaciju igrati doneti njegov otac.
