> Izvor: B92
> Datum: utorak 21.01.2014.  
> Rubrika: sport_fudbal
> Naslov: Veselinović i Novaković u Voši
> Članak:

Vojvodina je ostala bez gotovo pola tima u zimskom prelaznom roku, a u jednom danu u klub su stigli Lazar Veselinović i Milko Novaković.
Doskorašnji napadač Dinama iz Minska stiže kao zamena za Petra Škuletića i Andriju Kaluđerovića, dok se defanzivac Novaković vraća u matični klub.
Prema navodima iz kluba, u narednim danima “crveno-beli” dres će zadužiti još nekoliko fudbalera. Vojvodina je prvi deo sezone završila na petom mestu sa 25 bodova.
Veselinović je proteklu polusezonu proveo u Dinamu iz Minska, a o njegovom učinku govorili smo u našem serijalu "Orlovi". On je rođen u Novom Sadu, a u dosadašnjoj karijeri nastupao je za ČSK Pivaru, Inđiju, Big Bul, Palić, Spartak, Proleter (NS), Mladi Radnik i kulski Hajduk. Sa druge strane, Novaković se treći put vraća u tim Voše, pošto je u sastavu već bio u sezonama 2006/7. i 2010/11. Prošao je sve mlađe kategorije "crveno-belih". Tokom dosadašnje karijere osim Vojvodininog nosio je dresove Sloge iz Temerina, Cementa, Banata, Novog Sada, Mogrena, Videotona, Metalca (GM), Grblja, Javora i moldavske Dačije. Za U-21 reprezentaciju Crne Gore upisao je 12 nastupa.
