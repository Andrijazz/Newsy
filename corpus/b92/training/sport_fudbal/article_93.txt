> Izvor: B92
> Datum: subota 4.01.2014.  
> Rubrika: sport_fudbal
> Naslov: Koke odveo Atletiko na vrh
> Članak:

Fudbaleri Atletiko Madrida osamili su se na prvom mestu Primere, pošto su u subotnjem meču savladali Malagu minimalnim rezultatom.
Madriđani će biti prvi bar do nedelje popodne, kada Barselona igra sa Elčeom.
Pobedu i sedmi uzastopni trijumf u svim takmičenjima gostima je doneo Koke golom u 71. minutu.
Malagi je ovo prvi poraz u svim takmičenjima posle pet mečeva, na kojima su zabeležili dve pobede i tri remija. Atletiko je ovom pobedom napravio odličnu uvertiru jer će se u sledećem prvenstvenom meču sastati upravo sa Barselonom. Treći kandidat za titulu prvaka, madridski Real u ponedeljak dočekuje Seltu. U toku dana nastavlja takmičenje u Primeri, a sastaju se Valjadolid - Betis, Valensija - Levante i Almerija - Granada.
