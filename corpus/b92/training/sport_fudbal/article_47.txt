> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: “Mesi se vraća kao razjareni bik”
> Članak:

Fudbaler Barselone Sesk Fabregas rekao je da će Lionel Mesi izgledati kao razjareni bik kada se vrati na teren posle oporavka od povrede zadnje lože.
“Bio mu je potreban odmor, jer je već imao povredu i nije bilo drugog rešenja nego da prestane da igra. Imao je četiri ili pet povreda mišića zaredom, koji koristi prilikom naglog ubrzanja. Morao je da miruje, biće kao bik kada se bude vratio na teren”, rekao Fabregas za “Marku”.
Argentinski fudbaler se povredio 10. novembra, a na teren bi mogao da se vrati već u nedelju na prvenstvenom meču sa Elčeom ili tri dana kasnije, kada Barselona u osmini finala Kupa kralja dočekuje Hetafe. Mesi je u dosadašnjem delu sezone za katalonski klub odigrao 16 utakmica i postigao 14 golova.
