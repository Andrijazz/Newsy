> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Čava kod Del Pjera u Sidneju
> Članak:

Bivši fudbaler Crvene zvezde Miloš Dimitrijević potpisao je ugovor do kraja sezone sa Sidnejom.
Dimitrijević se u timu čije boje brani legendarni Alesandro del Pjero pridružio dvojici Srba Nikoli Petkoviću i Ranku Despotoviću.
„Potpisao sam ugovor do kraja sezone i idem da pokažem šta znam. Nisam zaboravio da igram fudbal“, rekao je Dimitrijević.
 je bio bez kluba od aprila, kada je dobio raskid ugovora sa Zvezdom, a čak je bio i pred odlukom da završi karijeru. "Da nije bilo Nikole Petkovića verovatno bih batalio fudbal. U stvari, već sam se rešio na taj korak, ali onda me je Petko pozvao i predložio da dođem kod njega u Sidnej. Nije mu dugo trebalo da me ubedi, počeo sam s individualnim treninzima i spreman sam za novi izazov. Njemu dugujem veliku zahvalnost jer je i ljudima u klubu rekao mnogo lepog o meni, tako da sada imam obavezu da opravdam poverenje kluba, ali i mog velikog prijatelja", istakao je Dimitrijević. Dimitrijević u nedelju treba da doputuje u Sidnej i već početkom naredne sedmice priključiće se novim saigračima. "Iza mene je duga pauza, od decembra 2012. nisam odigrao nijednu takmičarsku utakmicu i sigurno će biti potrebno neko vreme da se vratim. Ali, uveren sam da mogu dobro da odigram na svežinu, a posebna čast će mi biti da se nađem u timu uz velikog Alesandra del Pjera", rekao je Dimitrijević.
