> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Levandovski: Daću sve za Borusiju
> Članak:

Dan nakon što je potpisao petogodišnji ugovor sa Bajernom, napadač Borusije Robert Levandovski obratio se navijačima kluba iz Dortmunda preko zvaničnog sajta.
Poljski fudbaler će do kraja sezone igrati u Borusiji, a nakon toga će obući dres minhenskog kluba.
Veliki broj navijača bio je razočaran prelaskom Marija Gecea iz Borusije u Bajern, a sada i transferom Levandovskog, koji je ove sezone postigao 15 golova u svim takmičenjima za nemačku ekipu.
"Dragi navijači Borusije, želim da vam kažem nekoliko reči. Ostajem u klubu još pola godine, proslavićemo još mnogo golova zajedno. Iako se mnogi navijači ne slažu sa mojom odlukom, nadam se da ću imati vašu podršku. U svakom slučaju, daću sve za BVB. Vaš Robert Levandovski", stoji na zvaničnom sajtu kluba iz Dortmunda.
