> Izvor: B92
> Datum: sreda 15.01.2014.  
> Rubrika: sport_fudbal
> Naslov: Potvrda: Matić potpisao za Čelsi
> Članak:

Reprezentativac Srbije Nemanja Matić potpisao je petoipogodišnji ugovor sa Čelsijem.
Londonski klub je Benfiki platio 25 miliona evra za igrača kojeg je u Lisabon pre tri godine poslao za 4 miliona.
Britanska štampa spekuliše da je nedeljna plata koju će srpski reprezentativac dobijati 90 hiljada funti. Matić se tako pridružio Branislavu Ivanoviću u ekipi koja je u prethodne dve godine osvajala evropske trofeje, a u novom klubu nosiće broj 21.
Pregovori dva kluba okončani su još tokom vikenda, a Matić je oproštajni meč igrao protiv Porta u nedelju. U međuvremenu Matić je bio u Švajcarskoj, na dodeli nagrada FIFA, a u Englesku je stigao u utorak uveče. Matić je uspešno prošao medicinske preglede, a nešto pre 18 časova po našem vremenu potpisao je ugovor u Čelsijevom trening centru Kobam. "Vrlo sam srećan jer sam dobio priliku da se vratim u klub. Osećam se odlično zbog toga. Želim samo da kažem da ću dati sve od sebe da pomognem timu i usrećim navijače", izjavio je Nemanja Matić za kluspku televiziju odmah po potpisivanju ugovora. Starim i novim saigračima Matić će se pridružiti već tokom večeri, a priliku za debi imaće već u nedelju protiv Mančester Junajteda.
