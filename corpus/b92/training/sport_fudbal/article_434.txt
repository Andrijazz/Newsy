> Izvor: B92
> Datum: utorak 14.01.2014.  
> Rubrika: sport_fudbal
> Naslov: "Ovo nema veze sa Partizanom"
> Članak:

Potpredsednik FK Partizan Mile Jovičić rekao je da privođenje predsednika kluba Dragana Đurića nema veze sa crno-belima.
Đurić je u ponedeljak bio na saslušanju u Specijalnom sudu zbog navodnih malverzacija u Veterinarskom zavodu i produžen mu je pritvor na 30 dana.
Jovičić je novinarima u Humskoj na vanrednoj konferenciji rekao da klub neće birati vršioca dužnosti predsednika u odsustvu Đurića.
"Zatekla nas je juče odluka. Sekretarijat FK Partizan je održao sastanak. Bez obzira na to što je gospodin Đurić predsednik kluba, ovo nema veze sa Partizanom. FK Partizan u svim segmentima i kapacitetu radi i dalje. U međuvremenu je doneta odluka da mu se produži pritvor na 30 dana. Mi sa poslovanjem Zekstre nemamo nikakve veze. Duboko verujemo da će imati pravedan postupak i da će izneti svoje argumente", rekao je Mile Jovičić, potpredsednik kluba i dodao da klub neće birati vršioca dužnosti predsednika dok je Đurić odsutan. "Ne postoji nijedan razlog da se bira vd. predsednika. Njemu je produžen pritvor ali može da plati hipoteku pa je taj rok od 30 dana regulativa. Biće redovna Skupština sredinom februara na kojoj će biti razmatrano poslovanje kluba. Nema potrebe za vanrednom Skupštinom", dodao je Jovičić. Đurić se tereti za zlouptrebu položaja odgovornog lica i da je prilikom privatizacije Veterinatskog zavoda pribavio 207 miliona dinara. Podršku predsedniku FK Partizan uputio je i predsednik JSD Partizan Duško Vujošević.
