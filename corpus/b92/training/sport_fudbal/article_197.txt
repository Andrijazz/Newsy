> Izvor: B92
> Datum: utorak 7.01.2014.  
> Rubrika: sport_fudbal
> Naslov: Leo Mesi se vraća protiv Hetafea
> Članak:

Fudbaler Barselone Lionel Mesi oporavio se od povrede i nastupiće u meču osmine finala Kupa kralja protiv Hetafea, rekao je trener tima Herardo Martino.
Mesi nije igrao od kada je 10. novembra povredio tetivu, što mu je bila četvrta povreda noge prošle godine.
Prošle nedelje se vratio treninzima u Barseloni nakon oporavka u Argentini.
"Leo se oseća dobro i trenirao je bez ikakvih problema. Spreman je da igra protiv Hetafea. Svi u klubu su srećni što se vraća na teren, a u sutra ćemo odlučiti da li će meč početi u prvoj postavi ili će ući sa klupe", rekao je Martino na konferenciji za medije. U dosadašnjem toku sezone Mesi je za tim sa Nou Kampa odigrao 16 utakmica i postigao 14 golova. Barselona je izgubila dve utakmice u periodu dok je igrala bez Mesija, ali je uspela da se zadrži na prvom mestu tabele, koje deli sa Atletikom iz Madrida. Barsa će u sredu biti domaćin Hetafeu u prvom meču osmine finala Kupa, a u subotu igra prvenstveni derbi protiv Atletika. Mesijev golgeterski učinak su u proteklom periodu nadoknađivali Pedro Rodriges, Nejmar i Aleksis Sančes. Pedro je prvi strelac tima ove sezone, pošto je u svim takmičenjima postigao 15 golova, jedan više od Mesija. Martino je iz sastava tima za meč protiv Hetafea izostavio Šavija Ernandesa, Danija Alveša i Marka Bartru, a potvrdio je i da će u Kupu i dalje na golu biti rezervni golman Hose Pinto.
