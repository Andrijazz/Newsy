> Izvor: B92
> Datum: utorak 21.01.2014.  
> Rubrika: sport_fudbal
> Naslov: Šalke: Zabrana za navijače BVB
> Članak:

Uprava Šalkea 04 zabranila je grupi od 498 navijača Borusije Dortmund ulazak na stadion na pet godina.
Oni su kažnjeni zbog učešća u velikom derbiju oblasti Rur prošle godine, koje su obeležili masovni incidenti.
Sledeći duel lokalnih rivala igra se u martu u Dortmundu.
"Zabrane su izrečene gostujućim navijačima koji su na derbi došli kako bi pravili nerede i ugrozili bezbednost ostalih gledalaca", navodi se u saopštenju Šalkea. U meču koji je odigran u oktobru prošle godine u Gelzenkirhenu, Borusija je slavila sa 3:1, a navijači tima iz Dortmunda polomili su ogradu, palili baklje i bacali ih na teren.
