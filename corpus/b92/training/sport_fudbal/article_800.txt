> Izvor: B92
> Datum: petak 24.01.2014.  
> Rubrika: sport_fudbal
> Naslov: Pečnik: Problemi ne utiču na nas
> Članak:

Fudbaler Crvene zvezde Nejc Pečnik rekao je da veliki broj problema u klubu ne utiče na igrače i da odlično rade na pripremama u Sloveniji.
Slovenac je prošlog leta stigao u redove “crveno-belih” i u jesenjem delu sezone bio je jedan od nosilaca igre, nastupio je na 14 mečeva u JSL i postigao tri gola.
"Odlično radimo, mislim da nam je atmosfera sjajna, iako svi znaju da u klubu nije sve kako treba i da ima problema. Na nas to ne utiče, radimo odlično i razmišljamo samo o nastavku prvenstva", rekao je Pečnik.
Reprezentativac Slovnije je istakao da on i njegovi saigrači imaju odlične uslove u Portorožu. "Moje mesto rođenja je daleko odavde pa nisam baš kao kod kuće, a i Milijaš i ostali se brzo aklimatizuju, gde god da su. Zaista imamo sjajne uslove. Od hotela, preko smeštaja u sobama do terena na kojima radimo, sve je besprekorno", dodao je Pečnik. Zvezda je u prvom pripremnom susretu pobedila Ankaran sa 7:0, a pet od sedam golova postignuto je sa igračem manje posle isključenja Filipa Kasalice. "U današnjem fudbalu nikome nije lako dati pet ili sedam golova, posebno sa igračem manje. Dobro je to, jer smo pokazali da imamo pristup kakav je potreban. Mogli smo i da ih potcenimo. Malo nas je "zagrejalo" i isključenje Kasalice pa smo zaista dodali gas. Ipak, sve je to nevažno kad počne šampionat, važno je tada pobeđivati ", zaključio je Pečnik. Fudbaleri Zvezde su prvi deo sezone završili na drugom mestu, iza "večitog" rivala Partizana sa bodom manje, a u prvom kolu nastavka 23. februara protiv Javora na svom stadionu.
