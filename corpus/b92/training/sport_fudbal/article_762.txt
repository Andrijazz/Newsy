> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Slovaci i Česi ponovo zajedno?
> Članak:

Predsednik Fudbalskog saveza Slovačke Jan Kovačik rekao je da njegova zemlja i Češka razgovaraju o formiranju zajedničkog kupa.
"Učestvovala bi po četiri kluba iz obe zemlje. Savezi će održati sastanak u februaru, na kome će se razgovarati o ovoj ideji", rekao je Kovačik.
Zvaničnici fudbalskih saveza Češke i Slovačke razgovarali su o ovoj ideji na sastanku u Pragu, kome su još prisustvovali predstavnici Austrije, Mađarske i Poljske.
Dva saveza su ranije predložila plan o formiranju zajedničke lige, ali ideja nikad nije sprovedena. Češka i Slovačka postale su nezavisne države 1993. godine, posle raspada Čehoslovačke, koja je formirana 1918.
