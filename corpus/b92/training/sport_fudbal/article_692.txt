> Izvor: B92
> Datum: utorak 21.01.2014.  
> Rubrika: sport_fudbal
> Naslov: Njeguš precrtao 22 igrača sa probe
> Članak:

Trener fudbalera Novog Pazara Zoran Njeguš izjavio je da je zadovoljan dosadašnjim tokom zimske pripreme tog superligaša
On je ipak rekao da neće angažovati nijednog od igrača od 22 koji su bili na probi, ali je najavio pojačanja u odbrani i napadu.
"Zadovoljan sam odnosom onih koji su izneli jesenji deo prvenstva. Bilo je dosta igrača na probi, ali oni nisu zadovoljili kriterijume igranja u elitnom rangu. Ljudi iz uprave barataju sa dva, tri imena, brzo ćemo rešiti te dileme", kazao je Njeguš.
Novi Pazar za sada ne može da registruje nove igrače zbog neizmirenih obaveza prema svojim bivšim članovima Milošu Bogunoviću, Milošu Đogatoviću i Saši Milanoviću. "Posle razgovora sa ljudima iz kluba, mislim da na tom planu neće biti nikakvih problema", rekao je Njeguš. Novopazarci će se od 26. januara pripremati u Baru, i tokom dve nedelje igrati kontrolne utakmice protiv Zete, Dečića, Veleža, podgoričke Mladosti i Petrovca. "Rivali su po meri. U zavisnosti od činjenice koji se klubovi tamo nalaze, dogovorićemo još neke duele. Potrebno je da svi igrači odigraju minimum po dve trening utakmice", dodao je Njeguš. Novi Pazar je šestoplasirani u Super ligi sa 24 boda, devet manje od vodećeg Partizana kome će biti domaćin na startu prolećnog dela. "Podloga je dobra i imamo razloga da se nadamo evropskim takmičenjima. Raspored je nešto teži u prvih pet kola, ali me to ne brine. Ovaj tim je dosta iskusan i mislim da predstoji velika borba za treće i četvrto mesto", najavio je Njeguš. Klub su u zimskom prelaznom roku napustili Emir Lotinac, Miloš Marković, Nino Pekarić, Miloš Obradović, Uroš Nenadović, Vitalij Bulat i Petar Jelić, pregovara se sa Nemanjom Supićem, dok su Mladen Lazarević i Nemanja Vidaković u potrazi za angažmanom u inostranstvu.
