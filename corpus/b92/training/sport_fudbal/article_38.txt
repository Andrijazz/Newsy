> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Solšer zvanično na klupi Kardifa
> Članak:

Fudbalski klub Kardif potvrdio je da je Ole Gunar Solšer imenovan za novog menadžera Velšana.
Dogovor da bivši fudbaler Mančester Junajteda preuzme velški klub postignut je posle meča sa Arsenalom, u Londonu, gde je Kardif poražen sa 2:0.
Sa norveškim stručnjakom pregovarali su vlasnik kluba Vinsent Tan i prvi čovek kluba Mehmet Dalman.
Solšer, koji je u karijeri do sada vodio samo rezerve Junajteda i norveški Molde, doputovao je u London prvog dana Nove 2014. godine i sastao se sa Tanom na "Emirejtsu", gde je u njegovom društvu gledao susret sa Arsenalom. "Oduvek sam sanjao da budem trener u Premijer ligi i oduševljen sam što sam dobio takvu priliku. Ovo je fantastičan izazov za mene. Kardif je spreman za sledeći korak, a ja se nadam da mogu da im pomognem u tome", rekao je Solšer, a prenose britanski mediji. Na klupi Moldea Solšer je ostvario velike uspehe, pošto je klub vodio do dve titule šampiona Norveške i jednog trofeja u Kupu. 40-godišnji Norvežanin je odbio šansu da preuzme Aston Vilu pre nego što je Pol Lambert doveden na "Vila park", a takođe se pominjao kao mogući menadžer Vest Bromvič Albiona. Tan, inače, nije ni trebalo da prisustvuje utakmici između Arsenala i Kardifa, ali je doleteo u London samo da bi se dogovorio sa Solšerom. Prethodni menadžer Kardifa Malki Makej otpušten je 27. decembra, sedam meseci pošto je pomogao klubu da uđe u Premijer ligu. Bivši reprezentazivac Norveške slavu je stekao kao napadač Junajteda za koje je igrao od 1996. do 2007. godine, kada se povukao zbog teške povrde kolena. Za klub sa "Old Traforda" odigrao je 366 utakmica i postigao 126 golova. Kardif se trenutno nalazi na 17. mestu na tabeli sa 18 osvojenih bodova.
