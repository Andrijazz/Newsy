> Izvor: B92
> Datum: petak 10.01.2014.  
> Rubrika: sport_fudbal
> Naslov: FIFA: Odluka o Kosovu u martu
> Članak:

Izvršni odbor Svetske fudbalske federacije (FIFA) u martu će doneti odluku o zahtevu Fudbalskog saveza nepriznatog Kosova da igra međunarodne utakmice.
Čelnici FSS ponovili su u Cirihu da je neprihvatljivo da FS Kosova i Metohije bude primljen u članstvo FIFA i UEFA, dok se status južne srpske pokrajine ne reši u UN.
Odlaganje donošenja odluke prema stavu FSS garantuje pozitivne vesti iz Niona.
Stavovi koje su predstavnici FSS izneli svode se na nemogućnost i neprihvatanje prijema FSKiM u međunarodne fudbalske organizacije dok se ne reši status južne srpske pokrajine u Ujedinjenim nacijama. FSS je ponovila zahtev da se zabrani odigravanje bilo kakvih utakmica reprezentacije KiM sa republikama bivše Jugoslavije, kako na teritoriji KiM, tako i na teritorijama drugih, međunarodno priznatih, država. Posle iznošenja stavova od strane predstavnika dve delegacije, čelnici FIFA su obavestili prisutne da će odluka o ovom pitanju biti razmatrana i donesena na narednim sastancima najviših tela organizacije, Odbora za hitna pitanja FIFA koji će biti održan sledeće nedelje i Izvršnog komiteta FIFA, zakazanog za sredinu marta. Premijer Republike Srbije Ivica Dačić prethodno je izjavio da očekuje velike pritiske povodom odluke FIFA.
