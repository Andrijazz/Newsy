> Izvor: B92
> Datum: petak 3.01.2014.  
> Rubrika: sport_fudbal
> Naslov: Mrdaković napustio Veriju
> Članak:

Srpski fudbaler Miljan Mrdaković sporazumno je raskinuo ugovor sa grčkom Verijom i sada je slobodan igrač.
Do prekida saradnje između 31-godišnjeg centarfora i grčkog kluba došlo je na lični zahtev Mrdakovića koji je želeo da pronađe ambiciozniju sredinu.
Srpski fudbaler je postao član Verije ovog leta, kao lična želja tadašnjeg trenera Gorana Stevanovića, koji je u međuvremenu napustio klub.
"Zahvalan sam upravi što mi je izašla u susret i što me je pustila da tražim novu sredinu. Ambicija me vodi na neko drugo mesto jer želim da se borim za visok plasman", rekao je Mrdaković. Verija je sezonu pod Stevanovićem počela sjajno, ali je nakon odlaska srpskog stručnjaka usledio pad, pa klub sada zauzima pretposlednju poziciju. Mrdaković je u dosadašnjem delu sezone bio prvi strelac kluba sa pet pogodaka na 13 nastupa. "Slobodan sam igrač i čekam ponude, neka interesovanja već postoje od ranije, ali još uvek nije krenula neka konkretna priča", rekao je Mrdaković. Mrdaković je kao 16-godišnjak napustio Partizan i prešao u Anderleht, posle čega je igrao ponovo u Srbiji, a zatim i u Austriji, Ukrajini, Izraelu, Portugalu, Kini, Kipru i Grčkoj. Bio je i član olimpijske reprezentacije na Igrama u Pekingu 2008.
