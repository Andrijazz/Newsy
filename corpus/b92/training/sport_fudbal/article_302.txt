> Izvor: B92
> Datum: petak 10.01.2014.  
> Rubrika: sport_fudbal
> Naslov: Voša sa novajlijama počela pripreme
> Članak:

Fudbaleri Vojvodine počeli su pripreme za prolećni deo sezone, a u Sportskom centru Vujadin Boškov stigla su četvorica novih igrača.
Novosađanima su se priključili Nino Pekarić, Jovan Stojanović, Nikola Popara i Uroš Nenadović.
Novi trener 'lala' Branko Babić je na prvom treningu u novoj godini imao na raspolaganju 25 fudbalera, a odsutni su bili samo Marko Kordić i Simon Vučkević koji će do 15. januara pokušati da pronađe novi klub.
Prozivci u petak u 10 časova i treningu prisustvovali su: Srđan Žakula, Emil Rockov, Srđan Bečelić, Bojan Nastić, Nikola Leković, Igor Đurić, Nino Pekarić, Igor Vujačić, Srđan Babić, Radovan Pankov, Nemanja Radoja, Marko Poletanović, Janko Tumbasević, Nikola Popara, Mirko Ivanić, Milan Spremo, Enver Alivodić, Nebojša Kosović, Stojan Vranješ, Mijat Gaćinović, Jovan Stojanović, Sergej Milinković-Savić, Uroš Nenadović, Georgije Ilić i Miloš Đorđević. Jovan Stojanović je stigao kao najbolji strelac obrenovačkog Radničkog, vezista Nikola Popara iz Spartaka iz Subotice, napadač Uroš Nenadović i nekadašnji kapiten "crveno-belih" Nino Pekarić iz Novog Pazara. Dolaskom kondicionog trenera Aleksandra Jankovića kompletiran je i Babićev stručni štab. Jankoviću će u radu pomagati Goran Bašić koji je do sada radio sa mlađim kategorijama "crveno-belih".
