> Izvor: B92
> Datum: subota 4.01.2014.  
> Rubrika: sport_fudbal
> Naslov: Kovačević: Ode Jojić i biće lakše
> Članak:

Vezni igrač Crvene zvezde Aleksandar Kovačević očekuje da njegov tim u maju slavi titulu, ali se nada pomoći iz redova najvećeg rivala.
Posle pola sezona Zvezda ima bod manje od Partizana kojem će na proleće gostovati u Humskoj 1.
"Hvatamo zalet za titulu i smatram da s punim pravom možemo da očekujemo Zvezdino proleće. Uprkos nekim neočekivanim kiksevima tokom jeseni, imamo dobru startnu poziciju i nadam se da ćemo vrlo brzo po nastavku šampionata zasesti na vodeću poziciju", rekao je Kovačević.
Zadnji vezni crveno-belih se uz formu svog tima uzda i u pomoć 'komšija', tačnije najboljeg igrača JSL Miloša Jojića. "Naravno da on zna da u maju planiram veliko šampionsko slavlje. A njemu sam poželeo transfer u inostranstvo, po mogućnosti već ove zime. Samo da Zeka ode iz Partizana, pa će i nama biti neuporedivo lakše", istakao je Kovačević. Kovačević je deo jesenje polusezone propustio zbog povrede, pa nije ni pravio pauzu tokom praznika kako bi spreman dočekao početak priprema 10. januara. "U punom sam treningu, a koleno je u odličnom stanju. Mnogo sam radio na jačanju, bez problema ispunjavam sve zadatke na treninzima i potpuno spreman dočekujem početak priprema", rekao je Kovačević za "Večernje novosti". Pre početka priprema za proleće u Ljutice Bogdana je u prvom planu priča o eventualnim promenama igračkog kadra, ali osim brojnih spekulacija još uvek nema konkretnih poteza trenera Slaviše Stojanovića. Zvezda će na startu drugog dela sezone dočekati Javor 23. februara.
