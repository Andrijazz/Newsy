> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Poćetino ipak ostaje u Sautemptonu
> Članak:

Argentinski stručnjak Maurisio Poćetino ostaće menadžer Sautemptona uprkos najavi da će napustiti klub ako predsednik kluba Nikola Korteze napusti 'Svece'.
Poćetino je prošlog maja izjavio da ne vidi svoju budućnost u klubu bez Kortezea, ali je posle ostavke predsednika izjavio da ipak ostaje u klubu.
„Pre osam meseci sam rekao da ću napustiti klub ukoliko Korteze ode, ali sada je potpuno drugačija situacija. Tada sam bio na kraju svoje prve sezone, sada sam kompletno posvećen ovom projektu", rekao je Poćetino.
Poćetino je rekao da je razgovarao sa Kortezeom o svojoj odluci da ostane u klubu. "Imam odličan odnos sa njim. Složio se sa mojom odlukom da ostanem i jedino što je od mene tražio bilo je da probam da pobedim u subotu", rekao je Poćetino. Sautempton je odlično počeo sezonu, ali je kako je odmicala sezona sve lošije igrao, uglavnom zbog povreda ključnih igrača odbrane. Ekipa sa "Sent Merija" se trenutno nalazi na devetom mestu tabele Premijer lige, a u sledećem kolu, u nedelju, sastaje se sa Sanderlendom koji je pretposlednji na tabeli.
