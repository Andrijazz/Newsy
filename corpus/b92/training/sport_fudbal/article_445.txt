> Izvor: B92
> Datum: utorak 14.01.2014.  
> Rubrika: sport_fudbal
> Naslov: Nemanja Matić danas u Čelsiju
> Članak:

Reprezentativac Srbije Nemanja Matić vraća se u Čelsi posle 3 godine.
Londonski klub, koji je Matića poslao u Benfiku u sklopu transfera koji je doveo Davida Luiza, platiće za Nemanju 25 miliona evra.
Matić da u London stiže u utorak, pravo iz Švajcarske, gde je učestvovao na dodeli nagrada FIFA, kao nominovan u kategoriji „najlepši gol godine“.
Priča o Matićevom povratku na Stamford Bridž provlači se kroz medije dugo, dosta pre epskog finala Lige Evrope, koje je rešio njegov saigrač iz reprezentacije Bane Ivanović. Njegova sadašnja cena nije ni izbliza onolika koliku je Benfika očekivala, a to je preko 40 miliona evra, ali klub iz Lisabona može da bude presrećan - pre tri januara u pomenutom transferu procenjeno je da je njegova vrednost oko 4 miliona evra. Matić je u međuvremenu izrastao u jednog od elitnih veznih igrača na kontinentu, bio je igrač sezone u Portugalu, a posle malih problema na početku ovog šampionata vratio se u formu. "Kada je prethodno bio u Čelsiju, svi su vidli o kakvom se potensijalu radi, ali trebalo mu je još rada i utakmica. U Portugalu je dobio upravo to, unapredio svoju igru u odbrani, a u napadu ima odličan pregled igre", opisao je zemljaka Ivanović.
Momak iz sela Vrelo pored Uba ponikao je u omladinskoj školi Crvene zvezde, u kojoj je proveo pet godina. Nije dobio priliku, pa je neprimetno iz Jedinstva sa Uba prešao januara 2007. u Košice, kao momak od 18 godina. U Slovačkoj je ostao dve i po godine, postao starter i posle dve i po godine dovoljno impresionirao Čelsijeve skaute, da je klub izdvojio milion i po funti da ga dovede u London. Na Stamford Bridžu se nije naigrao, tri meča za godinu dana, pa je prešao u Vitese, u sklopu saradnje dva kluba, po kojoj Čelsi holandskoj ekipi pozajmljuje svoje talente (po istom sistemu trenutno u Arnemu blista Lukas Pjazon). Posle uspešne sezone vratio se u London, ali opet nije dobijao šansu. Koliku promenu je donela njegova lisabonska priča svedoči i podatak da je januara 2011. Matić bio u Beogradu, posetio Marakanu i pominjao mogućnost da predstojećeg leta pređe u Zvezdu. Srećom po njega, samo desetak dana kasnije usledio je transfer Luiza koji ga je odveo na Luž, a ostatak je istorija. Celokupna karijera Nemanje Matića, posebno reprezentativna, u neku ruku je paradigma srpskog fudbala. U dresu reprezentacije Srbije Matić je do sada odigrao nestvarnih devet utakmica, taj broj uporedite sa nekim drugim članovima državnog tima na sopstveni rizik. Taj podatak deluje još šokantnije ako se zna da je debitovao za Orlove još decembra 2008. Matić se u selekciju vratio tokom jeseni i jedan je od ključnih igrača za podizanje forme u finišu kvalifikacija.
Od kluba koji ga je proslavio Matić se oprostio velikom pobedom u superderbiju sa Portom. Očekuje se da će posle prolaska medicinskih pregleda u Čelsijevom trening centru Kobam, na obodu Londona, Nemanja Matić potpisati ugovor na tri i po godine. Paralelno sa dovođenjem Matića Čelsi prodaje jedno od letošnjih pojačanja, Belgijanca Kevina De Brujnea, koji je isprva bio starter, ali je brzo ušao u sukob sa Murinjom i već dugo nije bio u planu za prvi tim. Za igrača koji ima odličan bundesligaški pedigre Volfzburg će platiti 21.5 milion evra, čime će pokriti veći deo Matićeve cene. De Brujneov medicinske pregled u Folksvagenovom gradu takođe je zakazan za utorak. Pretpostavlja se da je dolaskom Matića Čelsi završio ovaj prelazni rok, iako se pominje mogućnost angažovanja još jednog štopera, a u prvom planu je Kurt Zuma iz Sent Etjena.
