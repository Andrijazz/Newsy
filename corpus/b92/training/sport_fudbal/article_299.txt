> Izvor: B92
> Datum: petak 10.01.2014.  
> Rubrika: sport_fudbal
> Naslov: Dačić o Kosovu: Biće pritisaka
> Članak:

Ivica Dačić rekao je da su državni organi u kontaktu sa FIFA i da je Ministarstvo spoljnih poslova ovlašćeno da razgovara o mečevima u kojima bi Kosovo igralo.
"Ne znam do kojih će rešenja doći, ali verujem da će biti pritisaka na nas", izjavio je premijer Srbije i naglasio da nije upoznat sa dešavanjima u fudbalu.
Delegacija Fudbalskog saveza Srbije (FSS) sa predsednikom Tomislavom Karadžićem na čelu sastaje se u petak u Cirihu sa čelnicima FIFA i predstavnicima kosovskog saveza.
Na drugom sastanku u poslednja dva i po meseca ponovo će se razgovarati o mogućnosti da kosovske selekcije dobiju "zeleno svetlo" za odigravanje prijateljskih utakmica. Prošle nedelje bečki dnevnik Prese naveo je da kosovski savez očekuje od FIFA "zeleno svetlo", a prvi rival trebalo bi da bude Hrvatska, početkom marta u Prištini. Karadžić je uoči puta za Cirih poručio da se FSS "apsolutno neće složiti" da kosovska strana igra međunarodne prijateljske i zvanične utakmice. Istovremeno, prištinski list "Koha ditore" prenosi danas izjavu predsednika UEFA Mišela Platinija da će Kosovo postati član te organizacije, a potom i FIFA tek posle prijema u Ujedinjene nacije i poručio da je "optimista po tom pitanju".
