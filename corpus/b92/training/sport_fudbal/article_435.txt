> Izvor: B92
> Datum: utorak 14.01.2014.  
> Rubrika: sport_fudbal
> Naslov: Srbin pojačao RNK Split
> Članak:

Srpski fudbaler, 24-godišnji Kragujevčanin Miloš Vidović novo je pojačanje hrvatskog prvoligaša RNK Splita.
Vidović je prošle sezone bio najbolji stranac u Premijer ligi Bosne I Hercegovine u dresu sarajevskog Olimpika.
"Prezadovoljan sam dolaskom u klub. Skautirali su me, tako sam se i ja raspitivao o njima i čuo sam sve najbolje o Splitu. Klub ima velike ambicije što meni odgovara i mogu samo obećati da ću dati sve od sebe kako bih pomogao da se te ambicije ostvare", rekao je Vidović koji je potpisao ugovor na 3,5 godine.
Vidović se najbolje snalazi na poziciji zadnjeg veznog igrača, u čemu se i istakao na više od 100 nastupa u Premijer ligi BiH i postao najbolji strani igrač u ligi našeg zapadnog suseda. "Moja glavna karakteristika je da igram u oba pravca, nadam se da ću zadovoljiti zahteve trenera. Hrvatska liga je mnogo kvalitetnija od lige iz koje ja dolazim. Ne mogu još reći koliko dok to ne osetim na terenu, međutim, svestan sam da su klubovi poput Splita, Dinama, Hajduka i Rijeke veliki i da je konkurencija veoma jaka", rekao je Vidović.
