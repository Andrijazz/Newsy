> Izvor: B92
> Datum: petak 17.01.2014.  
> Rubrika: sport_fudbal
> Naslov: B92: Lazović trenira sa Partizanom
> Članak:

Kako B92 nezvanično saznaje, nekadašnji fudbaler Partizana Danko Lazović trenira sa "crno-belima“, ali postoji mogućnost da karijeru nastavi u Kini.
Ukoliko do dogovora ne bude došlo, bivši reprezentativac Srbije će ponovo obući dres kluba iz Humske, međutim za sada nije poznato kada i da li će se to dogoditi.
Lazović je trenutno slobodan igrač nakon što je otišao iz Zenita, a drugi deo prošle sezone odigrao je na pozajmici u Rostovu.
Rođeni Kragujevčanin je u Partizan stigao kao omladinac, da bi 2000. godine debitovao za prvi tim sa 17 godina. U "crno-belom" je proveo tri sezone, posle čega je igrao za Fejenord, Bajer Leverkuzen, Vitese i PSV iz Ajndhovena. Za nacionalnu reprezentaciju igrao je od 2002. do 2010. godine i za to vreme upisao je 43 nastupa uz 11 golova. U dosadašnjem delu prelaznog roka Partizan je angažovao trenera Marka Nikolića, desnog beka Miroslava Vulićevića, defanzivca Branislava Trajkovića, zadnjeg veznog Nikolu Drinčića i napadača Petra Škuletića.
