> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Cure informacije o slučaju "Henes"
> Članak:

Nemačko tužilaštvo saopštilo je da je pretreslo kancelarije poreske uprave u Bavarskoj, zbog curenja informacija o Uliju Henesu.
Tužilaštvo želi da otkrije odakle je medijima poslat dokument o poreskim poslovima predsednika fudbalskog kluba Bajern iz Minhena Ulija Henesa.
Henes će se u martu pojaviti pred sudom zbog optužbi da je utajio porez. On je prošle godine optužen, nakon što se sam prijavio vlastima zbog neprijavljenog računa u jednoj švajcarskoj banci.
Tužilaštvo u Minhenu je pretreslo prostorije poreske uprave u Bavarskoj nakon što su mediji u oktobru suočili Henesa sa izvodom iz njegovog poreskog izveštaja, dostupnim samo zaposlenima u regionalnoj finansijskoj administraciji. Tužilaštvo želi da otkrije ko je imao pristup Henesovom poreskom materijalu i kako su mediji došli do tog dokumenta.
