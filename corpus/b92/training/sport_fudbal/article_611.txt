> Izvor: B92
> Datum: nedelja 19.01.2014.  
> Rubrika: sport_fudbal
> Naslov: "Potrebni su štoper i desni bek"
> Članak:

Trener Crvene zvezde Slaviša Stojanović izjavio je da ne sme da bude grešaka u januarskom prelaznom roku i da su mu potrebni desni bek i štoper.
"Ja sam 10. decembra napravio plan za kompletan ciklus priprema i spisak igrača na koje računam i koje bih želeo da dovedem, pa nije za mene pitanje ko će doći u klub. Ne smemo da napravimo greške u prelaznom roku, pogotovo što naši rivali dobro i ozbiljno rade taj posao, a tu ne mislim samo na Partizan", rekao je Stojanović.
"Stalno o tome pričam s ljudima iz uprave. Nadam se da će se situacija promeniti. Želimo da nadjemo najoptimalnija rešenja na deficitarnim pozicijama, a najviše nam nedostaju jedan štoper i desni bek. Moramo da imamo strpljenja do kraja prelaznog roka, ali znamo da finansijska situacija omogućava ili onemogućava dolazak igrača", dodao je Stojanović. Fudbaler Zenita Aleksandar Luković izrazio je želju da se vrati u Zvezdu, ali beogradski klub iz finansijskih razloga nije u stanju da preuzme njegov ugovor. Stojanović je rekao da je želeo da odvede Lukovića na pripreme u Sloveniju. Takodje, želeo je da u januarskom prelaznom roku dovede i Milana Biševca, Ognjena Vranješa, kao i Marka Šulera. "Tako kvalitetne igrače za tu cenu ne možeš da nađeš na ulici. Neću da kupujem igrače preko interneta i Ju tuba, to ne želim više ni sebi, ni klubu. Luković je igrač svetske klase i za njega ne možemo da nađemo adekvatnu zamenu. Vranješ je bio želja, ali nije postignut dogovor oko finansija. Želeli smo i Šulera, raskinuo je ugovor sa Legijom, ali nismo na vreme reagovali", rekao je on. Fudbaleri Zvezde su u prijateljskoj utakmici izgubili od drugoligaša Sloge iz Petrovca na Mlavi, a Stojanović je rekao da je katastrofalno doživeo taj rezultat. On je dodao da je kritikovao igrače, ali da je bilo i svetlih momenata, kao što je povratak Darka Lazovića, koji se na teren vratio posle osmomesečne pauze zbog povrede. Trener srpskog vicešampiona rekao je da će mu ta utakmica pomoći u odluci na koga će moći ozbiljno da računa u prolećnjem delu šampionata, ali je dodao da se ne može na osnovu jedne utakmice odrediti adekvatno stanje igrača. Upitan da prokomentariše nedavnu izjavu potpredsednika Zvezde Nebojše Čovića da ako klub ne može da mu ispuni želje i dovede štopere, igrača potraži u omladinskom timu i "napravi" ga, Stojanović je rekao: "Ako ne mogu da ga dovedu, ja ću to i da uradim. Ali, onda bi trebalo da se gledaju realni ciljevi". Fudbaleri Zvezde u ponedeljak putuju na pripreme u Sloveniju, a Stojanović je rekao da će u toku dana, posle razgovora s lekarima odlučiti koje igrače će povesti, pošto Abiola Dauda i Dragan Mrđa imaju temperaturu, pa je neizvesno da li će moći da putuju.
