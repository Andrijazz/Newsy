> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Miladinović još nije potpisao za CZ
> Članak:

Predsednik Crvene zvezde Dragan Džajić rekao je da ne zna da li će se Bojan Miladinović uopšte vratiti među ’crveno-bele’, iako je izgledalo da je sve gotovo.
U subotu su se pojavile informacije da je Miladinović postigao dogovor sa upravom kluba iz Ljutice Bogdana, ali bi više trebalo da bude poznato u ponedeljak, posle sednice Upravnog odbora.
"Ne znam da li će Miladinović potpisati. Gledamo igrače koji su za nas jeftini, koji nas neće koštati", rekao je Džajić. Prethodno je potpredsednik Crvene zvezde Nebojša Čović takođe rekao da Miladinovićev povratak nije dogovoren. "Još ništa nije dogovoreno. Upravni odbor će u ponedeljak doneti odluku", rekao je Čović. Rođeni Kruševljanin prethodnih pet sezona proveo je u Uzbekistanu igrajući za ekipu Pahtakora iz Taškenta, a na "Marakani" je prethodno bio u periodu 2004-2008. Došao je kao veliki talenat iz Napretka, ali su ga greške na meču sa Zenitom u Sankt Peterburgu, kao i još neki kiksevi, koštali mesta u postavi, tako da se nije naigrao crveno-belom dresu. Miladinović ima 31 godinu, visok je 190 centimetara i trebalo je da predstavlja prvo pojačanje na poziciji štopera, koju će Zvezda do kraja zimskog prelaznog roka najverovatnije ojačati još jednim ili dvojicom fudbalera.
