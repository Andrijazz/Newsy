> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Ko će osvojiti Zlatnu loptu?
> Članak:

U 18:30 u Cirihu biće dodeljena nagrada za najboljeg fudbalera sveta u 2013. godini, a kandidati su Kristijano Ronaldo, Lionel Mesi i Frank Riberi.
Glavni favorit prema kladionicama je Portugalac Ronaldo, koji je iako bez trofeja u Realu, dominirao kao golgeter, a posebno u baražu za plasman na Svetsko prvenstvo.
Najveći konkurent mu je Francuz Riberi koji je protekle godine osvojio pet trofeja za minhenskim Bajernom. Tek u drugom planu je Argentinac Mesi, koji je osvojio dosadašnja tri priznanja.
Čak je i njegov zemljak Dijego Armando Maradona prednost dao Portugalcu. "Mesi je imao mnogo povreda u prošloj godini, zbog toga mislim da bi Kristijano trebalo da osvoji Zlatnu loptu", rekao je legendarni Argentinac. Prvi čovek UEFA Mišel Platini smatra da je ovo najneizvesniji izbor najboljeg igrača planete. "Kristijano i Mesi su veoma dobri fudbaleri, dok je Riberi osvojio mnogo trofeja. Ovo su trojica fantastičnih igrača, ovo je najteži izbor za Zlatnu loptu u istoriji", rekao je nekadašnji francuski reprezentativac i legenda Juventusa.
Nagrada za najboljeg fudbalera sveta u kalendarskoj godini (Zlatna lopta) dodeljuje se od 1956. godine, ali su sve do 2010. FIFA i Frans fudbal dodeljivali dve odvojene nagrade. Lionel Mesi je osvojio poslednja tri trofeja po ujedinjenju, kao i poslednji samostalni od FIFA, pa je sa četiri nagrade najtrofejniji u istoriji. Ronaldo je bio 'vicešampion" tri od poslednje četiri godine, dok je trofej osvojio 2008. Riberi nikad nije bio u užoj konkurenciji. Po tri puta su za najboljeg proglašavani Johan Krujf, Mišel Platini i Marko van Basten. Zlatna lopta, od 2000. godine (godina, ime i prezime igrača, klub za koji je igrao i nacionalnost): 2012. Lionel Mesi (Barselona/Argentina) 2011. Lionel Mesi (Barselona/Argentina) 2010. Lionel Mesi (Barselona/Argentina) 2009. Lionel Mesi (Barselona/Argentina) 2008. Kristijano Ronaldo (Mančester Junajted/Portugal) 2007. Kaka (Milan/Brazil) 2006. Fabio Kanavaro IJuventus/Italija) 2005. Ronaldinjo (Barselona/Brazil) 2004. Andrij Ševčenko (Milan/Ukrajina) 2003. Pavel Nedved (Juventus/Češla) 2002. Ronaldo (Real Madrid/Brazil) 2001. Majkl Oven (Liverpul/Engleska) 2000. Luiš Figo (Real Madrid/Portugal) Ko je prema Vašem mišljenju bio najbolji igrač sveta u 2013. godini. Da li je Ronaldo zaslužio nagradu iako Real nije osvajao trofeje? Da li je Riberi bio najbolji jer je njegov klub dominirao? Da li Mesi ima dovoljno kredita iz prošle sezone da osvoji trofej i četvrtu godinu za redom? Izrazite Vaše mišljenje u komentarima.
