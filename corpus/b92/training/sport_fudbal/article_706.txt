> Izvor: B92
> Datum: sreda 22.01.2014.  
> Rubrika: sport_fudbal
> Naslov: Junajted bez finala Liga kupa!
> Članak:

Košmarna sezona Mančester junajteda se nastavlja! Ekipa Dejvida Mojsa ispala je u polufinalu Liga kupa od Sanderlenda posle penala.
Nakon poraza od 2:1 u prvom meču, Junajted je u dramatičnoj utakmici na Old Trafordu slavio istim rezultatom posle 120 minuta, ali je pogodio samo jedan od pet jedanaesteraca i ispao je.
Neuspešni sa bele tačke kod domaćina su bili Velbek, Januzaj, Džons i Rafael, a samo je Flečer pogodio u drugoj seriji.
Na drugoj strani uspešni su bili Alonso i Sung-Jong, pa će Sanderlend na megdan Mančester sitiju u finalu na Vembliju. Navijači su na Old Trafordu prisustvovali izuzetno dramatičnom meču. Posle 90 minuta bilo je 1:0 za Junajted nakon što je Džoni Evans u 37. minutu postigao gol, a s obzirom da u Liga kupu ne važi pravilo gola u gostima igrali su se produžeci. Bivši igrač Junajteda Fil Bardsli je u 119. minutu izjednačio i činilo se da će Sanderlend u finale posle produžetaka, ali u 121. minutu veliku radost domaćim navijačima doneo je Čičarito Ernandes koji je vratio svom timu nadu. Ipak, Sanderlend se bolje snašao u jednoj od najbizarnijih penal-serija u istoriji engleskog fudbala. Prvi put u pola veka dugoj istoriji Liga kupa dogodilo se da tako malo golova bude postignuto iz po pet penala. Gosti su od pet penala pogodili samo dva, a domaći jedan jedini (Flečer), što im je tek četvrti pogođeni penal u poslednje tri penal-serije. Pa je ekipa Dejvida Mojsa pretrpela još jedan veliki neuspeh u ionako očajnoj sezoni. U sastavu domaćih nije bilo suspendovanog Nemanje Vidića. Nešto bolje navijači šampiona Engleske trebalo bi da se osećaju u četvrtak ukoliko Huan Mata prođe medicinske preglede i potpiše ugovor.
