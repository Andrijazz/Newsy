> Izvor: B92
> Datum: utorak 14.01.2014.  
> Rubrika: sport_fudbal
> Naslov: "Zbog Blatera glasali za Ronalda"
> Članak:

Selektor Katara Al Zara Fahad rekao je da mu je prvi čovek Fudbalskog saveza tražio da glasa za Kristijana Ronalda u izboru za „Zlatnu loptu“ zbog Sepa Blatera.
Ronaldo je u izboru za najboljeg fudbalera prošle godine pobedio Lionela Mesija i Franka Riberija, a poslednjih nedelja bio je favorit za tu nagradu.
Pošto su glasovi svih koji su učestvovali u izboru za "Zlatnu loptu" postali javni dan posle ceremonije dodele, vidi se da su svi predstavnici Katara glasali za Ronalda. To uključuje i kapitena reprezentacije i predstavnika medija iz te zemlje. "Predsednik Fudbalskog saveza Katara mi je rekao da glasam za Ronalda da bih pomogao Blateru da popravi svoj imidž u znak zahvalnosti što je dodelio Svetsko prvenstvo našoj zemlji", rekao je Fahad. Krajem prošle godine Blater je rekao da mu se kao igrač više sviđa Lionel Mesi od Ronalda, na šta mu Portugalac nije ostao dužan. Njih dvojica su se pomirili pred ceremoniju dodele "Zlatne lopte", a izgledalo je da Blater želi da je Portugalac osvoji da bi sprečio sumnju u objektivnost od strane FIFA da je ona pripala Mesiju. Zanimljivo je da je glasanje za najboljeg na svetu produženo baš posle Ronaldovog sjajnog izdanja u dresu Portugala u baražu za Svetsko prvenstvo, zbog čega su mnogi sumnjali u konačni rezultat. Međutim, svi su složni u oceni da je Ronaldo zaslužio "Zlatnu loptu", pa čak i njegov najveći rival Mesi.
