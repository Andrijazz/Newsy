> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Levandovski potpisao pre 18 meseci
> Članak:

Potpis Roberta Levandovskog za Bajern iz Minhena nije razočarao samo Borusiju, nego i Arsenal.
Menadžer londonskog kluba Arsen Venger priznao je da je pokušao da dovede poljskog napadača, ali je on ipak izabrao Bavarsku.
"Želeli smo Levandovskog ali je on potpisao za Bajern pre godinu i po, to svi znaju. Tražili smo svoju šansu kao i drugi. Svi veliki igrači su u velikim timovima, teško ih je dovesti, osim ako klub nije u finansijskim problemima", rekao je Venger.
Venger ipak vidi šansu u prelasku Levandovskog u Bajern, jer u novoj situaciji Mario Mandžukić verovatno gubi mesto startera u Minhenu. "Teško da će Bajern pustiti Mandžukića, možda na kraju sezone. Levandovski ostaje u Dortmundu još pola godine", istakao je Venger koji će se verovatno morati okrenuti svojoj specijalizaciji, pronalasku skrivenih talenata. "Ako nađemo nekoga kao što je 18-godišnji Serž Gnebri, u godinama kada niko ne zna za njih, onda možemo i dovesti igrača malo lakše", istakao je Francuz.
