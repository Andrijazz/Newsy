> Izvor: B92
> Datum: petak 3.01.2014.  
> Rubrika: sport_fudbal
> Naslov: "Da ispišem istoriju Napolija"
> Članak:

Fudbaler Napolija Gonzalo Iguain rekao je da nije pogrešio što je prešao u taj klub i naveo da želi da ostavi značajan trag u ovom italijanskom timu.
Iguain je letos došao iz madridskog Reala u Napoli u transferu vrednom 40 miliona evra, a do sada je odigrao 21 utakmicu i postigao 14 golova.
"Apsolutno nisam imao nikakve sumnje u izboru novog kluba. Predsednik Aurelio de Laurentis ubedio me je da je klub na vrhunskom nivou sa trenerom Benitezom i njegovim planovima."
"Želim da doprinesem razvoju kluba i da ispišem istoriju Napolija, iako znam da će biti teško. U Italiji se igra više taktički, ali mislim da ću napredovati u ovoj ligi", rekao je Iguain za argentinski list "Ole". Posebno je bio efikasan u Ligi šampiona gde je postigao pet golova, ali Napoli ni sa 12 bodova nije uspeo da bude ispred Arsenala i Borusije iz Dortmunda, pa će evropsko takmičenje nastaviti u Ligi Evrope.
