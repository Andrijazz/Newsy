> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Mesi: Barsa impresivna i bez mene
> Članak:

Fudbaler Barselone Lionel Mesi rekao je da je srećan zbog povratka na teren posle dvomesečne pauze zbog povrede.
Mesi je početkom novembra povredio butni mišić, ali se u sredu vratio i postigao dva gola u ubedljivoj pobedi Barse nad Hetafeom od 4:0, u okviru Kupa kralja.
„Veoma sam srećan kako je sve prošlo, stvarno sam se radovao povratku na teren. Bio sam odsutan dosta dugo i drago mi je da sam se vratio“, rekao je Mesi.
On je naglasio da mu je bilo potrebno neko vreme da uhvati ritam, ali da se snašao. "U prvih nekoliko minuta se videlo da sam dugo pauzirao, ali sam se i na treninzima osećao dobro i testirao sebe na mnogo različitih načina. Malo je teže kada izađete na teren u zvaničnom meču, ali sam se osećao bolje kako je meč odmicao i bio opušteniji", dodao je Argentinac. Mesi je odigrao odlično protiv Hetafea, postigavši dva gola u samo dva minuta. "Važnije od golova je da sam se fizički dobro osećao, igrao sam pola sata i tih 30 minuta uopšte nije bilo bola na mestima na kojima sam osećao povredu i zbog toga sam veoma srećan", dodao je omaleni napadač. Reprezentativac Argentine redovno je pratio igre svojih saigrača dok je bio u Argentini i rekao da mu je bilo žao što nije mogao da im pomogne. "Ovde sam da pomognem timu da ostvari svoje ciljeve. Težak period je ispred nas, ali ćemo se boriti kao klub, što uvek činimo. Dok sam bio odsutan, trenirao sam sam i nisam radio ono što volim, da igram fudbal. Mentalno sam se odmorio i spreman sam. Mislim da je svima jasno koliko su momci sjajni, niko nije nezamenljiv, a oni su igrali odlično. Utakmice koje sam gledao kada sam bio kod kuće su bile impresivne i ovo je tim koji uvek odgovori, ko god da igra", istakao je Mesi. Kada je u pitanju njegova budućnost, Leo ima jasne planove. "Želim da se penzionišem u Barsi, celu karijeru igram ovde. Ljudi u Barseloni me vole i to je ono što je najvažnije", zaključio je Mesi i dodao da mu je od invididualnih priznanja kao što je Zlatna lopta, za koju je nominovan, važniji uspeh kluba, odnosno trofeji koje ekipa osvaja.
