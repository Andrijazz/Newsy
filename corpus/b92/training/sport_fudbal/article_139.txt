> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Murinjo: Euzebio je besmrtan
> Članak:

Fudbaleri i treneri širom sveta odaju poštu jednom od najboljih igrača svih vremena Portugalcu Euzebiju, koji je preminuo u 71. godini od srčanog udara.
Menadžer Čelsija Žoze Murinjo istakao je da je Euzebio bio jedan od velikana Portugalije.
"Euzebio je besmrtan. Svi znamo kakav je doprinos dao fudbalu, posebno portugalskom. Nije bio samo velika inspiracija, već i važna ličnost u poštovanju vrednosti, načela i shvatanju fudbala, čak i posle igračke karijere", rekao je Murinjo.
Smrt legendarnog Euzebija pogodila je i kapitena fudbalske reprezentacije Porugalije i zvezdu madridskog Reala Kristijana Ronalda. "Odmori se u miru, večni Euzebio", napisao je na Ronaldo na Fejsbuku. Saučešće porodici Euzebio, Benfiki i celokupnom portuglaskom fudbalu uputili su i čelnici madridskog Reala. "Poštovanje prema čoveku koji je toliko značio igri koju volimo. Euzebio, jedan od najvećih svih vremena, sada može da počiva u miru", napisao je Vinsent Kompani na Tviteru. Rud Gulit: "Napustio nas je veliki fudbaler, želim da se zahvalim Euzebiju za sve lepe fudbalske momente koje nam je priređivao." Sep Blater: "Fudbal je ostao bez legende. Euzebijevo mesto među velikanima niko neće moći da zauzme." Gari Lineker: "Tužne vesti, napustio nas je Euzebio. Jedan od najvećih iz svoje generacije. Igrao je i udarao loptu kao retko ko." Euzebio da Silva Fereira rođen je 25. januara 1942. godine u Mozambiku, a tokom klupske karijere najveće uspehe ostvario je kao igrač Benfike. Boje tog kluba branio je od 1960. do 1975. godine, odigrao je 301 utakmicu i postigao 317 golova. Sa Benfikom je osvojio Kup evropskih šampiona 1962. godine, 10 titula prvaka Portugalije i pet nacionalnih kupova. Bio je najbolji strelac Svetskog prvenstva 1966. godine u Engleskoj, a za reprezentaciju Portugalije odigrao je 64 utakmice i postigao 41 gol. Tokom Mundijala 1966. postigao je devet golova, od toga četiri na utakmici sa Severnom Korejom. Za najboljeg evropskog fudbalera proglašen je 1965. godine, a Svetska fudbalska federacija proglasila ga je devetim najboljim igračem svih vremena, dok je 2003. godine poneo titulu najboljeg fudbalera Portugalije u proteklih 50 godina. "Crni panter", poreklom iz Mozambika, fudbalom je počeo da se bavi u Sportingu iz Maputa, a tokom karijere branio je boje Bostona, Montereja i još nekoliko klubova iz Severne Amerike.
