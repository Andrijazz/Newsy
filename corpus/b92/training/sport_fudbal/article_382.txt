> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: "Zlatna lopta" Kristijanu Ronaldu!
> Članak:

Napadač Real Madrida i reprezentacije Portugala Kristijano Ronaldo osvajač je priznanja "Zlatna lopta", saopšteno je na ceremoniji u Cirihu.
Portugalac je tako posle 2008. godine osvojio svoju drugu nagradu koju dodeljuju Svetska međunarodna fudbalska organizacija i prestižni list "Frans fudbal".
Ronaldo je u minuloj sezoni postigao impozantnih 69 pogodaka, a sa četiri gola protiv Švedske u baražu za Svetsko prvenstvo u Brazilu gotovo sâm doneo je završnicu Mundijala svojoj zemlji.
U konkurenciji za prestižnu nagradu bili su još fudbaler Bajerna Frank Riberi i Argentinac Lionel Mesi. Ronaldo je veoma emotivno i kroz suze reagovao na trofej, naglasivši važnost saigrača, kako iz reprezentacije tako i iz kluba, a nije zaboravio ni nedavno preminulu legendu svetskog fudbala - Euzebija. "Ovo je za mene veoma emotivno veče. Hvala saigračima iz Reala i predsedniku kluba, bez njih ne bih uspeo da postignem sve ovo. Teško mi je što ovde nije Euzebio, čovek koji mi je mnogo pomogao u fudbalu i životu, zbog toga su moje emocije još izraženije. Konkurencija je bila veoma jaka, ponosan sam na nagradu", izjavio je kroz suze Ronaldo.
Kristijano je na scenu izašao sa sinom, a nagradu mu je dodelio legendarni Pele. Ronaldo je minule godine odigrao za Real i reprezentaciju Portugalije 56 utakmica i postigao 69 golova, od čega osam puta het-trik. CR7 je ujedno i prekinuo dominaciju Lionela Mesija, koji je nagradu osvajao u poslednje četiri godine. Udruženje profesionalnih fudbalera (FIFPro) izabralo je tim godine, za trenera godine proglašen je Jup Hajnkes, dok je najlepši gol delo Zlatana Ibrahimovića.
