> Izvor: B92
> Datum: petak 10.01.2014.  
> Rubrika: sport_fudbal
> Naslov: Stojanović: Najmanje jedan štoper
> Članak:

Fudbaleri Crvene zvezde okupili su se na stadionu u Ljutice Bogdana, pred početak priprema za prolećni deo Jelen Superlige.
Treneru Slaviši Stojanoviću javilo se 34 fudbalera a od novih imena tu je Lazar Mitrović koji je prethodni period proveo na pozajmici.
U Zvezdu se sa pozajmice iz Voždovca vratio Ognjen Ožegović dok se na okupljanju nije pojavio Đorđe Rakić, koji u Nemačkoj čeka dozvolu lekara da počne da trenira.
Nekadašnji fudbaler OFK Beograda je jesenji deo sezone propustio zbog povrede ukrštenih ligamenata kolena. "Predstojeća polusezona možda i jeste sudbonosna, svesni smo kakav nas posao čeka. Blizu smo cilja, spremni smo da izgaramo, pa šta nam Bog da", rekao je Stojanović novinarima na stadionu Zvezde. Crveno-beli posle jesenjeg dela sezone zaostaju jedan bod za vodećim Partizanom koji je osvajao titule u poslednjih šest sezona. Igrači Zvezde okupili su se pred početak priprema za proleći deo sezone, a u klub za sada nije stiglo nijedno pojačanje. "Više bih voleo da je urađeno ono što sam zacrtao na kraju jesenjeg dela, ali ne treba da se srlja i prave greške od letos. Ima nagoveštaja da će se sve to rešiti narednih dana, tačno znamo šta želimo, ne mnogo toga", naveo je Stojanović i dodao da će u klub doći najmanje jedan štoper. Treneru su se odazvala 34 igrača, a on na pripreme u Sloveniju planira da povede najviše 26. Prema Stojanovićevim rečima, plan priprema je još nedefinisan i do nedelje će biti jasno kada će fudbaleri Zvezde otputovati u Sloveniju.
Zvezdini igrači će u petak i subotu obaviti lekarske preglede, a početak priprema povređeni su dočekali Vukan Savićević i Goran Gogić. "Vukan vuče povredu iz jesenjeg dela i potrebne su mu još tri terapije dok je Gogić povredio list. Ostali igrači su se vratili zdravi, a među njima su i Aleksandar Kovačević i Novak Martinović", kazao je Stojanović. Trener crveno-belih je u šali dodao da nije primetio da se neko od igrača pojavio na pripremama sa viškom kilograma. Stojanović je kazao da ga ne brinu pojačanja najvećeg rivala Partizana. "Zvezda gleda svoje dvorište, zašto bi nas brinuo Partizan. Naša ekipa je relativno formirana, imamo mnogo igrača", kazao je Stojanović. Zvezda prolećni deo sezone počinje utakmicom protiv Javora krajem februara.
