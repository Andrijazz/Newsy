> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Volkov odbio Rijeku i Ludogorec
> Članak:

Fudbaler Partizana Vladimir Volkov otkrio je u izjavi "Novostima" da je odbio ponude hrvatske Rijeke i bugarskog Ludogoreca.
Već nedeljama se spekuliše o budućnosti Volkova u Humskoj, on bi da nastavi karijeru u inostranstvu, ali je očigledno nezadovoljan ponudama odlučio da ostane.
''Odlučio sam da ostanem i pokušam da se vratim na nivo kada sam doveden u klub, da me 'grobari' pamte po dobrom, ako se rastanemo na leto'', izjavio je Volkov.
Partizan u ponedeljak počinje pripreme za drugi deo sezone, 21. januara putuje u Antaliju gde će odigati sedam test mečeva (Volfsberger, Geongam, Liteks, Ružemberok, Sarajevo, Maribor i Šahtjor). Šampion u nastavak sezone ulazi sa novim trenerom Markom Nikolićem, te četiri pojačanja - Nikola Drinčić, Miroslav Vulićević, Branislav Trajković, Petar Škuletić. "Imamo okosnicu tima već na početku priprema što je bio i cilj kada smo počeli sa ojačanjem ekipe u zimskom prelaznom roku. Činjenica da smo angažovali četiri pojačanja i obavili veliki deo posla ne znači i da smo završili poslove u prelaznom roku. Planiramo da budemo aktivni i narednih dana", rekao je sportski direktor Albert Nađ. Crno-beli imaju bod više od Crvene zvezde posle prvog dela sezone, a u prvom prolećnom kolu gostuju Novom Pazaru 23. februara.
