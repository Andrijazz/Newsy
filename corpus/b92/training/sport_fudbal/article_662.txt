> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Arapi i Rusi nisu sami, Kinez u PL
> Članak:

Kineski milijarder Vang Jianlin pregovara o preuzimanju Sautemptona i spreman je da izdvoji 175 miliona funti za kupovinu kluba sa Sent Meri stadiona.
Kineski biznismen je na čelu Dailan Vanda grupe, čija se vrednost procenjuje na 19 milijardi funti, dok se njegovo lično bogatstvo procenjuje na polovinu te cifre.
Vangovo preuzimanje kluba moglo bi sa sobom da povuče i povratak Nikole Kortezea na poziciju izvršnog direktora. Korteze je otišao iz kluba u sredu, usled neslaganja sa sadašnjom vlasnicom.
Sumnje da je Vang veoma blizu da kupi Sautempton podgreva i ostanak Maurisia Poćetina na čelu "Svetaca". Argentinac je početkom maja izjavio da ne vidi sebe u Sautemptonu ukoliko Korteze ode. Ipak, nakon Kortezeovog odlaska Poćetino je ostao, ali je zatražio razgovor sa vlasnicom kluba Katarinom Libher. Vangova Dailan Vanda uglavnom se bavi nekretninama, mada su u skorije vreme uložili veliki novac i u bioskope. Na Forbsovoj listi Vang je proglašen za 128. najbogatijeg čoveka na svetu i za najbogatijeg Kineza. Ako Vang kupi Sautempton, biće interesantno videti da li će moći da parira milijarderima vlasnicima Čelsija i Mančester Sitija, kao i velikanima poput Mančester Junajteda i Liverpula. Sautempton je sjajno počeo sezonu, a trenutno se nakon remija (2:2) sa Sanderlendom nalaze na devetom mestu na tabeli Premijer lige sa 31 bodom. Sledeći meč Sautempton igra na Sent Meriju u utorak protiv lidera na tabeli, Arsenala.
