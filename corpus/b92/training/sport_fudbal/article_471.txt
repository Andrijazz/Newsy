> Izvor: B92
> Datum: sreda 15.01.2014.  
> Rubrika: sport_fudbal
> Naslov: Bogićević ne odustaje od Partizana
> Članak:

Vlasnik kompanije Farmakom Miroslav Bogićević rekao je da nije odustao od namere da postane direktor Partizana i da želi da finansijski pomogne klubu.
"Nikada nisam odustao od Partizana. Zašto bih? Nemam razloga za to. Ja sam Partizanovac u srcu i hoću da pomognem", rekao je Bogićević za list "Telegraf".
Bogićević je ranije u više navrata izjavio da želi da zameni Dragana Đurića na mestu predsednika Partizana, a mediji su spekulisali da je na izborima februara 2012. godine trebalo da bude protivkandidat Đuriću.
Specijalni sud u Beogradu je u utorak odredio Đuriću pritvor do 30 dana zbog sumnje da je učestvovao u malverzacijama prilikom privatizacije Veterinarskog zavoda u Zemunu. "Nije dobro i ne može da bude dobro da "palica" Partizana bude u rukama Dragana Đurića. Mnoge stvari nisu urađene kako treba. Partizan mora da ide u Evropu, ne može da osvaja samo takmičenja u Srbiji", rekao je on. Upitan da li bi prihvatio kandidaturu za predsednika tog kluba, Bogićević je odgovorio potvrdno, ali je istakao da o tome odlučuje država. "Znate kako se situacija vremenom promenila. O predsednicima i Partizana i Zvezde ipak se odlučuje na nekom višem nivou. Država to drži pod kontrolom, i ne mislim ništa loše o tome jer je Srbija, kao i svaka država, zainteresovana za zbivanja u najvećim fudbalskim klubovima u zemlji, pogotovo kada su u ovakvom statusu - kada nisu rešeni ni pitanje vlasnika, ni mnogi drugi problemi", rekao je on. "Prihvatio bih kandidaturu naravno. Ne bih to učinio da se radi o Zvezdi", dodao je Bogićević kroz osmeh. On je istakao da želi da pomogne Partizanu. "Svakako, pomogao bih Partizan. Nisam na Marsu i, ako im je potrebna moja podrška, ona neće izostati. U FK Partizan želeo sam i ranije da uđem, ali su se ugroženim osetili oni koji su bili na nekim funkcijama u klubu", rekao je Bogićević, ali nije izneo na koga misli.
