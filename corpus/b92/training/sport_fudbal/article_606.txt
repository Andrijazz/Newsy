> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Eto se 'igrao' sa MU, debi Matića
> Članak:

Fudbaleri Čelsija savladali su dominantnom i ubedljivom igrom Mančester Junajted 3:1(2:0) na "Stamford Bridžu" u 22. kolu Premijer lige.
Apsolutni junak pobede 'Plavaca' je Kamerunac Samjuel Eto, koji je het-trikom po ko zna koji put pokazao da je igrač za velike mečeve.
Prvu šansu na meču imao je gostujući tim, ali su domaći ipak prvi poveli. Eto je u 16. minutu otvorio seriju lepim golom sa 20-ak metara, da bi pred odlazak na odmor duplirao prednost svog tima. Treći gol postiže u 49. minutu, posle šuta Kejhila.
Konačan rezultat meča postavio je Havijer Ernandes Čičarito desetak minuta pre kraja meča. U velikom derbiju engleskog fudbala imali smo tri Srbina na terenu. Nemanja Vidić i Branislav Ivanović našli su se u startnim postavama, dok je Nemanja Matić, poslednje pojačanje Čelsija pristiglo iz Benfike, debitovao pet minuta pre kraja kada je zamenio Vilijana. Nažalost, Nemanja Vidić nije završio meč, jer mu je Fil Daud zbog, ne toliko oštrog, starta na centru, pokazao direktan crveni karton u 91. minutu meča.
Kapitenu Mančester Junajteda ovo je drugi crveni karton protiv ekipe Čelsija, od ukupno pet u Premijer ligi. Preostala tri zaradio je u mečevima s Liverpulom. Menadžer Čelsija Žoze Murinjo ušao je u istoriji PL, postavši trener kome je trebalo najmanje susreta do stote pobede. On je to uradio posle 142 susreta, a zanimljivo je da mu je prva, i ljubilarna 100, pobeda bila upravo protiv tima sa "Old Traforda". Velikom ser Aleksu je za takav učinak bila potrebna 162, Arsenu Vengeru 179, Rafaelu Benitesu 181, a Keniju Daglišu 18 više. S druge strane, agonija Dejvida Mojsa se nastavlja. Za 11 godina na klupi Evertona nikada nije slavio na "Stamford Bridžu", Od 15 mečeva, osam je izgubio, a sedam igrao nerešeno. Još frapantinije zvuči podatak da, u 48 mečeva u PL, niti jednom nije slavio u gostima protiv Čelsija, Arsenala i Liverpula.
Posle dva minuta igre, uopšte nije delovalo da će ishod biti ovakav. Juanajted je krenuo snažno, da bi Rafael posle 120 sekundi poslao loptu u levi deo šesnesterca do Ešlija Janga, povremeni engleski reprezentativac je lepo primio i šutirao u dalij ugao po zemilji, ali je njegov udarac zaustavio Čeh. Nastavio je gost da preti preko Velbeka, Januzaja i Valensije, ali nisu uspevali konkretnije da ugroze gol Čelsija. Tim Žozea Murinja nije postojao na terenu do 15. minuta, sa procentom uspešnih pâsova od samo 36 odsto. Ali, onda na scenu stupa fenomenalni Samjuel Eto. Kamerunac je dobio loptu na desnom roglju kaznenog, 'sludeo' Fila Džonsa driblingom, koji bukvalno 'nije znao gde je levo', i unutrašnjom gađao dalji gornji ugao gola Davida De Hee. Lopta je na putu do mreže zakačila nogu Majkla Karika i dobila dovoljnu 'visinu' da se smesti u gol.
Na kriliima vođstva, 'Plavci' su nastavili da prete. Ramireš je povukao napad, proigrao Branislava Ivanovića, ali se naš as nije najbolje snašao, u premišljanju da li da centrira ili šutne, pa je šansa propala. Mogli su 'Đavoli' posle pola časa igre da se vrate u meč, ali je Patris Evra pogodio samo spoljni deo mreže. Oskar je izgubio lopu na sredini terena, Evra se stuštio po levom boku i šutirao sa 20-ak metara, ali samo u spoljni deo gola. Usledilo je nekoliko sporadičnih pokušaja s obe strane, da bi novu veliku šansu za goste propustio Dani Velbek. Raspoloženi Adnan Januzaj je probio po boku i zavrnuo loptu na peterac, Geri Kejhil je bio kratak, ali je Velbek uspeo sa pet metara da šutira u Čeha. Ritam meča je opadao pred odmor, i sve je ukazivalo na to da će se poluvreme završiti minimalnom vođstvom domačina. Ali, nije tako mislio i Samjuel Eto.
Posle kornera u poslednjem minutu regularnog dela, odbrana Junajteda je samo na kratko otklonila opasnost, Geri Kejhil se 'zavukao' u šesnesnesterac i povratni pâs poslao na peterac. Eto je bio brži od čuvara i smestio loptu u mrežu. Drugo poluvreme počelo je kako se završilo i prvo  pogotkom Samjuela Eto. Opet je jedan od najzaslužnijih za gol bio Gari Kejhil. Oskar je izveo korner, visoki defanzivac šutirao snažno glavom, a lopta se od ruku De Hee odbila na nogu Kamerunca koji je šalje u gol. Mojs je u međuvremenu pokušao nešto da promeni uvođenjem Smolinga i Čičarita, ali je ,ispostaviće se, stigao samo do utešnog gola.
Dvadeset minuta pre kraja susreta, nonšalancija Petra Čeha umalo da košta Čelsi gola. Čeh je propustio loptu kroz noge, da bi posle jurcao da je stigne pre nego što ona pređe gol liniju, ili prvi do nje stigne Dani Velbek. Sve je to pratio nezadovoljni Murinjo uz burnu reakciju. Kako se susret bližio kraju Mančester je sve više pritiskao opuštenu ekipu Čelsija, a prvu pravu šansu iskoristio je 'večiti' džoker Havijer Ernandes. Dani Velbek je odigrao povratnu do Džonsa, koji traljavo šutira, ali se na pravom mestu našao Meksikanac i sa ivice ofsajda postigao pogodak. Bio je to njegov sedmi pogodak na poslednih deset duela sa 'Plavcima'.
Do kraja susreta nismo videli previše fudbala, ali jesmo situacije u kojima su glavne uloge imali Srbi. Najpre je Nemanja Matić posle 1351 dana, po drugi put, debitovao za Čelsi. Bivši igrač Benfike ušao je na teren umesto Brazilca Vilijana. Samo pet minuta kasnije, u centru pažnje drugi Nemanja. Azar je držao loptu na 50 metara od gola gostiju, a Vidić malo oštrije startovao i pokupio Belgijanca. Odmah je kapiten Junajteda pružio ruku i pomogao protivniku da ustane, ali je Fil Daud, na iznenađenje svih, pokazao momku iz Užica put u svlačionicu. Posle meča u Londonu jedno je sigurno - šampionski pehar se na kraju sezone seli sa "Old Traforda"
Rezultati i strelci 22. kola: nedelja: Svonsi - Totenhem 1:3(0:1) Boni 78' - Adebajor 35', 71', Čiko 54' (ag) Čelsi - Mančester Junajted 3:1(2:0) Eto 17, 45, 49 - Čičarito 79 subota: Sanderlend - Sautempton 2:2(1:2) Arsenal - Fulam 2:0(0:0) Kasorla 57, 62 Kristal Palas - Stouk 1:0(1:0) Pančon 51 Mančester Siti - Kardif 4:2(2:1) Džeko 14, Navas 33, Ture 76, Aguero 79 - Nun 29, Kembel 90) Norič - Hal 1:0 Benet 87 Vest Hem - Njukasl 1:3 Vilijamson 45. (ag) - Kabaj 16, 90, Remi 33 Liverpul - Aston Vila 2:2 Staridž 45+2, Džerard 53 - Vajman 25, Benteke 36 ponedeljak: VBA - Everton (21:00) Tabela 1. Arsenal 22 16 3 3 43 19 +24 51 2. Mančester Siti 22 16 2 4 63 25 +38 50 3. Čelsi 21 15 4 3 43 20 +23 49 4. Liverpul 22 13 4 5 53 28 +25 43 5. Totenhem 22 13 4 5 29 26 +3 43 6. Everton 21 11 8 2 34 19 +15 41 7. Mančester Junajted 22 11 5 6 36 27 +9 37 8. Njukasl Junajted 22 11 3 8 32 28 +4 36 9. Sautempton 22 8 7 7 29 25 +4 31 10. Aston Vila 22 6 6 10 22 29 -7 24 11. Hal Siti 22 6 5 11 22 28 -6 23 12. Norič Siti 22 6 5 11 18 35 -17 23 13. Stouk Siti 22 5 7 10 22 36 -14 22 14. VBA 21 4 9 8 23 28 -5 21 15. Svonsi 22 5 6 11 27 33 -6 21 16. Kristal Palas 22 6 2 14 14 31 -17 20 17. Fulam 22 6 1 15 22 48 -26 19 18. Vest Hem 22 4 6 12 22 33 -11 18 19. Sanderlend 22 4 6 12 21 36 -15 18 20. Kardif 22 4 6 12 17 38 -21 18
