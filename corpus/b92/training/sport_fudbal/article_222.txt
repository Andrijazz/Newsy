> Izvor: B92
> Datum: sreda 8.01.2014.  
> Rubrika: sport_fudbal
> Naslov: Ančeloti: Moramo da verujemo igraču
> Članak:

Trener madridskog Reala Karlo Ančeloti izjavio je da Anhel di Marija mora da zaboravi na incident sa navijačima i fokusira se na obaveze u klubu.
Di Marija se našao na stubu srama zbog nekulturnog gesta na utakmici protiv Selte koji je njegov tim pobedio sa 3:0. Iznerviran zvižducima publike na stadionu „Santijago Bernabeu“, koja je bila nezadovoljna njegovom igrom, Argentinac se uhvatio za međunožje u trenutku kada je u igru umesto njega ulazio Geret Bejl.
"Moramo da verujemo igraču. On se izvinio ako je taj gest nekoga povredio. Fokusiran je i nadam se da sledeći put neće imati problema sa navijačima. "Slučaj Di Marija" moramo pod hitno da ostavimo iza nas", zaključio je Ančeloti na konferenciji za medije. On je dodao da će umesto Di Marije, sutrašnji meč osmine finala Kupa kralja protiv Osasune početi Bejl. Anhel di Marija je ove sezone odigrao 27 utakmica za Real Madrid i uspeo je da postigne šest pogodaka.
