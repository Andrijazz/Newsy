> Izvor: B92
> Datum: utorak 14.01.2014.  
> Rubrika: sport_fudbal
> Naslov: "Važno da igramo, doći će Hrvatska"
> Članak:

Predsednik Fudbalskog saveza nepriznate republike Kosovo Fadilj Vokri, oduševljen je odobrenjem FIFA da njegova selekcija može da igra utakmice.
Svetska fudbalska federacija (FIFA) dozvolila je Kosovu da organizuje i igra prijateljske reprezentativne utakmice, uz određene restrikcije.
"Najvažnije je da i mi na Kosovu možemo da igramo fudbal. Napravljeni su određeni kompromisi. Cilj Fudbalskog saveza Kosova u narednom periodu je puno i zvanično međunarodno priznanje u FIFA i UEFA", rekao je Vokri.
Odluka FIFA odnosi se na 200 članica tog tela širom sveta, ali njom nisu obuhvaćene reprezentacije i klubovi iz bivše Jugoslavije. Kosovo na tim mečevima neće moći da koristi nacionalne simbole, niti će biti dozvoljeno izvođenje himne. Na dresovima će stajati "Kosovo" uz simbol zvezde. "Pregovori su bili dugi i teški. Međutim, nećemo se zaustaviti na ovome. Želimo da naše selekcije igraju sa našim državnim simbolima", rekao je Vokri. Prethodnih nedelja je bilo spekulacija da će Kosovo svoj prvi meč igrati u Prištini protiv selekcije Hrvatske, ali odlukom FIFA to ipak neće biti moguće. Kosovo ne može da igra ni protiv jedne selekcije sa teritorije bivše SFRJ. "Nadam se da će doći dan kada ćemo igrati sa Hrvatskom u Prištini. Selekcijama Hrvatske i Bosne I Hercegovine želimo mngo sreće na Svetskom prvenstvu 2014. Narod Kosova će pratiti sve utakmice naših prijatelja i komšija, i biće uz njih", rekao je Vokri turskim medijima. Ako vas zanima ko bi sve mogao da bude član reprezentacije Kosova, verovatno će vas iznenaditi neka imena.
