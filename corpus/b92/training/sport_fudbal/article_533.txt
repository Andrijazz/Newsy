> Izvor: B92
> Datum: petak 17.01.2014.  
> Rubrika: sport_fudbal
> Naslov: Kasalica ostaje u CZ, za sada
> Članak:

Filip Kasalica ipak neće nastaviti karijeru u ruskom drugoligašu Mordoviji, pošto nije uspeo da se dogovori sa klubom oko uslova u ugovoru.
“Uprava Mordovije rešila je da ne potpiše ugovor sa crnogorskim napadačem Filipom Kasalicom. Posle dva dana pregovora dve strane nisu uspele da dođu do dogovora u vezi sa uslovima igrača”, stoji na zvaničnom sajtu Mordovije.
Pre dva dana objavljeno je da Kasalica odlazi i da će oprostiti klubu dug od 170.000 evra, ali od toga za sada nema ništa. Kasalica je pre Crvene zvezde igrao za užičku Slobodu, kulski Hajduk, Srem, Mačvu, Jedinstvo Paraćin i OFK Beograd. Mordovija je trenutno prva na tabeli sa 55 bodova, devet više od drugoplasirane Alanije.
