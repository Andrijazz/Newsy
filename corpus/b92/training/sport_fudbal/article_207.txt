> Izvor: B92
> Datum: sreda 8.01.2014.  
> Rubrika: sport_fudbal
> Naslov: FIFA: Nema odluke o terminu SP2022
> Članak:

Odluka o definitivnom pomeranju Svetskog prvenstva 2022. u Kataru nije doneta, saopštila je FIFA u sredu popodne.
Svetska kuća fudbala na taj način je demantovala tvrdnju sopstvenog generalnog sekretara Žeroma Valkea.
Valke je ranije u sredu za Radio Francuska izjavio da se najveće svetsko takmičenje “sigurno neće igrati u junu i julu”.
"Svetsko prvenstvo sigurno neće biti igrano u junu i julu. Moje mišljenje je da će biti održano između 15. novembra i 15. januara. Vremenski uslovi u Kataru će tada biti najpovoljniji, jer su temperature u proseku oko 25 stepeni To su idealni uslovi za fudbal", rekao je Valke. Međutim, odmah posle intervjua reagovala je FIFA, čiji je portparol Valkeov nastup opisao kao "izražavanje sopstvenog mišljenja, a ne stav organizacije". "Precizan termin takmičenja još uvek je predmet kom0pleksnih konsultacija u kojima učestvuju svi najveći faktori u svetskom fudbalu - konfederacije, nacionalni savezi, lige, klubovi, igrači - kao i komercijalni partneri FIFA. Pošto do odigravanja takmičenja ima više od osam godina, nećemo da srljamo u odluke, imamo neophodno vreme za najbolji moguć dogovor, jer moramo da u obzir uzmemo sve elemente koji su važni za odluku. U svakom slučaju Izvršni komitet FIFA neće doneti definitivnu odluku pre Svetskog prvenstva u Brazilu ovog leta", navodi se u saopštenju FIFA. Sva dosadašnja svetska prvenstva igrana su u maju, junu i julu, ali bi nesnosne vrućine koje vladaju u Kataru tokom leta mogle da ugroze zdravlje igrača i navijača.
