> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Volfsburg čeka De Brujnea
> Članak:

Mladi fudbaler Čelsija Kevin de Brujne na meti je Volfsburga, a nemački tim je navodno već poslao ponudu na londonskom klubu.
Belgijski reprezentativac se tek tri puta ove sezone našao u sastavu Žozea Murinja u Premijer ligi, pa će verovatno u zimskom prelaznom roku potražiti novu sredinu.
"Nadam se da će se to dogoditi uskoro, Kevin zaista želi da ponovo zaigra u Bundesligi“, rekao je De Brujneov agent Patrik de Koster.
Vezni fudbaler je postao član Čelsija 2012. godine, ali je zbog velike konkurencije tada ostao u matičnom Genku. Sledeću sezonu je proveo takođe na pozajmici, u Verderu iz Bremena gde je odigrao 32 utakmice i postigao deset golova. Za seniorsku nacionalnu selekciju debitavao je 2010. godine i do sada je dres sa državnim grbom nosio na 18 mečeva, a četiri puta se upisao u strelce.
