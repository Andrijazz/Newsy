> Izvor: B92
> Datum: petak 17.01.2014.  
> Rubrika: sport_fudbal
> Naslov: Gvardiola želi Pikea?
> Članak:

Defanzivac Barselone Đerard Pike je na listi želja aktuelnog evropskog šampiona, ekipe Bajerna iz Minhena.
Kako navode nemački mediji, trener Bavaraca Pep Gvardiola želi da pojača odbrambenu liniju, u pokušaju odbrane titula osvojenih prošle sezone.
Takođe, na Gvardiolinoj listi želja nalaze se i Tijago Silva iz Pari Sen Žermena, te David Luiz, defanzivac Čelsija. Ipak, najbliži Bajernu je upravo Pike, kome ugovor sa Barselonom ističe 2015. godine.
On je u Kataloniji od 2008. godine, do sada je odigrao 154 utakmice i postigao deset golova, a osvojio je dve Lige šampiona. Pre dolaska u Barsu igrao je za Mančester Junajted i Saragosu, a za nacionalni tim Španije nastupio je 59 puta i u četiri navrata je zatresao mrežu.
