> Izvor: B92
> Datum: utorak 14.01.2014.  
> Rubrika: sport_fudbal
> Naslov: Matić: Hvala Benfiki, idem u Čelsi!
> Članak:

Nemanja Matić potvrdio je za portugalski list ’Abola’ da napušta Benfiku i da će preći u Čelsi.
Srpski reprezentativac prelazi u londonski klub za 25 miliona evra.
Matić je istakao da je on insistirao na transferu jer želi da igra u boljoj ligi i napreduje.
"Derbi protiv Porta je bila moja poslednja utakmica za Benfiku. Želim da se zahvalim svim ljudima u klubu i svim navijačima. Benfika će uvek ostati u mom srcu. Ovde sam igrao dve i po godine, davao sam sve od sebe na svakom treningu, svakoj utakmici i mislim da je sada pravo vreme da odem. Želim da napredujem, želim da igram u boljoj ligi i želim da odem u Čelsi, klub koji takođe volim. Zahvaljujem se i predsedniku Benfike, on je uradio sve što je u njegovoj moći da ostanem, ali ja sam želeo da odem i insistirao sam na tome. On je iuspoštovao moj trud i rad, svi ljudi su ovde u Lisabonu bili dobri prema meni", rekao je Matić. Mediji u Portugalu su pisali da bi Matić mogao da se nađe u problemu jer je predsednik Benfike želeo da ga zadrži. "Ja sam sa njim imao savršen odnos jer je on dobar čovek i dobar predsednik. On je pokušao sve da me zadrži, ali to je bila moja odluka", dodao je Matić. Momak iz sela Vrelo pored Uba ponikao je u omladinskoj školi Crvene zvezde, u kojoj je proveo pet godina. Nije dobio priliku, pa je neprimetno iz Jedinstva sa Uba prešao januara 2007. u Košice, kao momak od 18 godina. U Slovačkoj je ostao dve i po godine, postao starter i posle dve i po godine dovoljno impresionirao Čelsijeve skaute, da je klub izdvojio milion i po funti da ga dovede u London. Na Stamford Bridžu se nije naigrao, tri meča za godinu dana, pa je prešao u Vitese, u sklopu saradnje dva kluba, po kojoj Čelsi holandskoj ekipi pozajmljuje svoje talente (po istom sistemu trenutno u Arnemu blista Lukas Pjazon). Posle uspešne sezone vratio se u London, ali opet nije dobijao šansu. Koliku promenu je donela njegova lisabonska priča svedoči i podatak da je januara 2011. Matić bio u Beogradu, posetio Marakanu i pominjao mogućnost da predstojećeg leta pređe u Zvezdu. Srećom po njega, samo desetak dana kasnije usledio je transfer Luiza koji ga je odveo na Luž, a ostatak je istorija. Celokupna karijera Nemanje Matića, posebno reprezentativna, u neku ruku je paradigma srpskog fudbala. U dresu reprezentacije Srbije Matić je do sada odigrao nestvarnih devet utakmica, taj brojuporedite sa nekim drugim članovima državnog tima na sopstveni rizik. Taj podatak deluje još šokantnije ako se zna da je debitovao za Orlove još decembra 2008. Matić se u selekciju vratio tokom jeseni i jedan je od ključnih igrača za podizanje forme u finišu kvalifikacija. Od kluba koji ga je proslavio Matić se oprostio velikom pobedom u superderbiju sa Portom.
