> Izvor: B92
> Datum: sreda 8.01.2014.  
> Rubrika: sport_fudbal
> Naslov: Bliski istok širi se do Pacifika
> Članak:

Sukob koji trajno gori na Bliskom istoku preti da se proširi na suprotni kraj zemaljske kugle, zbog sukoba Palestinaca i Jevreja u Čileu.
Jevrejska zajednica Čilea zatražila je od fudbalskog saveza te zemlje da zabrani dresove kluba Deportivo Palestino jer su “antisemitski”.
Problem sa novim dresovima nekadašnjeg dvostrukog prvaka Čilea je u načinu na koji je ispisan broj 1 – u obliku mape kompletnog Izraela sa palestinskim teritorijama.
Tamošnja jevrejska zajednica smatra da uključivanje jevrejskih teritorija u taj prikaz označava teritorijalne pretenzije, jer "znači da je cela zemlja palestinska". "Ovo je nešto nečuveno. Taj neodgovrni akt čelnika Deportiva vređa kompletnu Jevrejsku zajednicu Čilea", kaže bivši predsednik JZČ Gabrijel Zaliasnik. Sadašnji čelnik Zajednice Herardo Gorodišer zahtevao je od FS Čilea da zabrani dres. "Odbijamo proširenje bliskoistočnog konflikta u Čile", tvitovao je on. Sa druge strane Savez Palestinaca Čilea odbacio je sve optužbe i podržao klub. "Fudbalski klub Deportivo Palestino postoji i nosi plaestinske nacionalne simbole od 1920, dakle 28 godina pre osnivanja izraelske države na tlu Palestine", navodi se u njihovom saopštenju. Deportivo nosi dresove na kojima su crvena, zelena, crna i bela, boje palestinske zastave. Jevrejska zajednica u Čileu procenjuje se na između 16.294 pripadnika, koliko je prijavilo judaizam kao religiuju na poslednjem popisu, i 150 hiljada, koliko je maksimalna procena. Najteže u ovakvim situacijama svakako je ljudima mešovitog porekla, kakav je dvostruki olimpijski pobednik u tenisu Nikolas Masu, kojem je otac Palestinac, a majka Jevrejka. Klub osnovan 1920. u Osoriju, gradu u južnom delu Čilea, predstavlja veliku palestinsku zajednicu koja po različitim procenama broji između 350 i 800 hiljada ljudi. Oni su ubrzo po osnivanju smešteni u Santjago i igraju na stadionu Sisterna. Od pokretanja profesionalizma 1952. je ćlan nacionalne lige, osvajao je titule 1955. i 1978, a Kup Čilea je osvojio 1975. i 1977. U njemu je 1990. počela trenerska karijera Manuela Pelegrinija, sadašnjeg menadžera Mančester Sitija.
