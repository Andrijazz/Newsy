> Izvor: B92
> Datum: petak 24.01.2014.  
> Rubrika: sport_fudbal
> Naslov: "Mandžukić može da ide iz Bajerna"
> Članak:

Počasni predsednik Bajerna Franc Bekenbauer otkrio je da postoji velika verovatnoća da Mario Mandžukić napusti klub iz Bavarske na kraju sezone.
Kako je aktuelni evropski šampion već dogovorio saradnju sa Robertom Levandovskim, postavilo se pitanje koliko će prostora u napadu imati Hrvat.
“On bi mogao da spakuje kofere. Mislim da je Levandovski pravi napadač za sistem igre Pepa Gvardiole, a pored toga trener u ofanzivnim akcijama može da se osloni i na Tomasa Milera i Marija Gecea”, naveo je Bekenbauer.
Hrvatski reprezentativac je u Minhenu od 2012. godine kada je stigao iz Volfsburga, a u ovoj sezoni crveni dres je nosio na 16 mečeva u Bundesligi i postigao je deset golova.
