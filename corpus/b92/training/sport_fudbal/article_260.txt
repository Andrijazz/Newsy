> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Milijaš: Najvažnije ’male’ utakmice
> Članak:

Kapiten Crvene zvezde Nenad Milijaš rekao je da veruje da ’crveno-beli’ mogu do titule ove sezone, ali da će ključ biti u pobedama u tzv. malim utakmicama.
Zvezda je bez titule već šest godina, a Milijaš je jedan od retkih igrača u aktuelnoj generaciji koji je bio šampion u crveno-belom dresu.
Prolećni deo sezone fudbaleri Zvezde dočekuju sa bodom manje od vodećeg Partizana, a prozivka im je zakazana za petak.
"Tokom pauze smo tek shvatili koliko nam je značila pobeda u poslednjem kolu protiv Vojvodine. Omogućila nam je da u dobrom raspoloženju odemo na pauzu i da se sa velikim entuzijazmom pojavimo na okupljanju. Čuo sam se tokom praznika sa saigračima, i pored zdravlja najčešća čestitka odnosila se na osvajanje titule. Naredni pripremni period je strahovito važan za nas. Pokazalo se tokom prvog dela sezone da je liga dosta ujednačena i da su moguća iznenađenja u svakom kolu. Neću ništa novo otkriti ako kažem da će bliži osvajanju prvenstva biti tim koji izgubi manje bodova u uslovno rečeno . Mislim da je duel sa komšijama bio prekretnica. Zbili smo redove, došli do forme u finišu polusezone, nanizali nekoliko vezanih pobeda. Jedini žal ostaje zbog poraza u Kupu. Nadam se da će ekipa, tu mislim i na pojačanja, brzo biti kompletirana i da ćemo do 23. februara i utakmice sa Javorom ispuniti sve zacrtane ciljeve. Ima 15 mečeva do kraja sezone, i za nas je svaki kvalifikacioni. Ne smemo da se zalećemo i da mislimo mnogo unapred već da idemo korak po korak, od protivnika do protivnika", naglasio je Milijaš. Za razliku od prethodnih sezona, ove godine Crvena zvezda u svojim redovima ima i mladost i iskustvo. Po Milijašu bi to drugo bi upravo moglo da bude od ključne važnosti. "Nikada nisam delio saigrače na mlađe i starije, već na dobre i bolje. Iskustvo nas nekolicine, klincima može najviše da pomogne u otklanjanju pritiska koje nosi igranje u Zvezdi. Radi se o mladim momcima koji imaju kvalitet, uostalom, zbog toga i jesu na Marakani. U svlačionici ne sme da bude nikakvih podela, niti će ih biti, jer smo svi okupljeni oko zajedničkog cilja", zaključio je kapiten Crvene zvezde.
