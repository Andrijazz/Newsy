> Izvor: B92
> Datum: utorak 14.01.2014.  
> Rubrika: sport_fudbal
> Naslov: Sedorf: Biću trener Milana
> Članak:

Bivši holandski fudbalski reprezentativac Klarens Sedorf potvrdio je da će postati trener italijanskog Milana.
Sedorf je trenutno fudbaler brazilskog Botafoga, ali ova odluka znači da će završiti igračku karijeru.
Holanđanin će na mestu šefa stručnog štaba Milana zameniti Masimilijana Alegrija koji je u ponedeljak dobio otkaz zbog serije loših rezultata.
"Došao sam da vam kažem da ću posle 22 godine završiti profesionalnu igračku karijeru. Ovo je teška odluka, ali sam zadovoljan onim što sam postigao do sada. Drago mi je što sam sa Botafogom uspeo da izborim plasman u Kup Libertadores. Ostavljam ekipu koja je bolja nego kad sam došao. Da, biću trener Milana", rekao je Sedorf na konferenciji za novinare u Rio de Žaneiru. Sedorf je sa upravom Milana dogovorio saradnju na dve i po godine, a već u sredu će doputovati u Italiju kako bi gledao "rosonere" u duelu sa Specijom u nacionalnom kupu. Holanđanin je u Milanu igrao od 2002. do 2012. godine, a sa Milanezima je, pored ostalog, osvojio po dve Lige šampiona, Serije A i Superkupa Evrope.
