> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Sedorf promovisan u spasioca Milana
> Članak:

Još jedan fudbaler pravo iz kopački dolazi na trenersku klupu, Klarens Sedorf je potpisao ugovor na dve i po godine sa Milanom.
Holanđanin je ranije ove nedelje najavio da će preuzeti Milan, pošto je Masimilijano Alegri dobio otkaz, a zbog novog posla napustio je profesionalnu igračku karijeru.
On je u sredu doputovao u Milano gde je prisustvovao utakmici italijanskog Kupa, na kojoj je ekipu vodio pomoćni trener Mauro Tasoti, a prvi trening vodiće u toku dana.
Jedan od najspremnijih fudbalera u istoriji je karijeru startovao u Ajaksu, proveo je sezonu u Sampdoriji, a potom je četiri godine nosio dres Real Madrida. Usledio je povratak na "Čizmu", najpre u Inter, da bi od 2002. do 2012. bio član Milana, da bi karijeru završio u brazilskom Botafogu. Milan se nalazi u katastrofalnoj situaciji, trenutno zauzima 11. poziciju na tabeli Serije A, a Sedorf na raspolaganju neće imati napadača Alesandra Matrija, koji će do kraja sezone igrati na pozajmici u Fiorentini.
