> Izvor: B92
> Datum: subota 4.01.2014.  
> Rubrika: sport_fudbal
> Naslov: Partizan bez špica, Kojić povređen
> Članak:

Prokletstvo napadača u Humskoj se nastavlja, crno-beli su zbog povrede ponovo ostali bez prvog centarfora Nemanje Kojića, saznaje B92.
Četvorostruki strelac u tekućoj sezoni moraće na opraciju stopala zbog čega će prema našim saznanjima verovatno pauzirati šest do osam nedelja.
Kojić je počeo sa trčanjem u sklopu oporavka od prethodne intervencije, ali je doživeo novi peh, moraće da operiše petu metatarzalnu kost, pa će Partizan pripreme za prolećni deo sezone početi sa samo jednim klasičnim napadačem.
Jedina opcija u navalnom redu je Ismael Beko Fofana koji je propustio nekoliko meseci zbog zdravstvenih problema, a partner će mu biti maloletni Ivan Šaponjić. Nema sumnje da će potraga za napadačem u januarskom prelaznom roku za crno-bele sada biti još veći prioritet, posebno nakon što nisu uspeli da dovedu Argentinca Andresa Riosa. Kada je počela priča o dolasku novog napadača u Humsku, Kojić je izjavio da će napustiti klub ako ne bude igrao u prvoj postavi. Crno-bele su do sada pojačali zadnji vezni Nikola Drinčić i desni bek Miroslav Vulićević, dok je otišao Erik Đemba Đemba. Prethodno je stigao novi trener Marko Nikolić, koji se nada dolasku Uroša Đurđevića. Šestostruki uzastopni šampion Srbije se okuplja 13. januara, a na pripremama u Antaliji odigraće sedam test mečeva (Volfsberger, Geongam, Liteks, Ružemberok, Sarajevo, Maribor i Šahtjor). Partizan je prvi deo sezone u Jelen Superligi završio sa bodom prednosti nad Crvenom zvezdom, a u prvom meču u nastavku sezone igraće u Novom Pazaru 23. februara.
