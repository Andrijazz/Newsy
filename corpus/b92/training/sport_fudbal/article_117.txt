> Izvor: B92
> Datum: subota 4.01.2014.  
> Rubrika: sport_fudbal
> Naslov: Saga oko Runija još nije gotova
> Članak:

Menadžer Mančester Junajteda Dejvid Mojs priznao je da ne postoje garancije da će Vejn Runi potpisati novi ugovor sa ’crvenim đavolima’.
Mojes je istakao da je razlog za to mogućnost da Junajted ne izbori mesto u Ligi šampiona naredne sezone, koja bi po sadašnjem ugovoru trebalo da mu bude poslednja na „Old Trafordu“.
U Junajtedu sa nestrpljenjem čekaju početak pregovora oko novog ugovora, ali se veruje da 28-godišnji fudbaler želi da sačeka do kraja Svetskog prvenstva u Brazilu, da bi procenio koja je opcija najbolja za njega. Nade Junajteda za odbranu titule u Premijer ligi pretrpele su još jedan ozbiljan udarac prvog dana Nove 2014. godine, posle poraza od Totenhema. Zbog toga su se pojavile sumnje da bi Runi, za kojeg je prošlog leta Čelsi bio zainteresovan, mogao da napusti Junajted ukoliko se klub ne kvalifikuje u Ligu šampiona. "Moraćemo da sačekamo i vidimo šta će se desiti", rekao je Mojs. Upitan da li je engleski napadač srećan u Junajtedu, Mojs je odgovorio: "Ako pogledate njegove igre, sigurno igra kao u najboljim danima". Zbog problema sa povredom prepona Runi je propustio dve od poslednjih pet utakmica, a iako će sigurno propustiti duel sa Svonsijem u FA kupu, mogao bi da se vrati na teren već u utorak, kada u Liga kupu Junajted igra sa Sanderlendom.
