> Izvor: B92
> Datum: utorak 21.01.2014.  
> Rubrika: sport_fudbal
> Naslov: Gajić iz Hrvatske u Teleoptik
> Članak:

Mladi golman sa državljanstvom Hrvatske i Bosne i Hercegovine Luka Gajić uprkos najavama medija nije potpisao ugovor sa Partizanom, već sa Teleoptikom.
Dosadašnji čuvar mreže nižerazrednog Rudeša je karijeru startovao u Lokomotivi, a još letos je dogovorio prelazak u Beograd.
"Nije me zvao predsednik Partizana Dragan Đurić, letos smo poslali dopis sa idejom da dođem na probu i tada sam trenirao sa „crno-belima“, ali sada ću potpisati sa Teleoptikom“, objasnio je Gajić.
On je naveo da je pre nekoliko kada podneo zahtev za dobijanje srpskog državljastva. "Otac mi je Srbin, pa nije čudno što sam zatražio državljanstvo, ne želim da mi papiri budu prepreka da ovde gradim karijeru. Razmišljao sam o igranju za Srbiju, nikad se ne zna", dodao je Gajić. Čuvar mreže rođen 1994. godine nije želeo da pravi paralelu između srpskog i hrvatskog fudbala. "Nisam pomno pratio dešavanja u Srbiji, osim rezultata Partizana. Navijam za "crno-bele" i velika mi je čast što sam na korak od tog kluba, sada kada sam u njegovoj filijali", zaključio je Gajić. Njemu će konkurenciju za mesto "jedinice" činiti Jovan Tomi i Ivan Babović, a Teleoptik je prvi deo šampionata u PLS završio na 12. mestu.
