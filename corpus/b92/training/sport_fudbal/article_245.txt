> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: PU: Zvezda izbila na prvo mesto
> Članak:

Fudbalski klub Crvena zvezda izbio je na prvo mesto liste najvećih poreskih dužnika među sportskim klubovima u Srbiji.
Zvezda, koja pre godinu dana nije bila na listi 500 najvećih dužnika, popela se na 19. mesto, sa dugom od skoro 4 miliona evra.
Na listi koju je objavila Poreska uprava nema Partizanovog fudbalskog, ni košarkaškog kluba, koji su u prethodnih 15 meseci bili u velikom problemu. Među 300 najvećih dužnika je još 7 fudbalskih klubova, među kojima su Vojvodina i OFK Beograd.
Dug Crvene zvezde na ime poreza 20. decembra 2013. iznosio je 437.825.735 dinara, što je po današnjem kursu 3 miliona 815 hiljada evra.
Zvezda je tako nadmašila iznos koji je u oktobru 2012. na ime poreza dugovao FK Partizan (424.865.689 dinara), a crno-beli su u međuvremenu ispali sa liste na čijem dnu su dužnici koji Poreskoj upravi nisu platili 15 miliona dinara. Ako kluba na spisku nema, dve firme na čijem čelu je predsednik Partizana Dragan Đurić su u prvih 60 - zbir dugova Zekstre i Veterinarskog zavoda je 375 miliona dinara. Među ostalim dužnicima su dva superligaša - Vojvodina na 124. mestu (76.733.765 dinara), a OFK Beograd na poziciji 146 (66.640.689). Mnogo veći dug od njih imaju doskorašnji članovi elite Smederevo (272.867.092 dinara, 39. mesto) i Hajduk iz Kule (126.063.295 dinara, 74. mesto) Još dva bivša člana Superlige nalaze se na spisku - Zemun (60.527.497, 162. mesto) i Mladi Radnik (41.525.106, 223. mesto). Najneočekivanije ime na spisku je Radnički iz Sombora, koji duguje 29.576.158 dinara, na 291. mestu.
