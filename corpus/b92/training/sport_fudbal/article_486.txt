> Izvor: B92
> Datum: sreda 15.01.2014.  
> Rubrika: sport_fudbal
> Naslov: "Sedorf nije najpametniji izbor"
> Članak:

Legendarni golgeter Milana Marko van Basten rekao je da imenovanje Klarensa Sedorfa za trenera "rosonera“ nije najpametniji potez uprave kluba.
Sedorf će na mestu šefa stručnog štaba Milana zameniti Masimilijana Alegrija koji dobio otkaz zbog serije loših rezultata.
"Opredelili su se za Sedorfa, što donekle ima smisla, ali je istovremeno i veliki rizik. Nikada ne znate kako će se nositi sa situacijom i rešavati probleme. Po mom mišljenju to nije bio najpametniji potez" rekao je Van Basten za holandski "NOS".
On je trenersku karijeru počeo na sličan način 2004. godine, kada je uprkos nedostatku iskustva postao selektor Holandije. Ipak, prema njegovim rečima to ne može da se poredi sa Sedorfom, jer je prethodno vodio drugi tim Ajaksa. "Sedorf tečno govori italijanski i imao je dugu i uspešnu karijeru u klubu. To su važne stvari, koje mu idu u korist. Za razliku od mene, on počinje trenersku karijeru samo što je okačio kopačke o klin. Ja sam u potpunosti napustio fudbal posle povlačenja, a zatim odlučio da se vratim", dodao je Van Basten. Van Basten je bio jedan od najboljih svetskih napadača krajem osamdesetih godina prošlog veka. Tri puta je biran za najboljeg fudbalera Evrope, a 1992. godine bio je najbolji igrač sveta u izboru FIFA.
