> Izvor: B92
> Datum: sreda 15.01.2014.  
> Rubrika: sport_fudbal
> Naslov: Brajan Ruis u PSV do kraja sezone
> Članak:

Kapiten Kostarike Brajan Ruis prešao je u PSV na pozajmicu iz Fulama do kraja sezone.
Otkako je Rene Meulenstin preuzeo londonski tim, centralnoamerički napadač je odigrao samo jedan meč.
"Istina je da nisam mnogo igrao za Fulam u poslednje vreme, tako da vidim ovo kao divnu šansu. Želim da povratim samopouzdanje, da pomognem PSV da završi sezonu na dobroj poziciji koliko god je to moguće i da se pripremim za Svetsko prvenstvo“, rekao je ovaj 28-godišnjak za oficijalni sajt PSV.
Ovaj transfer je očigledno nastavak Meulenstinovog stava da se reši "pešaka" u timu Fulama, pošto je i Berbatov gotovo na izlaznim vratima, a samo se čeka prava ponuda za njega. Ruis je ove sezone za 774 minuta provedenih na terenu postigao samo jedan gol za Fulam, pa je jasno zašto je bio u nemilosti kod holandskog trenera. PSV se nalazi na sedmom mestu holandske Eredivizije sa 26 bodova, 11 manje od prvoplasiranog Ajaksa.
