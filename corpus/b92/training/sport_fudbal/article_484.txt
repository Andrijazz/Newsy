> Izvor: B92
> Datum: sreda 15.01.2014.  
> Rubrika: sport_fudbal
> Naslov: Golman Perić pojačanje Jagodine
> Članak:

Doskorašnji golman Voždovca i član mlade reprezentacije Srbije Nikola Perić novo je pojačanje Jagodine za prolećni deo sezone.
Perić je rekao da mu je drago što je došao u klub, koji je prošle godine osvojio nacionalni Kup.
"Nadam se da će Jagodina ponoviti uspeh i ove godine. Smatram da je ovo zaista dobra sredina za moju afirmaciju, ali i za ostale mlade igrače, jer se ovaj klub bori za plasman u Ligu Evrope", rekao je Perić na konferenciji za novinare u prostorijama kluba.
On je dodao da će pored kolege Anđelka Đuričića moći dosta toga da nauči. Pre 22-godišnjeg Perića, Jagodina je angažovala Nikolu Mojsilovića i Dušana Martinovića. "Mislim da je Perić pojačanje i konkurencija na našem golu. U narednom periodu očekujemo da postignemo dogovor o nastavku saradnje sa naša dva bivša igrača Duškom Dukićem i Josipom Projićem, kojima je istekao ugovor, kao i sa Filipom Arsenijević", rekao je sekretar kluba Slavko Gajin. Gajin je istakao da će Jagodina prodati igrače ukoliko se pojavi ponuda inostranog kluba. "Planiramo da dovedemo još dva pojačanja i napravimo kostur ekipe. Imaćem oko 25 fudbalera, 22 igrača i tri golamana. Obezbedili smo kavntitet i kvalitet za naredni period i smatram da smo dosta jači u odnosu na prvi deo sezone", zaključio je Gajin. Fudbaleri Jagodine počeli su u utorak pripreme za prolećni deo sezone, do 25. januara treniraće na svom terenu, a onda odlaze u Antaliju gde će ostati 15 dana i odigrati osam kontrolnih utakmica.
