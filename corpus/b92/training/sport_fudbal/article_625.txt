> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Ibra: Žao mi je zbog Brazila
> Članak:

Fudbaler Pari Sen Žermena Zlatan Ibrahimović izjavio je da je razočaran što reprezentacija Švedske neće učestvovati na Svetskom prvenstvu u Brazilu.

Švedska je eliminisana u baražu od Portugala ukupnim rezultatom 4:2, pa se Skandinavci drugi put uzastopno neće naći na najvećoj svetskoj smotri fudbala.
"Veoma sam razočaran što neću biti na Svetskom prvenstvu jer svaki igrač to želi. Tamo će igrati najbolji svetski igrači i žao mi je što neću biti jer je fudbal sinonim za Brazil. Omiljeni fudbaler bio mi je Brazilac Ronaldo. Srećan sam zbog mojih saigrača iz kluba koji će igrati tamo i nadam se da će neki od njih osvojiti Svetsko prvenstvo", rekao je Ibrahimović za "ESPN". Ibrahimović je ove sezone u dresu Parižana na 22 utakmice postigao 21 gol i najzaslužniji je što se njegov tim nalazi na prvom mestu na tabeli francuskog šampionata. Za nacionalni tim Švedske odigrao je 96 utakmica i postigao 48 golova.
