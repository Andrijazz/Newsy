> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Milanović: Godina za istoriju
> Članak:

Predsednik fudbalskog kluba Jagodina Goran Milanović ocenio je 2013. najuspešnijom godinom u istoriji kluba.
Jagodinci su prošle godine osvojili Kup Srbije, u prvenstvu bili četvrti, igrali u kvalifikacijama za Ligu Evrope i jesenji deo Superlige Srbije završili na trećem mestu.
“Jesenju sezonu završili smo na trećem mestu, ušli smo u polufinale kupa i tako zaokružili jednu izuzetno uspešnu godinu”, rekao je Milanović u razgovoru sa novinarima.
Milanović je ocenio da iza dobrih rezultata Jagodine stoji naporni rad svih struktura u klubu. "Zadovoljan sam urađenim, naročito jer znamo koliko smo se trudili i mučili da u teškim finansijskim uslovima napravimo ovakav rezultat. Siguran sam da ćemo u narednim godinama biti među dva - tri najbolja kluba u zemlji, imamo tendenciju da vrlo brzo postanemo najbolji u Srbiji", rekao je Milanović. Prvi čovek Jagodine je podsetio da se u klubu mnogo radilo na ojačavanju trenerskog kadra. "Danas imamo 16 trenera u sistemu Jagodine, tri sa profi i pet sa A licencom, a ostali su prošli školovanje i u klubu imaju prilike da pokažu svoje znanje u praksi. Ulaganje u trenere za ovaj klub je ulaganje u budućnost i stvaranje maldih igrača i talenata", istakao je Milanović. Prema rečima trenera Mladena Dodića, uspeh Jagodine u prošloj godini rezultat je odličnog spoja iskustva i mladosti. "Stariji igrači su davali ton i u igri i u ponašanju prema dresu koji nose, a mlađi su to pratili. Bez timskog rada ne bi bilo uspeha. Nadam se da ćemo dati sve od sebe i nastaviti sa dobrim igrama", rekao je Dodić. Fudbaleri Jagodine pripreme za prolećni deo sezone počinju 15. januara.
