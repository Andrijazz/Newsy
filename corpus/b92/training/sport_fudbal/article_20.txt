> Izvor: B92
> Datum: sreda 1.01.2014.  
> Rubrika: sport_fudbal
> Naslov: Venger: U januaru jedino napadač
> Članak:

Menadžer Arsenala Arsen Venger otkrio je u sredu da će u januarskom prelaznom roku pokušati da pojača tim još jednim napadačem.
Klub iz severnog Londona završio je 2013. na prvom mestu u Premijer ligi.
Napad tog kluba potpuno je oslonjen na francuskog internacionalca Olivijea Žirua. Danac Niklas Bendtner, koji je poslednje dve sezone proveo na pozajmici, drugi je centralni napadač u timu Arsenala.
"Ukoliko se pojavi neko specijalan, nećemo ga odbiti", rekao je Venger. On je ipak, naglasio da je potpuno zadovoljan trenutnim sastavom tima. "Imam potpuno poverenje u tim. Možda jedino napred treba da se pojačamo, s obzirom da većina klubova ima na raspolaganju trojicu centralnih napadača", rekao je Venger. Venger je dodao da Arsenal ima samo dva takva igrača. "Imamo samo dvojicu, jer Jaja Sanogo još nije spreman, tako da svakako nećemo odbiti šansu da se pojačamo, ukoliko je budemo imali. Na svim ostalim pozicijama nemamo potrebu za pojačanjima", rekao je Venger.
