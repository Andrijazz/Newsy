> Izvor: B92
> Datum: utorak 14.01.2014.  
> Rubrika: sport_fudbal
> Naslov: Karadžić potvrdio: Srbija u Brazilu
> Članak:

Prvi čovek Fudbalskog saveza Srbije Tomislav Karadžić potvrdio je da će naša reprezentacija gostovati Brazilu pred početak Svetskog prvenstva u toj zemlji.
Kao što je B92 najavio pre mesec dana, meč će biti odigran 4. juna u Sao Paulu ili Rio de Žaneiru.
Brazilcima će to biti poslednja provera pred Svetsko prvenstvo u domovini, dok će naš tim sigurno voditi novi selektor.
"Sa radošću mogu da kažem da smo se dogovorili sa Fudbalskim savezom Brazila da 4. juna u Sao Paulu ili Rio de Žaneiru odigramo prijateljski meč. Domaćinu šampionata to će ujedno biti generalna proba pred start Mundijala koji započinju 12. juna protiv Hrvatske", rekao je Karadžić za "Politiku". Poslednji put sa 'Selesaom' naša selekcija, tačnije tadašnja SR Jugoslavija, sastala se 2002. godine u Fortalezi, kada je bilo 1:0 za domaće. Četiri puta sastajali na Svetskim prvenstvima, a ukupno 14 puta u prijateljskim susretima. Prvi zvanični susret odigrali smo na prvom šampionatu sveta u Urugvaju - uz trijumf naše selekcije (2:1) u grupnoj fazi. Brazilci su nam se revanširali 20 godina kasnije, na Mundijalu u svojoj zemlji (2:0), četiri godine kasnije u Lozani bilo je nerešeno (1:1), da bi 1974, u okviru SP u Zapadnoj Nemačkoj, odigrali meč bez golova. Što se prijateljskih susreta tiče, petostruki prvak sveta ima osam pobeda, uz pet remija i poraz. Naš tim je u tim mečevima samo dva puta bio domaćin - 1934. godine na igralištu BSK bilo je 8:4 za nas, dok su u drugom meču, odigranom 1968. na stadionu Jugoslovenske Narodne Armije, slavili gosti 2:0. Pretpostavlja se da se Brazil odlučio da im 'Orlovi' budu poslednji protivnik pred početak planetarnog šampionata zbog činjenice da će im prvi protivnik na Svetskom prvenstvu biti Hrvatska. Duel Brazila i Hrvatske 12. juna otvara šampionat koji će trajati do 13. jula.
