> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Trapatoni predvodi Paragvaj?
> Članak:

Italijanski stručnjak Đovani Trapatoni nalazi se u pregovorima oko preuzimanja nacionalne selekcije Paragvaja.
74-godišnji Italijan rekao je da mu ne pada na pamet da se povuče. Poslednji angažman imao je na klupi Irske, s koje se povukao posle neuspeha u kvalifikacijama za Svetsko prvenstvo.
Kako navodi "Skaj Italija", bivši selekror Italije već je ostvario kontakt sa čelnicima Saveza, a na klupi bi mu se kao asistent priključio bivši član Intera i čovek koji je 100 puta nastupao za Paragvaj - Karlos Gamara.
Ukoliko dođe do saradnje, Trapatoni bi postao drugi Italijan na klupi ove južnoameričke zemlje, posle Čezarea Maldinija koji ih je predvodio na Mundijalu 2002. godine. Paragvajci su kvalifikacije za prvenstvo sveta u Brazilu završili na poslednjem mestu, sa samo 12 osvojenih bodova iz 16 odigranih mečeva.
