> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Raul: Real ne sme da potceni Šalke
> Članak:

Fudbaler katarskog Al Sada Raul Gonsales rekao je da će biti specijalan osećaj za njega da gleda meč osmine finala Lige šampiona između Reala i Šalkea.
Raul je Realovo dete i legenda ‘kraljevskog’ kluba, a za Šalke je igrao u poznom periodu karijere.
Prva utakmica igra se 26. februara u Gelzenkirhenu, a revanš je na programu tri nedelje kasnije.
"To će biti poseban duel za mene. Real je favorit, ali moraju da budu svesni da se nemački klubovi uvek bore do kraja i ne smeju da ih potcene. Šalke ima dobar tim, ali Madriđani su u dobroj formi. Pogotovo su dobro igrali u Ligi šampiona, ali i u Primeri mislim da imaju šanse za titulu", rekao je Raul za sajt madridskog kluba. On je ponikao u Realu, gde je od 1994. do 2010. godine kada je prešao u Šalke, odigrao 741 utakmicu i postigao 323 gola. Sa kraljevskim timom osvojio je 15 trofeja, od čega šest titula Primere, četiri Superkupa Španije, tri Lige šampiona, dva Interkontinentalna kupa i Superkup Evrope. Sa Šalkeom je osvojio nacionalni kup i Superkup Nemačke, a od 2012. godine je član katarskog Al Sada.
