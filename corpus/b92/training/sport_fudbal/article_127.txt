> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Robi: Džaja u kriminalnoj situaciji
> Članak:

Bivši igrač i trener Crvene zvezde Robert Prosinečki rekao je da su ’crveno-beli’ za njega prošlost, ali da mu je žao svog bivšeg kluba.
Prosinečki je nedavno dobio otkaz u Kajzeriju, a u intervjuu „Jutarnjem listu“ istakao je da za sada ne razmišlja o povratku u Beograd, kao i da već ima određene ponude za nastavak karijere.
"Zvezda je prošlost, iako mi je taj klub omogućio sve. I u igračkom i u trenerskom smislu. Klub je u strašnim problemima, još mi nisu isplatili dug, pokušavamo to razdeliti na neke rate, nadam se da će me uskoro isplatiti", istakao je Prosinečki. Prosinečki je istakao da mu je posebno žao predsednika Zvezde Dragana Džajića. "Čujem se sa ljudima iz Zvezde, znam šta se događa u klubu, u velikim su finansijskim problemima. Žao mi je Dragana Džajića koji je ne u teškoj, nego u kriminalnoj situaciji. Rezultati im takođe ne idu u prilog, šest godina nisu osvojili prvenstvo. Meni je u Zvezdi bilo super, osvojio sam Kup, nešto se događalo, napravio sam trenersko ime, bile su to dve dobre godine", naglasio je Prosinečki, "Ali, ne možeš mirno raditi kad igrači osam meseci nisu primili platu, kad je u klubu haos, kako ćeš motivisati igrače. Nigde nisam imao problema, nisam svađalica, pokušavam da budem korektan, ali kad dođeš u pat-poziciju, beži". Na pitanje da li bi se slučajno prihvatio posla selektora Srbije, Prosinečki je odgovorio: "U ovom času ne želim se upuštati ni u kakve selektorske avanture, hoću da radim svakodnevno, u klubu. Posao selektora je nešto drugo. Međutim, iako sam stotinu puta rekao nikad, preko noći se svašta može promeniti. Sada ne razmišljam o selektorskom mestu, ne samo Srbije, ne zanima me niti jedno", rekao je Prosinečki. Prosinečki je istakao da mu je bilo teško da napusti Kajzeri, ali da je jednostavno osetio da ne ide. "Teško je napustiti jedan tako sređen klub, klub koji ima najlepši stadion u Turskoj, najbolji kamp, budžet od 40 miliona evra, zadovoljne igrače, dobre ljude u upravi. Nisam imao niti jedan problem, ali osetio sam da ne ide. Otići ću još jednom dole da obavimo papirologiju, i to bi bilo to", naglasio je hrvatski stručnjak. Iako bi mnogi očekivali da će se Prosinečki sada malo odmoriti, vrlo lako može da se desi da ne bude takav slučaj. "Ništa nisam planirao, iako mi već u ponedeljak dolaze neki ljudi iz Katara. Nude ozbiljan novac, ali ne znam, nisam siguran želim li tamo. U životu fudbalskog trenera stvari se događaju preko noći. Nisam planirao otići ni u Kajzeri, odlučio sam posle nekoliko sati razmišljanja", rekao je Prosinečki.
