> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Benites: Pokazali smo snagu
> Članak:

Trener Napolija Rafa Benites rekao je da je zadovoljan igrom njegovog tima i da će Napolitanci igrati još bolje kada im se oporave povređeni igrači.
"Ova pobeda dokazuje snagu Napolija. Slavili smo sa 3:0 protiv Verone, koja je ove sezone odlična kod kuće. Sad možemo da se borimo sa Romom. Treba da nastavimo sa pobedničkom serijom. Bićemo još jači kada nam se vrate povređeni fudbaleri", rekao je Benites.
Napoli je u 19. kolu Serije A slavio na gostovanju Veroni i nastavio borbu za direktan plasman u Ligu šampiona. Tim sa "San Paola" trenutno se nalazi na trećem mestu na tabeli Serije A sa 42 boda, dva manje od drugoplasirane Rome.
