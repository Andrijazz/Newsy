> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Šavi: Pep me nije pustio u Bajern
> Članak:

Jedan od najkreativnijih fudbalera u istoriji Šavi Ernandes otkrio je da je bio na korak od prelaska u Bajern iz Minhena pre šest godina.
Španca je tadašnji trener Blaugrane Pep Gvardiola ubedio da ostane u klubu, a on je u međuvremenu napustio Barsu i preuzeo bavarski tim.
"Priča je bila prilično ozbiljna. Čak sam imao sastanak sa tadašnjim trenerom Bajerna, ali me je Pep zgrabio i poručio mi da ne mogu da idem”, rekao je Šavi.
Bajern je veznom fudbaleru poslao ponudu nakon što je sa reprezentacijom Španije osvojio Evropsko prvenstvo 2008. godine, na kojem je proglašen za najboljeg igrača. "To je bila dobra odluka, moja želja je da iz Barselone odem u penziju, a tada mi je Pep rekao da se igra "njegove" Barselone vrti oko pojedinih igrača i da oni ne mogu da napuste klub", dodao je Šavi. On je u Barsi od 1991. godine, a pošto će krajem januara napuniti 34 godine, pojavila su se nagađanja da bi mogao da se pridruži nekadašnjem saigraču Tjeriju Anriju u Njujork Red Bulsima. "Ništa mi nije ponuđeno. Ne znam ništa o interesovanju iz Njujorka. Anri me nije zvao, nisam razgovarao sa njim, čak i nemam njegov broj telefona", zaključio je Šavi, koji je za prvi tim Barse debitovao 1998. godine i za sada je odigrao 627 zvaničnih utakmica, uz 77 golova i 151 asistenciju. Ove sezone nastupio je na 23 meča, tri puta tresao mrežu i "namestio" četiri gola.
