> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Simeone: Misle da smo Barselona
> Članak:

Posle kiksa Barselone, Atletiko je imao priliku da samostalno izbije na čelo tabele, ali je odigrao samo 1:1 sa Seviljom kod kuće.
Trener Madriđana Dijego Simeone ipak nije bio preterano nezadovoljan i istakao je da rivali sada drugačije igraju protiv njegovog tima.
“Bod je bod. Ako ne možete da uzmete sva tri, morate da cenite i taj jedan. Rivali su počeli da primenjuju drugačiju taktiku protiv nas. Baka i Rakitić su usporili naš vezni red, igrali su protiv nas kao da smo Barselona“, kazao je Argentinac.
Atletiko je poveo u ranoj fazi meča, ali je ipak ispustio trijumf pošto je Rakitić izjednačio sa penala u 73. minutu. "Bio je to meč kakav smo i očekivali, meč koji su odlučili detalji. Utakmica je bila neizvesna, možda i ružna, takmičarska, a ekipe su čekale da rival napravi grešku. Uzeli smo bod, i dalje smo u dobroj poziciji", rekao je Simeone i dodao da nema nikakvih primedbi na suđenje, kao i da je penal za Sevilju postojao. Barselona i Atletiko sada imaju po 51 bod na vrhu tabele, a Real Madrid sakupio je 50.
