> Izvor: B92
> Datum: utorak 21.01.2014.  
> Rubrika: sport_fudbal
> Naslov: "Brazilci, završavajte stadione"
> Članak:

Generalni sekretar Svetske fudbalske federacije Žerom Valke rekao je da Brazil nema izbora i da mora da bude spreman za početak Svetskog prvenstva u junu.
"Brazil nema izbora. Mora da bude spreman za početak Mundijala. Pre sedam godina ste tražili podršku da organizujete Svetsko prvenstvo, dobili ste je, a sada morate da dočekate 31 reprezentaciju spremni", rekao je generalni sekretar FIFA, a prenosi BBC.
Valke je, umesto da poseti Manaus, gde će se Engelska i Italija sastati u prvom kolu Grupe D, obišao stadion u Kuritibi, koji u velikoj meri kasni sa izgradnjom. "Vi u Brazilu nemate vremena za gubljenje. Morate da se spremite da dočekate stotine hiljada navijača i oko 7.000 novinara. Dakle, moramo da radimo zajedno, ako ne želimo da dodatno kasnimo sa rokovima", rekao je Valke. Na stadionu Korintijans arena u Sao Paulu 27. novembra prilikom izgradnje poginule su dve osobe, kada se srušio kran. Radovi na stadionu su nastavljeni posle trodnevne žalosti, a FIFA je u decembru produžila rok za izgradnju nedovršenih objekata do kraja februara. U ponedeljak smo dobili informaciju da je stadion u Sao Paulu 97% spreman. Svetsko prvenstvo u Brazilu biće održano od 12. juna do 13. jula.
