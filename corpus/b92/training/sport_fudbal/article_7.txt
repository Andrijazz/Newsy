> Izvor: B92
> Datum: sreda 1.01.2014.  
> Rubrika: sport_fudbal
> Naslov: Spursima pripao novogodišnji derbi
> Članak:

Fudbaleri Totenhema savladali su Mančester Junajted rezultatom 2:1, u derbiju 20. kola engleske Premijer Lige.
Totenhem je zabeležio drugu uzastopnu pobedu na ’Old Trafordu’, a strelci su Bili Adebajor i Eriksen. Jedini pogodak za domaće postigao je Velbek.
Ekipa Dejvida Mojsa ovim porazom ostala na sedmom mestu sa 11 bodova manje od prvoplasiranog Arsenala, dok je Totenhem mesto iznad.
Tokom dana pobede su ostvarili favoriti, dok je Luis Suares oborio još jedan rekord.
Poslednji duel dana počeo je u sporom ritmu, ali je prva velika šansa viđena već u 6. minutu, iako se po dešavanjima na terenu to nije pretpostavilo. Smoling i Valensija su odigrali dupli pas na desnoj strani, desni bek Junajteda ušao je u šesnaesterac i sa nekih 13 metara šutirao u Lorisa, kome se lopta izmigoljila kroz noge, ali je ipak završila u korneru. Osim slobodnjaka Runija, do 15. minuta nije bilo prilika za gol, kada je Aron Lenon imao veliku šansu da donese prednost gostima. Kao po običaju, omaleni Lenon krenuo je u trk po desnoj strani, odlična lopta Soldada prošla je kao mnogo puta tokom sezone pored Evre, ali je Lenonov udarac De Hea odbranio nogom. Junajted je imao inicijativu, pokušavao po bokovima preko Januzaja, Runija i Valensije, ali nije bilo konkretnih akcija. U 34. minutu viđen je jedini pogodak u prvom poluvremenu. Januzaj je komplikovao na levoj strani, Voker mu je oduzeo loptu i prosledio Eriksenu koji je poveo polukontru. Eriksen je odigrao sa Lenonom i protrčao po desnoj strani, zalomio Vidića i centrirao, a Adebajor se pored indolentnog Smolinga samo poklonio i vratio loptu u golmanov ugao.
Šest minuta kasnije Totenhem je mogao da duplira prednost. Ponovo je Lenon prošao po levoj strani, oštro centrirao po zemlji na Soldada, koji je loše zahvatio loptu ispred gola i poslao je na tribinu.  posle nekoliko kornera otklonili opasnost i na odmor otišli sa minimalnom prednošću. U prvih 20 minuta drugog poluvremena nije bilo uzbuđenja. Totenhem je uspeo da umrtvi tempo, uzme loptu u noge i potpuno neutrališe sve pokušaje Junajteda. To je izgleda bilo zatišje pred buru, pošto smo u dva minuta videli dva gola. Prvo je Eriksen duplirao prednost Totenhema iskoristivši očajnu reakciju odbrane Junajteda, naročito Antonija Valensije, Asistent je bio ko drugi nego Aron Lenon. Tada se činilo da je Totenhem možda i rešio pitanje pobednika, ali je Junajted vratio istom merom već u sledećem napadu. Velbek je prvi put pobegao odbratni Spursa, izašao 1 na 1 i bocnuo Lorisa za 2:1.
Ekipa Dejvida Mojsa dobila je krila ekspresnim povratkom u meč, potpuno se rastrčala i mogla je do izjednačenje u 76. minutu, kada je Kagava ušao u izglednu situaciju, ali je otišao suviše iskosa. Nova prilika viđena je dva minuta kasnije, kada je posle prodora Januzaja Čičarito probao petom uz peterca, ali je njegov udarac zaustavio Loris. Pritisak domaćih malo je opao, a to je mogao da iskoristi Aron Lenon, ali je propustio dobru prilikuu 84. minutu. Promešao je sada po levoj strani odbranu Junajteda, ušao u kazneni, ali šutirao pravo u španskog golmana. Dva minuta kasnije igrači u crvenim dresovimaoštro su napali sudiju Hauarda Veba da dosudi penal. Ešli Jang koji je ušao nekoliko trenutaka ranije, stigao je do lopte pre Lorisa, prebacio ga, ali penal nije dosuđen. U prvom minutu sudijske nadoknade srpski internacionalac imao je tri vezane prilike za izjednačenje. Sve tri je imao posle prekdia, ali su Loris i Lenon otklonili opasnost sa gol linije i Totenhem je naneo novi poraz Mančester Junajtedu.
