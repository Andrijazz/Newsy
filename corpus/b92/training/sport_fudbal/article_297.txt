> Izvor: B92
> Datum: petak 10.01.2014.  
> Rubrika: sport_fudbal
> Naslov: Novi nemački šamar modernom fudbalu
> Članak:

Fudbalski klub Bajern iz Minhena, koji dominira na terenu, objasnio je celom svetu kako se postupa sa sopstvenim navijačima.
Bavarci će u osmini finala drugu godinu zaredom igrati sa Arsenalom, klubom koji karte za mečeve naplaćuje skupo i za engleske standarde.
Klub iz Minhena će svojim navijačima koji dođu na Emirejts platiti dve petine karte, pa će ih ona koštati 45 umesto 75 evra. Na taj način Bajern se nada da će veći broj navijača moći sebi da priušti put u London.
"Veliki broj navijača prati Bajern u svakom meču, na svakom gostovanju, ne samo u takozvanim . Ovo je mala zahvalnica za sve što su za nas uradili u 2013. godini", navodi se u saopštenju prvaka Nemačke, Evrope i sveta. "Vernost koju naši navijači pokazuju troši njihovo vreme i novac. Zato smo odličili da subvencionišemo deo cena karata za meč u Londonu". Procena čelnika kluba je da će ovaj potez Bajern koštati oko 90 hiljada evra. "Bajern je zadivio svet ne samo igrom i konzistentnošću našeg tima na terenu, već i ponašanjem i brojnošću navijača i bukom koju prave na svakom stadionu". Razlika u cenama ulaznica za fudbalske ulaznice u Nemačkoj i Britaniji je drastična. U domaćim ligaškim mečevima (uključujući i derbi sa Borusijom) navijači mogu da kupe karte za stajanje za 15 evra, a najskuplja mesta na stadionu (osim loža) koštaju 70 evra. U minhenskom meču protiv Arsenala raspon cena biće od 35 do 100 evra. Na Ostrvu su takve cene nezamislive, ne samo u Premijer ligi, gde nema karata ispod 35 evra, a gosti u Londonu često plaćaju i preko 75, već i u mnogo nižim rangovima - karte za mečeve engleske Konferencije ili trećeg škotskog ranga retko koštaju ispod 20 evra. Engleski navijači su zbog toga već nekoliko puta organizovali proteste, ukazujući na Nemačku kao odličan primer sprege navijača sa klubovima, kako na nivou kontrole kluba, tako i po cenama. Protesti za sada ne pokazuju izglede za uspeh.
