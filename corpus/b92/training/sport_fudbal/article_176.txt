> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Alonso: U Realu se osećam voljenim
> Članak:

Fudbaler madridskog Reala Šabi Alonso rekao je da se oseća voljenim u kraljevskom klubu i da veruje da će uskoro produžiti ugovor.
"Velika je stvar igrati za ovaj tim, stvari su uvek veoma intenzivne, i kada je dobro i kada je loše. Uvek ste u fokusu javnosti, postoji pritisak, veliki su zahtevi i odgovornost. Morate da ispunite očekivanja navijača. Srećom, oduvek sam se osećao voljenim u Realu", rekao je Alonso za El Mundo.
On je u dosadašnjem toku sezone za Real odigrao 11 utakmica. "Hoću da osvajam trofeje sa Realom, a zatim mi je važan i uspeh sa Španijom na Svetskom prvenstvu", naveo je Alonso. Ovaj fudbaler sredine terena u Real je došao u leto 2009. godine iz engleskog Liverpula. Do sada je za Real odigrao 203 meča i dao šest golova, a osvojio je prvenstvo, kup i superkup Španije.
