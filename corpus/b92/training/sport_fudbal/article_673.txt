> Izvor: B92
> Datum: utorak 21.01.2014.  
> Rubrika: sport_fudbal
> Naslov: Podrška Kelna i Šalkea za Šumija
> Članak:

Fudbaleri Kelna i Šalkea prošlog vikenda su pred početak prijateljske utakmice iskazali podršku Mihaelu Šumaheru koji je i dalje u komi posle pada na skijanju.
Pred taj susret, završen pobedom Kelna sa 2:1, fudbaleri oba kluba su poneli baner na kojem je pisalo: “Oporavi se. Možeš ti to, Mihael!”.
Šumaher je nesreću na skijanju u Maribelu doživeo 29. decembra i od tada je imao dve operacije na mozgu i u komi je. Lekari koji brinu o sedmostrukom svetskom šampionu u bolnici u Grenoblu nisu se oglašavali skoro dve nedelje, a poslednje informacije su da je njegovo stanje stabilno, ali kritično. Porodica legendarnog Nemca je odmah posle nesreće zamolila sve da se poštuje njihova privatnost, ali su se oglasili da se zahvale svima na podršci koju daju Šumaheru. "Dirnuti smo svim porukama za oporavak za Mihaela koje stalno stižu. To nam daje snagu, hvala vam puno. Hvala fan klubu u Kerpenu, fudbalskim klubovima Keln i Šalke, ali i svima ostalima koji daju podršku Mihaelu. Svi znamo da je on veliki borac i da nikada neće odustati", stoji u saopštenju Šumaherove porodice. Šumaher se, inače, više puta deklasirao kao vatreni navijač Kelna, a njegov rodni Hirt nalazi se odmah pored tog grada.
