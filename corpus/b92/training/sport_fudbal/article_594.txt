> Izvor: B92
> Datum: subota 18.01.2014.  
> Rubrika: sport_fudbal
> Naslov: Sedorf: Negovaću napadački stil
> Članak:

Novi trener Milana Klarens Sedorf poručio je uoči debija na utakmici sa Veronom u nedelju da će negovati napadački stil igre.
Bivši fudbaler Milana, za koji je igrao skoro deceniju, preuzeo je ove nedelje tim od Masimilijana Alegrija, koji je dobio otkaz posle serije loših rezultata.
"Za mene nije važno da li će igrati jedan, dvojica ili trojica napadača. Važna je napadačka filozofija igre, drugim rečima planiram da što više igrača bude na protivničkoj polovini terena", rekao je Sedorf.
On je podsetio da je Milan poslednjih godina bio najbolji - primera radi protiv Barselone, kada je igrao ofanzivno. Sedorf je svestan da uspeh Milana zavisi i od njegove sposobnosti da iz kontroverznog napadača Marija Balotelija izvuce maksimum. Posle sjajnih igara prošle sezone u klubu, Baloteli se vratio starim navikama i pokupio je više kartona nego 11 golova koje je postigao u svim takmičenjima. Baloteli je prošlog petka rekao da je srećan zbog dolaska Sedorfa na mesto trenera. "Mario je zlatan momak. Znam ga pomalo od ranije i svi smo svesni toga koliko on u sebi krije kvaliteta. Ovde sam da mu pomognem da se razvija. Izgleda da i on želi saradnju sa mnom. Verujem u njega", rekao je Sedorf. Sedorf je bio član Milana od 2002. do 2012. godine i u crveno-crnom dresu odigrao je 432 utakmice i postigao 62 gola. Sa italijanskim klubom osvojio je po dve titule u Seriji A i Ligi šampiona, po dva Superkupa Evrope i Italije, kao i jedan nacionalni kup i Svetsko klupsko prvenstvo.
