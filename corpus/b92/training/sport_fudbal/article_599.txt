> Izvor: B92
> Datum: subota 18.01.2014.  
> Rubrika: sport_fudbal
> Naslov: Đurđić majstor slobodnih bacanja
> Članak:

Srpski fudbaler Nikola Đurđić, član Grojter Firta, pokazao je ove nedelje i zavidno košarkaško umeće.
Golgeter je poznat kao veliki ljubitelj košarke i navijač Partizana, koji je nedavno bodrio u Beogradu u duelu sa Real Madridom na prvom meču Top 16 faze Evrolige, kao i u Minhenu protiv Bajerna u drugom kolu.
27-godišnji centarfor je sa ostalim igračima Grojter Firta bio gost na košarkaškoj utakmici Evrokupa između Bamberga i Dinamo Sasarija u sredu, gde su šutirali slobodna bacanja kako bi se u nagradnoj igri za navijače povećala premija. I kako se vidi na snimku, posle dva neuspešna pokušaja desnog beka Grojtera Danijela Brosinskog, Đurđić je pokazao šta znači srpska škola košarke. On je bez probe i zagrevanja, hladnokrvno ubacio dva slobodna bacanja . Svoje fudbalsko umeće, srpski napadač će ponovo moći da pokazuje od početka februara, kada se očekuje njegov povratak na teren posle teške povrede.
