> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Fudbaleri Slobode započeli pripreme
> Članak:

Trener užičke Slobode Ljubiša Stamenković na početku priprema je izjavio da želi da pojača ekipu sa najmanje četiri nova igrača.

Ekipa Slobode je pripreme za prolećni deo sezone počela na Zlatiboru gde će trenirati do 25.januara, a tri dana kasnije će otputovati na Kipar, gde će odraditi glavni deo priprema.
"Tradicionalno idemo u Limasol, gde ćemo ostati 15 dana. Za to vreme imamo i ugovorene prijateljske utakmice sa Čukaričkim, Žalgirisom, ruskim ekipama Rostov i Ural, švedskim Kalmarom i Duklom iz Praga. To će biti dovoljno da iskristališemo formu", rekao je Stamenković. Slobodu su u prelaznom roku napustili Dario Purić, Vladimir Krstić, dok se Dejan Babić vratio sa pozajmice u Partizan. "Prelazni rok je u toku. U narednih desetak dana izdefinisaćemo kojih 20, odnosno 22 igrača putuju na Kipar. Plan je da dovedemo četiri ili pet pojačanja", dodao je Stamenković. Užičani su 13. na tabeli Superlige Srbije sa 16 bodova, samo jednim više od Javora koji se nalazi na mestu koji vodi u baraž.
