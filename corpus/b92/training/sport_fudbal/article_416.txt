> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Berardi: Veče koje neću zaboraviti
> Članak:

Domeniko Berardi, čovek koji je u dresu Sasuola dao četiri gola Milanu, posvetio je svoju partiju saigraču Frančesku Aćerbiju, koji se bori sa rakom.
Berardi je 19-godišnji napadač koji je na pozajmici iz Juventusa, a posle pobede 4:3 bio je oduševljen.
"Ovo je veče koje sigurno nikada neću zaboraviti. Srećan sam zbog četiri postignuta gola, ali još sam srećniji zbog pobede tima, baš nam je ovo bilo potrebno. Želim golove da posvetim Aćerbiju", kazao je Berardi. Centarfor je istakao i ulogu trenera svog tima Euzebija di Frančesko. "Ove nedelje bilo nam je teško zbog glasina da će nas trener napustiti, tako da bi ova pobeda mogla da bude presudna za njegov ostanak. Voleli bismo da ostane, on nas je uveo u Seriju A i ima ogromno srce", rekao je Berardi i dodao da je posle meča tražio dres od Kake za prijatelja. Milan je doživeo drugi poraz u poslednja tri kola i ostao na 11 mestu sa 22 boda, deset manje od Verone koja je na poziciji za Ligu Evrope. Sasuolo je okončao niz od četiri poraza i pobegao iz zone ispadanja.
