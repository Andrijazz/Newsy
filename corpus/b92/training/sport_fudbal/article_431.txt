> Izvor: B92
> Datum: utorak 14.01.2014.  
> Rubrika: sport_fudbal
> Naslov: Vidić ključ za Mojsa, dobija ugovor
> Članak:

Mančester Junajted će ipak ponuditi novi ugovor Nemanju Vidiću i zadržati kapitena još 12 meseci, prenose engleski mediji.
Vidiću na leto ističe aktuelni ugovor, a već nedeljama se spekuliše gde će 32-godišnji štoper nastaviti karijeru.
Englezi su pokrenuli i kladionicu na kojoj je favorit upravo Junajted, a slede Real Madrid, PSŽ i Monako.
Pominju se takođe i Italijani - Juventus, Napoli i Roma, a dosta se spekulisalo o Galatasaraju, što je demantovao njegov agent Silvano Martina, a potom i trener Galate Roberto Mančini. Menadžer Dejvid Mojs ne želi da ostane bez ključnih defanzivaca, uz Vidića, jer će Old Traford kao slobodni igrači na leto verovatno napustiti Rio Ferdinand i Patris Evra, pa je zatražio od čelnika da mu ponude novi ugovor. Spekuliše se da će Vidić dobiti ugovor na godinu dana, a zadržaće i trenutnu platu od 90.000 funti nedeljno. Mojs veruje da će Vidićevo iskustvo biti neprocenljivo sledeće sezone u kojoj planira renoviranje tima.
