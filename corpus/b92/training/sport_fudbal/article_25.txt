> Izvor: B92
> Datum: sreda 1.01.2014.  
> Rubrika: sport_fudbal
> Naslov: Traore zvanično u Čelsiju
> Članak:

Fudbalski klub Čelsi potpisao je četvoroipogodišnji ugovor sa mladim igračem iz Burkine Faso Bertranom Traoreom.
Čelsi je dugo pratio Traorea koji se preporučio dobrim igrama tokom predsezonske turneje, kada je postigao sjajan gol na utakmici koju je selekcija najboljih igrača Indonezije izgubila od Čelsija sa 8:1.
Londonski klub nije mogao ranije da potpiše ugovor sa Traoreom pošto on nije bio punoletan, pa je prošle godine potpisan predugovor.
Traore je u septembru napunio 18 godina, a pošto je 1. januara počeo zimski prelazni rok, ugovor je stupio na snagu i on je zvanično iz kluba Henes Espoar De Bobo-Diulaso prešao u Čelsi. Fudbaler iz Burkine Faso je na međunarodnoj sceni za reprezentaciju debitovao u septembru 2011. godine, tri dana pre 16. rođendana, na prijateljskoj utakmici sa Ekvatorijalnom Gvinejom.
