> Izvor: B92
> Datum: sreda 8.01.2014.  
> Rubrika: sport_fudbal
> Naslov: Šavi: Do kraja u Barseloni
> Članak:

Fudbaler Barselone Šavi Ernandes rekao je da želi da svoju karijeru okonča u klubu sa „Nou kampa“, ali da se nikad ne zna šta će budućnost doneti.
„Teško je završiti karijeru ovde. Ne znam da li ću je završiti u Barseloni. Voleo bih, ali ne znam šta će se desiti“, rekao je Šavi.
Španskom fudbaleru, koji ovog meseca puni 34 godine, ugovor sa Barselonom ističe 2016. godine.
"U Španiji smo skloni da preuveličavamo stvari kad je igrač stariji od 30 godina. Iskreno, sada se osećam najbolje. Zreliji sam i mnogo toga sam naučio", rekao je Šavi. Šavi je dodao da je zadovoljan načinom na koji igra šampion Španije. "Mrzim kad izgubim loptu. To je kao kad promašite šut. Srećan sam zbog Barsine filozofije. Možda bih bio srećan i da igram u nekom drugom klubu, ne znam, ali Barsa je uvek bila moj prioritet", rekao je Šavi. Šavi je rekao i da još ne zna da li će raditi kao trener kada okonča igračku karijeru. "Ne znam da li ću biti trener, još nisam razmišljao o tome. Volim fudbal i ostaću uključen. Šta bih drugo mogao da radim, da pređem u privredu?", istakao je Šavi.
