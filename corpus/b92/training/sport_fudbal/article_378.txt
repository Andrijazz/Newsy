> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Banega u Junajtedu?
> Članak:

S obzirom da je Ever Banega nezadovoljan u Valensiji, našao se na prvom mestu liste želja Mančester junajteda.
Veruje se da je upravo 25-godišnji veznjak rešenje problema koje "crveni đavoli" imaju na sredini terena.
Argentinac je uputio zahtev čelnicima Valensije da želi odmah da ide, pa bi uprava Mančestera mogla vrlo brzo da odreši kesu.
Prema nekim informacijama, kako bi doveli Banegu moraće da plate minimum 12.5 miliona evra Valensiji. Za bivšeg igrača Boke, koji je na 24 meča za nacionalni tim Argentine postigao dva pogotka, interesuju se još Milan, Fiorentina, Roma, Arsenal i Totenhem. U Valensiju je prešao 2008. godine iz Boke, ali je odmah poslat Atletiko Madridu na pozajmicu. Od povratka iz Madrida je za "slepe miševe" odigrao 133 utakmice na kojima je postigao 9 pogodaka. Mančester junajted je trenutno na sedmom mestu u Premijer ligi sa osvojenih 37 bodova, a za ovaj vikend su ostvarili prvu pbedu u 2014. godini.
