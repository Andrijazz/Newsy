> Izvor: B92
> Datum: utorak 14.01.2014.  
> Rubrika: sport_fudbal
> Naslov: PL: Oštetio Njukasl, preskače kolo
> Članak:

Engleski fudbalski sudija Majk Džons neće predstojećeg vikenda suditi utakmice u Premijer ligi, preneli su britanski mediji.
Džons je sudio nedeljnu utakmicu izmedju Njukasla i Mančester Sitija, a mnoge njegove odluke bile su diskutabilne, preneo je Jurosport. Siti je na Sent Džejms parku pobedio sa 2:0.
Kod vođstva Sitija od 1:0, Džons je poništio gol fudbalera Njukasla Šeika Tiotea zbog navodnog ofsajda, a zbog oštrog starta na igraču Sitija Samiru Nasriju, mogao je da isključi Mapou Janga Mbivu. Premijer liga objavila je listu sudija koji će suditi na utakmicama predstojećeg vikenda, a Džouns je postavljen za četvrtog sudiju na meču između Sanderlenda i Sautemptona.
