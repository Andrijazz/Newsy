> Izvor: B92
> Datum: sreda 15.01.2014.  
> Rubrika: sport_fudbal
> Naslov: Stigao Sedorf: Da se vratimo na vrh
> Članak:

Klarens Sedorf stigao je u Milan koji će predvoditi kao trener, a već po dolasku na San Siru gledao je pobedu svog tima u Kupu.
Holanđanin se ekspresno penzionisao nakon otkaza Masimilijanu Alegriju i poziva iz Milana, pa će pokušati da posrnulog giganta vrati u vrh italijanskog i evropskog fudbala.
"Istina je da nikad nisam otišao. Ima mnogo posla da se uradi kako bi se Milan vratio na vrh", rekao je nasmejani Sedorf okupljenim novinarima na aerodromu u Milanu.
Sedorf je tokom decenije u dresu "rosonera" odigrao 432 utakmice i dao 62 gola osvojivši i dve Lige šampiona, između ostalog. Otišao je 2012. u Botafogo, odakle se i vratio u Milan. "Predsednik Silvio Berluskoni je sve predvideo pre dve godine. Veoma sam dirnut i veoma, veoma srećan. Ekipi i navijačima je potreban ovaj entuzijazam", istakao je Sedorf. Holanđanin je potom otišao na stadion San Siro gde je gledao Milan u pobedi nad Specijom od 3:1 u Kupu Italije. "U ovom trenutku osećam emociju, ali i dužnost. Otišao sam iz Milana u maju 2012. godine na kraju jedne ere i moj posao je sada da započnem novu", naveo je Sedorf. On će imati priliku da debituje na klupi Milana u nedelju, na utakmici protiv Helas Verone u 20. kolu Serije A.
