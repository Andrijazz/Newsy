> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Šimunićev dres prodat za 8.500 evra
> Članak:

Dres hrvatskog defanzivca Josipa Šimunića prodat je na aukciji "Plava noć"i u Širokom Brijegu za 64.000 kuna, odnosno oko 8.500 evra.
Dres kapitena zagrebačkog Dinama kupila je firma "Pro Energy" iz Mostara, koja je u nadmetanju nadmašila ponudu Zdravka Mamića za oko 500 evra.
Šimunić je dospeo u žižu javnosti kada je plasman Hrvatske na Svetsko prvenstvo u Brazilu proslavio fašističkim pozdravom "Za dom spremni". Zbog neprikladnog 'slavlja' kažnjen je suspenzijom na deset mečeva od strane FIFA.
Aukcija "Plava noć" bila je završetak humanitarne akcije koja je počela utakmicom između Širokog Brijega i Dinama u Širokom. Pored prihoda od ulaznica i prodaje predmeta na aukciji, Šimunić je u ime Dinama dao oko 2.500 evra u sklopu te humanitarne akcije.
