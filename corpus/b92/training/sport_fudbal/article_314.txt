> Izvor: B92
> Datum: petak 10.01.2014.  
> Rubrika: sport_fudbal
> Naslov: Javor okupio 29 igrača na prozivci
> Članak:

Fudbaleri Javora počeli su pripreme za prolećni deo sezone u kojoj će imati izuzetno težak zadatak da izbore opstanak u Jelen Supeligi.
Ivanjičani su u prethodnih 15 kola osvojili isto toliko bodova i nalaze se u zoni ispadanja, a trener Predrag Ristanović nije zadovoljan tim rezultatom.
"Znamo da je pred nama sezona velikih izazova i sve ćemo učiniti da sto spremnije dočekamo okršaje koji nas ocekuju u prolećnoj sezoni" rekao je Ristanović.
Njemu se na prvoj prozivci javilo 29 igrača među kojima su i novajlije Nemanja Zlatković, Uroš Ljubomirac i Nikola Vujović. "Pored Zlatkovića, Ljubomirca i Vujovića, privodimo kraju pregovore sa četiri-pet kvalitetnih igrača koji će predstavljati pravo pojačanje. Za sada su nam neophodni štoper, zadnji vezni i špic i očekujem da ovih dana rešimo taj problem. Uz igrački kadar pojačali smo i stručni štab sa kondicionim trenerom Ivanom Petrovićem i trenerom golmana Nikolom Žerajićem " izjavio je sportski direktor kluba Nikola Lišanin. Predsednik Javora Dragan Lazović ubeđen je da će Ivanjičani sačuvati superligaški status. "Naš cilj u minuloj polusezoni nije ostvaren. Dobro smo analizirali razloge nezadovoljavajućeg plasmana, verujem da ćemo prebroditi sve probleme i da će Javor i dalje igrati u Superligi. Mi smo klub sa najmanjim budžetom u ligi, ali klub koji sve svoje obaveze na vreme izmiruje. Sa pojačanjima koja treba da stignu, ubedđen sam da neće biti problema u prolećnom delu prvenstva", naveo je Lazović. Fudbaleri Javora će u Ivanjici ostati do 26. januara kada su u planu i tri kontrolne utakmice, a drugu fazu priprema trebalo bi da odrade u Crnoj Gori gde je planirano i odigravanje deset kontrolnih mečeva. Pripreme za prolećnu polusezonu počeli su i jesenji vicešampioni, fudbaleri Crvene zvezde.
