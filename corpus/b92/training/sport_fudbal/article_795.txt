> Izvor: B92
> Datum: petak 24.01.2014.  
> Rubrika: sport_fudbal
> Naslov: Hulk i Vučinić zamena za Falkaa?
> Članak:

Nakon teške povrede prvog napadača Radamela Falkaa, uprava Monaka krenula je u potragu za zamenom, a kao opcije se pominju Hulk i Mirko Vučinić.
Prema pisanjima francuskih medija klub iz Kneževine će uskoro početi pregovore sa Zenitom oko angažovanja Brazilca, a u slučaju neuspeha već imaju alternativu.
Druga želja na listi trenera Karla Ranijerija je crnogorski reprezentativac, koji je u sezoni odigrao za Juventus tek 11 utakmica, a za njegove usluge navodno je zainteresovan i Inter.
Monako zauzima drugo mesto na tabeli prvenstva Francuske sa pet bodova zaostatka za vodećim šampionom Pari Sen Žermenom. Kolumbijac Falkao, jedan od najboljih svetskih napadača, pokidao je ligamente kolena na utakmici francuskog kupa i za njega je sezona završena, tako da neće igrati ni za nacionalni tim na prvenstvu sveta u Brazilu.
