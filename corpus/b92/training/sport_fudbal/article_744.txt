> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Roselj: Otišao sam zbog Barselone
> Članak:

Dosadašnji predsednik Barselone Sandro Roselj rekao je da ne želi da bilo kakav "nepravedni napad" šteti klubu i da je zato podneo neopozivu ostavku.
"Ne želim da bilo kakav nepravedni napad negativno utiče na imidž kluba i zato sam ovo uradio. Prema statutu kluba, moja ostavka upravnom odboru je neopoziva", rekao je Rosel na konferenciji za novinare u Barseloni.
Svetski mediji ranije u toku dana preneli su njegovu odluku, a ona je novinarima zvanično predstavljena predveče. Funkciju predsednika preuzeo je Đozep Marija Bartomeu, koji će ostati na čelu kluba do 2016. godine. Roselj se našao na udaru kada je španski sud u sredu prihvatio tužbu člana Barselone, "sosiosa", vezanu za transfer Nejmara i naložio preliminarnu istragu da bi se razjasnili finansijski uslovi transfera ovog Brazilca u leto prošle godine. Rosel je rekao da je ceo transfer koštao 57 miliona evra, a njemu preti tužba za prevaru i zloupotrebu javnog dobra. U tužbi se navodi da su "sosiosi" znali "pravo odredište" i sumu koja je plaćena u transferu. "Već neko vreme moja porodica i ja trpeli smo u tišini zbog pretnji i napada na mene. Zbog toga sam se zapitao da li biti predsednik znači i ugrožavanje moje porodice i plivanje u patnji", rekao je Roselj. Doskorašnji prvi čovek Barselone ponovio je da nema ništa sporno u transferu Nejmara, koji je zvanično koštao 57 miliona evra. "Od početka sam govorio da je transfer Nejmara ispravan i da je njegovo dovodjenje izazvalo očaj i zavist naših rivala", rekao je on. On je naglasio da izbora u klubu neće biti do 2016. godine. Bartomeu je kazao da samo želi da bude deo kontinuiteta i kazao je da će na pitanja o transferu Nejmara govoriti na konferenciji za novinare u petak. "Moja prva poruka kao predsednika Barselone je da najavljujem nastavak našeg projekta do kraja 2016. Bićemo odlučni u našoj odbrani i tražićemo maksimalno poštovanje za naš klub, pred svim sportskim, političkim i pravnim institucijama", rekao je Bartomeu.
