> Izvor: B92
> Datum: sreda 8.01.2014.  
> Rubrika: sport_fudbal
> Naslov: Lazović se vraća: Bez srljanja
> Članak:

Mladi fudbaler Crvene zvezde Darko Lazović rekao je za zvanični sajt kluba da je spreman za nastavak sezone.
Lazović je u finišu prošle sezone pokidao ligamente kolena, pa je zbog toga propustio jesenji deo prvenstva.
“Nakon završetka jesenje polusezone, napravio sam pauzu, od pet dana, nakon koje sam počeo sa treninzima.”
"Najvažnije mi je da sam zdrav i da za sada ne osećam nikakve posledice od povrede, odnosno operacije. Sve je kako treba. Imao sam mali strah kada sam se vratio u trenažni proces, ali verujem da sam u međuvremenu u glavi uspeo i to da prevaziđem", rekao je Lazović. Bivši fudbaler čačanskog Borca mogao je da se vrati na teren i u finišu jesenjeg dela Jelebn Superlige, ali, kako kaže, nije želeo da rizikuje. "Nisam hteo da rizikujem, jer šest meseci nisam igrao. Teško mi je bilo da sa strane gledam saigrače. Mislim da smo jesen završili relativno uspešno. Kažem, relativno, jer smo ipak drugi na tabeli i zaostajemo bod za komšijama. Sa druge strane kada se uzmu sve okolnosti u obzir, postigli smo dobar rezultat. Očekujem da na proleće budemo mnogo bolji", rezonuje Lazović. Nema dileme da su u dosadašnjoj karijeri prethodnih šest meseci bili najteži za Zvezdinu "osmicu". "Zato se sada nadam da će narednih šest biti najlepši. Potrebno je da idemo korak po korak, iz utakmice u utakmicu, da skupljamo bodove i da na kraju prvi prođemo kroz cilj. Četiri i po godine sam u klubu, i najviše od svega želim da konačno osvojimo naslov šampiona. Bio bi to najveći mogući podstrek za sve nas, igrače, klub, navijače...", konstatovao je Lazović.
