> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Venger: Kasorla opet na svom nivou
> Članak:

Arsenal je pogocima Santija Kasorle pobedio Fulam 2:0 i zadržao se na čelu Premijer lige, a menadžer ’tobdžija’ Arsen Venger pohvalio je Španca posle meča.
"Kasorla je bio odsutan veoma dugo, imao je problema sa povredama i tek se sredinom decembra vratio na svoj uobičajeni nivo. Može da igra obema nogama i to ga čini vrlo opasnim. Veoma je kreativan, može da naškodi rivalu i pasom i završnim udarcem, pa je i te kako koristan u poslednjoj trećini terena“, kazao je francuski stručnjak.
Arsenal je prvi na tabeli sa 51 bodom, jedinim više od Mančester Sitija. "Kontrolisali smo meč 90 minuta, malo smo monotono napadali u prvom poluvremenu, ali u nastavku smo podigli nivo igre i dali golove", dodao je Venger. Na kraju, Venger je rekao da Arsenal traži pojačanje u napadu posle povrede Volkota, ali da to ne znači da je tim iz Londona posebno zainteresovan za Mirka Vučinića, kako se pisalo prethodnih dana.
