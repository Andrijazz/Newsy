> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: "U Brazilu najbolji Mundijal ikada"
> Članak:

Predsednica Brazila Dilma Rusef poručila je da će prvenstvo sveta u fudbalu u Brazilu biti uspešno organizovano, uprkos kašnjenjima.
Rusef je odgovorila na kritike koje je predsednik FIFA Sep Blater uputio Brazilu zbog kašnjenja sa radovima na izgradnji fudbalske infrastrukture.
"Volimo fudbal i bićemo ponosni domaćini šampionata sveta, koji ćemo učiniti Mundijalom nad Mundijalima", poručila je Rusef.
Ona je istakla da su Brazilci počeli 2014. godinu "kao samouvereni domaćini u zemlji fudbala". "Turisti će imati priliku da se uvere u multikulturalnost i gostoprimljivist Brazila.", izjavila je Rusef. Blater je u intervjuu koji je u Švajcarskoj objavljen u nedelju kritikovao Brazil koji je po njegovom mišljenju kasno krenuo u pripreme za svoj prvi Mundijal od 1950. godine. "Brazil mora da shvati da je kasno počeo sa pripremama. To je zemlja koja je najviše kasnila otkako sam ja na čelu FIFA. Imali su čak sedam godina na raspolaganju za pripreme, najviše od svih", rekao je Blater. Prvenstvo sveta u Braziklu biće održano od 12. juna do 13. jula, a šampionat startuje utakmicom između petostrukog svetskog prvaka Brazila i Hrvatske.
