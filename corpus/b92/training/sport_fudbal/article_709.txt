> Izvor: B92
> Datum: sreda 22.01.2014.  
> Rubrika: sport_fudbal
> Naslov: Teška povreda Falkaa, propušta SP?
> Članak:

Najbolji fudbaler Monaka Radamel Falkao iznet je sa terena na meču u Kupu Francuske zbog teške povrede kolena, a i nastup na SP je doveden u pitanje.
Falkao se povredio na utakmici protiv Montsa koju je njegov tim dobio sa 3:0 i spekuliše se da će propustiti Mundijal u Brazilu.
Kolumbijac je postigao vodeći pogodak posle pola sata, ali je bio žrtva brutalnog starta četiri minuta pre kraja poluvremena i sa bolnom grimasom je iznesen sa terena.
On je posle starta pokušao da pita protivnika zbog čeka je startovao tako oštro i već tada se videlo da je situacija ozbiljna. Težina povrede biće utvrđena tokom dana, ali je sva prilika da Falkaa očekuje duga pauza, što će biti veliki udarac za Monako koji trenutno drži drugo mesto u Ligi 1 sa pet bodova manje od PSŽ. Međutim, možda će većih problema imati reprezentacija Kolumbije, koja će, po svemu sudeći ostati bez prve zvezde na Mundijalu u Brazilu. Radamel se posle dobrog starta u francuskom prvenstvu mučio sa povredama, a pre nekoliko nedelja vratio se na teren. On je za 'kneževe' postigao 10 golova na 16 utakmica, dok je za Kolumbiju bio strelac 20 pogodaka na 51 meču. Monako je slavio protiv ekipe iz Šaseleja koja igra na stadionu Ludovik Žuli, po bivšem igraču upravo tima iz Kneževine. Pored Falkaa, golove je postigao Rivijer, koji je pogađao u 63. i 72. minutu. Oni su se ovim trijumfom plasirali u osminu finala Kupa Francuske gde će igrati protiv boljeg iz duela Montiselo - Bordo.
