> Izvor: B92
> Datum: sreda 1.01.2014.  
> Rubrika: sport_fudbal
> Naslov: Ronaldinjo nasledio Nejmara
> Članak:

Brazilski fudbaler Ronaldinjo proglašen je za najboljeg igrača u Južnoj Americi u 2013. godini u izboru urugvajskog dnevnog lista “El Pais”.
Ronaldinjo, koji trenutno brani boje Atletiko Mineira, u izboru za najboljeg je pobedio sunarodnika Nejmara, koji je u prethodne dve godine nosio tu titulu i u prvom delu godine igrao za Santos, i Argentinca Maksija Rodrigesa.
Ronaldinjo je predvodio Atletiko do prvog trijumfa na Kupu Libertadores, ali je imao razočaravajuće Svetsko klupsko prvenstvo, gde je njegov klub eliminisan u polufinalu. Poslednjih dana se spekuliše da će se Ronaldinjo vratiti u Evropu i zaigrati za Bešiktaš. Međutim, iako igra dobro male su šanse da će izboriti mesto da zaigra za Brazil na Svetskom prvenstvu u svojoj domovini. Ronaldinjo je najviša priznanja već dobio kada je igrao za Barselonu, pošto je osvojio  2005. godine, a takođe je proglašen i najboljim igračem na svetu u izboru FIFA 2004. i 2005. godine. U izboru za najboljeg trenera u Južnoj Americi na vrhu su se našli samo Argentinci. Titulu je poneo Hose Pekerman, koji je prvi put od 1998. godine odveo Kolumbiju na Svetsko prvenstvo. Drugo mesto zauzeo je selector Čilea Horhe Sampaoli, dok je treći Herardo Martino, koji trenutno vodi Barselonu.
