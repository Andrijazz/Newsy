> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Njukaslovi problemi sa defanzivcima
> Članak:

Defanzivac Njukasla Fabricio Koloćini biće van sastava u narednih šest meseci, nakon povrede kolena zadobijene na utakmici sa Vest Bromvič Albionom.
Argentinski fudbaler je morao u 65. minutu meča da napusti teren, prethodno je Debiši dobio crveni karton što je olakšalo put do pobede timu VBA (1:0).
“Ne samo što će Matje biti sigurno suspendovan, već smo izgubili i Koloa. Njemu su oštećeni ligamenti kolena i to će ga verovatno odvojiti od terena na duži period”, rekao je menadžer “svraka” Alan Pardju.
Za svega tri minuta "crno-beli" su ostali bez dvojice defanzivaca, pošto je u 62. Debiši startom sa obe noge nad Klaudijom Jakobom zaslužio direktan put u svlačionicu. Da stvar bude još gora po tim Njukasla, jedini gol su primili iz jedanaesterca i to u 87. minutu, kada je sa bele tačke bio precizan Saido Berahino, pošto je neoprezan u kaznenom prostoru bio golman Tim Krul. Ovim porazom Njukasl je pao na osmu poziciju i sada ima 33 boda, 12 manje od prvoplasiranog Arsenala.
