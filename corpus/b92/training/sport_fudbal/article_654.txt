> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Šampanj naslednik Blatera?
> Članak:

Jedan od bivših savetnika Sepa Blatera pokrenuo je kampanju da 2015. godine nasledi svog bivšeg šefa na mestu predsednika FIFA.
Bivši zamenik generalnog sekretara Žerom Šampanj rekao je da će dobiti potrebnih pet nominacija da bi izašao na predsedničke izbore u FIFA.
"Potrebna nam je drugačija FIFA, demokratskija, koja se više poštuje, koja se bolje ponaša i koja više radi", rekao je Šampanj.
On je bivši francuski diplomata, koji je neočekivano napustio FIFA 2010, posle 11 godina provedenih u toj organizaciji. Blater je ranije rekao da će mu ovo biti poslednji četvorogodišnji mandat, ali je posle nagovestio da bi mogao da ostane i u petom mandatu, počev od 2015. Šampanj je rekao da će se povući iz kampanje ako se to desi. Pre nego što je ušao u fudbal, Šampanj je četiri godine bio zamenik generalnog konzula u Los Andjelesu. Tokom Svetskog prvenstva u Francuskoj 1998. bio je šef protokola. Nakon toga je otišao u FIFA, nedugo pošto je Blater izabran. Navodni razlog Šampanjovog odlaska su loši odnosi sa konfederacijama.
