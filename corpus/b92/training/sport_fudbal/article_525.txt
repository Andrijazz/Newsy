> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Murinjo menja taktiku zbog Matića?
> Članak:

Mastilo na ugovoru Nemanje Matića nije se ni osušilo, a engleski novinari već su se bacili na analizu njegovog mogućeg uticaja na igru Čelsija.
Mediji s Ostrva uzeli su za reper meč između Benfike i Anderlehta u Ligi šampiona, ali su se i osvrnuli na prvu epizodu našeg internacionalca u Londonu.
"Igram na sredini terena, iako nisam previše poznat, nadam se da mogu psihički da izdržim sve što se od mene očekuje. Služim se levom nogom i dobar sam tehničar. Daću sve od sebe da pokažem da mi je mesto ovde".
Tako je Matić sebe predstavio prilikom dolaska iz Košica 2009. godine, za sumu od 2 miliona evra. Međutim, kao što su i kolege iz Engleske istakle, Nemanja nikada nije ni dobio pravu šansu na "Stamford Bridžu". Na terenu se našao u tri navrata, a sva tri puta ušao je s klupe. Dva puta u Premijer ligi, protiv Vulverhemptona i VIgana, i u FA Kupu protiv Votforda. Ubrzo je prosleđen u filijalu 'Plavaca' - holandski Vitese, da bi zatim bio deo transfera Davida Luiza iz Benfike. Kao primer za analizu poslužio je meč na Lužu između 'Orlova' i šampiona Belgije. Reprezentativac Srbije je na tom meču gotovo sâm držao sredinu terena. Kompletirao je 45 od 53 dodavanja, a sa sedam uspešnih klizećih startova bio je najuspešniji na meču u tom segmentnu. "Mislim da je cela ova situacija bila prilično sramotna za ceo Čelsi. Plaćas 25 miliona igrača kojeg si se otarasio pre samo nekoliko sezona. Ipak, bolje to nego da dozvole Junajtedu da ga dovede u svoje redove, a upravo takav igrač im je nedostajao. Smatram da će se odlično snaći u Londonu, pogotovo posle nagoveštaja Muriinja da će se sa 4-2-3-1 prebaciti na 4-3-3. Portugalac je do sada na toj poziciji imao Džon Obija Mikela i Ramireša, ali niko od njih nema mogućnosti kao srpski vezista. Sada ima igrača koji može da drži sredinu terena, a pri tom zna i da daje golove", smatra stručnjak za taktiku Džonatan Vilson. Nemanja Matić potpisao je petoipogodišnji ugovor sa Čelsijem.
