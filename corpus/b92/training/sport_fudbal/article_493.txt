> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Luković: Ko će da me plati?
> Članak:

Aleksandar Luković rekao je da će pojačati Crvenu zvezdu ove zime samo ako se nađe mogućnost da ’crveno-beli’ preuzmu njegov ugovor.
Luković ima ugovor do kraja sezone sa Zenitom iz Sankt Peterburga, koji je dao zeleno svetlo Zvezdi da počne pregovore sa svojim bivšim igračem.
Međutim, Luković je pojasnio da bi klub iz Ljutice Bogdana morao da preuzme poslednji deo njegovog ugovora, kojeg on ne želi da se odrekne, a ’crveno-beli’ taj novac nemaju.
"Jednostavno, Crvena zvezda nije u situaciji da preuzme moj ugovor, a ja nisam u situaciji da ga se tek tako odreknem. Zenit ne želi da me isplaćuje dok igram u drugom klubu. Generalno, mislim da nema mnogo klubova koji bi u ovom trenutku pristali da otkupe moj ugovor, kako bih zaigrao odmah", rekao je Luković za Mondo. Luković je na pitanje da li postoji šansa da ipak zaigra ponovo za Zvezdu ove zime rekao: "Nadam se da postoji i uzdam se u zajedničkog sponzora Crvene zvezde i Zenita, u Gasprom. Moguće je, možda, da se pronađe sponzor koji će, da tako kažem, preuzeti moja primanja. Zvezda, kao klub, u ovom trenutku to ne može da preuzme i ja to razumem. Ostaje mi samo da se nadam da će se pojaviti rešenje ubrzo, jer ovim čekanjem gubimo i Zvezda i ja", istakao je Luković. Luković je za Crvenu zvezdu nastupao od 2002. do 2006. godine. Ove sezone odigrao je samo tri utakmice i ukupno 60 minuta, a prošle je upisao 13 nastupa, tri puta bio među starterima i odigrao je 560 minuta.
