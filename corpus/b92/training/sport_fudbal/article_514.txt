> Izvor: B92
> Datum: četvrtak 16.01.2014.  
> Rubrika: sport_fudbal
> Naslov: Matić: Došao sam po titule
> Članak:

Nemanja Matić presrećan je zbog povratka u Čelsi, a kaže da se u londonski klub vratio da bi osvajao trofeje.
Matić je u sredu potpisao ugovor na pet i po godina, a transfer iz Benfike vredeo je 25 miliona evra, što je najveći tranfer ovog januara.
"Veoma sam srećan i lepo se osećam zbog povratka u klub. Daću sve od sebe da navijače Čelsija učinim srećnim. Prvenstveno želim da igram i pomognem timu da osvoji Premijer ligu i ako je moguće u budućnosti trofej Lige šapiona. Želim da osvajam titule", rekao je Matić.
On je dodao da se sadašnji Čelsi razlikuje od tima koji je napustio 2010. godine, kada je prešao na pozajmicu u holandski Vitese. "Tim je mladji. Većina igrača kada sam bio u klubu bila je iskusna, 30 godina i više, a sada imamo snažan tim pred kojim je velika budućnost. Znam sve o klubu, gledao sam utakmice kada sam imao vremena i dosta sam razgovarao sa saigračem iz reprezentacije Branislavom Ivanovićem", rekao je Matić. Srpski fudbaler priznao je da je uzbudjen što će sarađivati sa portugalskim stručnjakom Žozeom Murinjom, za koga je rekao da je najbolji trener na svetu. Engleski mediji već spekulišu da bi zbog dolaska Matića Portugalac mogao da promeni taktiku igre svog tima. Matić se osvrnuo i na prošlogodišnje finale Lige Evrope u Amsterdamu, koje je Čelsi dobio protiv Benfike (2:1) golom Ivanovića u nadoknadi vremena. "Ivanović je postigao gol u poslednjem minutu, nisam bio srećan, ali ako je baš morao neko, drago mi je što je to bio on. Neki kažu da sam dobro odigrao to finale, ali nisam mogao ponovo da gledam utakmicu jer smo izgubili. Dao sam sve od sebe, kao i uvek", zaključio je Matić. Matić je pre Benfike igrao za Jedinstvo iz Uba i Košice. Za nacionalnu reprezentaciju Srbije do sada je odigrao devet utakmica, bez postignutog gola. Njegov transfer je drugi najveći u istoriji srpskih fudbalera.
