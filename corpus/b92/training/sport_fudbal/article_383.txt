> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Đurić u pritvoru: Napravićemo plan
> Članak:

Potpredsednik Partizana Ratomir Babić rekao je da klub normalno funkcioniše i naveo da će uprava napraviti plan rada u odsustvu predsednika Dragana Đurića.
Prvom čoveku srpskog šampiona je određen dvodnevni pritvor nakon saslušanja u u vezi sa privatizacijom Veterinarskog zavoda.
"Sutra (utorak) ćemo imati sastanak u klubu i napravićemo plan rada. Svakako ćemo naći način da to prevaziđemo. Ne mogu da komentarišem to što se dešava sa Đurićem jer se radi o poslovanju kompanije, a ne kluba", rekao je Babić.
"Uostalom, atmosfera u Partizanu je dobra. Sve ide svojim normalnim tokom, imali smo danas prozivku igrača i počeli smo pripreme za drugi deo sezone", dodao je Babić u izjavi za Tanjug. Tužilaštvo je, takođe, predložilo da se Đuriću odredi pritvor, a o tom predlogu odluku bi u ponedeljak ili utorak trebalo da donese sudija za prethodni postupak Posebnog odeljenja Višeg suda u Beogradu (Specijalnog suda). Krivična prijava protiv njega podneta je 27. decembra 2013. godine. Veterinarski zavod je privatizovan 2005. godine kada ga je kupila kompanija "Zekstra". To je jedna od 24 sporne privatizacije koje je kao takve označio Savet za borbu protiv korupcije. Ekipa Partizana se okupila u Zemunu samo nekoliko sati pre nego što je Đuriću određen pritvor, a predsednik crno-belih je "zbog obaveza" samo nakratko pozdravio igrače na početku priprema za prolećni deo sezone.
