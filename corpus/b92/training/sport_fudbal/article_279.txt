> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Koke: Ne odlučuje meč sa Barsom
> Članak:

Koke, jedan od najboljih fudbalera madridskog Atletika, rekao je da ne veruje da će meč sa Barselonom narednog vikenda odlučiti šampionsku trku u Primeri.
Barselona i Atletiko trenutno dele prvo mesto u Primeri sa po 49 bodova.
"Nebitno je ko je prvi na tabeli posle polovine takmičenja, važan je kraj šampionata. Spremni smo za predstojeći derbi, imali smo par teških utakmica u prethodnom period".
"Protiv Barse smo igrali dobro u oba meča španskog Superkupa ove sezone. Protiv nje uvek morate da igrate čvrsto u odbrani i dobro u kontranapadima", rekao je Koke za klupski sajt. Barselona bi u duelu sa Atletikom trebalo da bude jača za oporavljenog Lionela Mesija. "Stvarno ne znam da li će Mesi igrati. Znamo da je on najbolji na svetu, ali Barselona zaista ima mnogo vrhunskih igrača", zaključio je Koke. Derbi meč 19. kola Primere izmedju Barselone i Atletika igra se u subotu od 20 sati u Madridu.
