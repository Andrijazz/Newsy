> Izvor: B92
> Datum: utorak 21.01.2014.  
> Rubrika: sport_fudbal
> Naslov: Roselj: 57 miliona, i to je to!
> Članak:

Predsednik fudbalskog kluba Barselona Sandro Roselj odbacio je tvrdnje El Mundo Deportiva da je Nejmar plaćen skoro duplo više od objavljene sume.
Sportski dnevnik je u ponedeljak objavio da je Brazilac plaćen 95 miliona, a ne 57.1 milion, koliko je objavljeno.
Roselja su novinari pitali za to tokom konferencije posvećene odluci o proširenju stadiona Kamp Nou.
"Ponovo ću reči: iznos transfera je 57 miliona, i to je to. Želim da me sud odmah pozove da svedočim o svemu što znam. Nema nikakvog skrivanja, ničeg ispod stiola, sve je potpuno legalno", tvrdi Roselj. "Ako u ugovoru postoje klauzule o tajnosti, tu su jer ih je tražila druga strana. Mi poštujemo ugovore koje potpišemo i zbog toga bih voleo da se pojavim na sudu i dam odgovore na sva pitanja vezana za ugovor. Barsa je 1000 posto transparentna". Dan posle remija sa Levanteom, koji je napravio neverovatnu gužvu na vrhu Primere, Barsa je imala vrlo aktivan dan, sa optužbom El Mundo Deportiva tokom jutra i predstavljanjem planova o novih 7000 mesta na stadionu tokom večeri.
