> Izvor: B92
> Datum: utorak 14.01.2014.  
> Rubrika: sport_fudbal
> Naslov: Jagodina krenula, želi Kup
> Članak:

Fudbaleri Jagodine okupljanjem na svom stadionu u utorak su počeli pripreme za prolećni deo sezone.
Ekipa će do 25. januara trenirati u Jagodini, a onda odlazi u Antaliju gde će ostati 15 dana i odigrati osam kontrolnih utakmica.
„Pripreme počinjemo sa velikim ambicijama, želimo konstantan uspon, dobre igre i dobre rezultate“, rekao je Dodić novinarima na Gradskom stadionu.
Dodić je naveo da je jedan od ciljeva Jagodine u nastavku sezone odbrana trofeja u nacionalnom Kupu. "Prelazni rok je tek počeo i rano je za podvlačenje crte. Nama je cilj da ekipa koja je prošle i pretprošle godine bila i najneiskusnija u ligi, postaje polako iskusnija i interesantnija na tržištu, što se sada pokazuje u ovom prelaznom roku. Naš cilj je spoj mladosti i iskustva i siguran sam da ćemo i posle ovog prelaznog roka imati respektabilnu ekipu, koja će moći da ostvari sve naše ambicije, uključujući i Ligu Evrope", istakao je Dodić. Fudbalere Jagodine su na početku priprema pozdravili direktor kluba Životije Jeremić i sekretar Slavko Gajin. Ekipa Jagodine prvi deo takmičenja u Jelena Superligi završila je na trećem mestu na tabeli sa 27 bodova, šest manje od vodećeg Partizana.
