> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Košta: Đukić se pretvarao
> Članak:

Fudbaler Valensije Rikardo Košta rekao je da Miroslav Đukić nije zahtevao maksimum od igrača dok je bio trener.
Srpski trener je sredinom decembra 2013. godine dobio otkaz posle nekoliko teških meseci na Mestalji, a na klupi ga je zamenio Huan Antonio Pici.
"Mi smo ovde da treniramo, a ne da pričamo treneru šta da radi. Logično je da će svako uraditi ono što se od njega traži, ali veoma je teško kad imate osobu iznad sebe koja od vas ne zahteva maksimum ili se pretvara da je to što radite dobro", rekao je Košta.
On je dodao da ekipa sada s novim trenerom radi mnogo drugačije. "Rezultati će pokazati da li je dobar trener... Radni metodi su veoma dobri, veoma intenzivni. Počinjemo od nule i radimo dobro kako bismo došli do rezultata", iskren je Košta. Kapiten Valensije je rekao i da njegova ekipa uvek stremi najboljem plasmanu. "Borićemo se do poslednjeg dana za tih 40 bodova koliko nam je potrebno za poziciju koja vodi u Ligu šampiona", zaključio je on. Naš stručnjak je otpušten posle poraza od Atletiko Madrida u prestonici Španije (3:0), a njegov nasledik uspeo je da uvede tim u naredno kolo Kupa, dok je u šampionatu poražen na 'Mestalji' od Real Madrida (3:2).
