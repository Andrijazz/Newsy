> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Čelsi prodaje igrača zbog Matića
> Članak:

Povratak Nemanje Matića u Čelsi je sve izvesniji, a britanski mediji prenose da će londonski klub novac za transfer skupiti prodajom Kevina de Brojnea.
Matić će Čelsi navodno koštati 25 miliona evra, a Žoze Murinjo planira da 18 miliona zaradi od transfera Belgijanca u Volfsburg.
Naš reprezentativac je 2009. godine stigao u Čelsi za manje od dva miliona evra, ali nije dobio pravu šansu. Igrao je na pozajmici u Viteseu, da bi dve godine kasnije prešao u Benfiku kao deo transfera Davida Luiza na Stamford Bridž.
Matić je u protekle dve sezone napredovao na Lužu do vrhunskog igrača, proglašen je i za najboljeg igrača u Portugalu protekle sezone, pa je odmah postao meta najvećih evropskih klubova. Očekuje se da Matić do kraja januara pređe u Čelsi. On je u nedelju bio jedan od najboljih igrača Benfike u pobedi nad velikim rivalom Portom.
