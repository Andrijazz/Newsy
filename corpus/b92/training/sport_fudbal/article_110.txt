> Izvor: B92
> Datum: subota 4.01.2014.  
> Rubrika: sport_fudbal
> Naslov: Rodžers optužen zbog komentara
> Članak:

Fudbalska asocijacija Engleske optužila je menadžera Liverpula Brendana Rodžersa zbog komentara u vezi sa suđenjem posle meča sa Mančester Sitijem.
Strateg iz Severne Irske nije bio zadovoljan imenovanjem Lija Mejsona iz Boltona za arbitra tog meča, zbog geografske povezanosti njegovog rodnog grada i Mančestera.
„Nadam se da u budućnosti sudije iz okoline Mančestera neće suditi mečeve mog tima protiv timova iz tog grada“, istakao je Rodžers posle meča.
Takođe, Rodžersu je smetala Mejsonova odluka da zbog navodno nepostojećeg ofsajda poništi gol Rahima Sterlinga dok je rezultat još bio 0:0, a tvrdio je i da je Leskot povukao Suaresa za dres u šesnaestercu Mančester Sitija. Fudbalska asocijacija je dala menadžeru Liverpula do 8. januara da odgovori na optužbe. "Fudbalska asocijacija i Udruženje sudija znaju da sam ja neko ko podržava rad sudija", dodao je Rodžers.
