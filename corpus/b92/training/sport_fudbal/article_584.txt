> Izvor: B92
> Datum: subota 18.01.2014.  
> Rubrika: sport_fudbal
> Naslov: Nikolić: Lazović jedna od želja
> Članak:

Trener fudbalera Partizana Marko Nikolić rekao je da mu je jedna od želja da Danko Lazović potpiše ugovor s "crno-belima".
"Lazović je tu, trenira sa nama već nekoliko dana, vrhunski je napadač i ukoliko bude postojala mogućnost da ga angažujemo biće jako dobro za nas. On je jedna od mojih želja", rekao je Nikolić novinarima u Sportskom centru Teleoptik.
Lazović je pre godinu dana iz Zenita otišao u Rostov na pozajmicu, a ove zime mu je istekao ugovor sa timom iz Sankt Petersburga. "Obavili smo nekoliko razgovora sa njim, ima 30 godina, sazreo je i kao ličnost i kao igrač i mislim da bi mnogo značio ovom timu Partizna. Predstavljao bi veliku snagu za naš klub. Mislim da ne smemo da propustimo priliku da ga angažujemo i da ne iskoristimo njegovu želju koja postoji", rekao je Nikolić. On je dodao da Lazović ima želju da se vrati u Partizan, ali da za sada samo trenira sa "crno-belima". "Ima i neke druge ponude koje je imao i pre no što smo mi počeli da treniramo. Uvažićemo njegovu želju da pronađe neki drugi angažman i zaradi još novca", kazao je trener "crno-belih". Na novinarsko pitanje da li je dovođenje defanzivca Brage Nunja Koelja propalo on je rekao da nije još definitivno proplao, ali da postoji problem u visini njegovog ugovora. "Postoje prepreke oko visine njegovog ugovora. Nije lako reći vrhunskom igraču, ali mi nemožemo da iskačemo iz finansijskih normi i da neko dobije tri puta više od ostalih. Uz svu dobru volju, nisam siguran da smo na dobrom, ukoliko on ne koriguje svoje zahteve", rekao je Nikolić. Mediji su objavili informaciju da će se fudbaler Voždovca Stefan Babović vratiti u Partizan, a Nikolić je kazao da se on uvek pominje kada su "crno-beli" u pitanju, ali da nikakvi razgovori nisu obavljeni. Nikolić je dodao da je zadovoljan što je Darko Brašanac produžio ugovor sa klubom i da se nada da će isto uraditi i Vladimir Volkov. On je dodao da je zadovoljan energijom koju igrači donose na svaki trening. "Ne bi da hvalim previše, ali ono što do sada radimo izgleda dosta dobro. Nisam očekivao ništa drugo, bilo bi čudno da je drugačije. Imamo jasan zadatak ispred sebe, odbranu titule i to nije posao koji može da se uradi sa pola snage", zaključio je Nikolić.
