> Izvor: B92
> Datum: sreda 1.01.2014.  
> Rubrika: sport_fudbal
> Naslov: Sise potpisao za Bastiju
> Članak:

Dosadašnji fudbaler Kubana iz Krasnodara Đibril Sise potpisao je 18-mesečni ugovor sa Bastijom, saopštio je u sredu taj francuski klub.
"Đibril Sise je došao u Bastiju nakon što je raskinuo svoj ugovor sa Kubanom iz Krasnodara. Francuski fudbaler će danas biti podvrgnut pregledima, nakon kojih će potpisati 18-mesečni ugovor", navodi se u saopštenju.
Bastija je trenutno 13. na tabeli francuskog prvenstva, sa 20 bodova zaostatka za prvoplasiranim Pari Sen Žermenom. Sise (32) je karijeru počeo u Okseru, a igrao je još za Liverpul, Marsej, Sanderlend, Panatinaikos, Lacio, Kvins Park Rendžers, Al Garafu i Kuban. Za reprezentaciju Francuske do sada je odigrao 41 utakmicu i postigao devet golova.
