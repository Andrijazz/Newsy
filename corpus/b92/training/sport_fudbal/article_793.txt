> Izvor: B92
> Datum: petak 24.01.2014.  
> Rubrika: sport_fudbal
> Naslov: Partizan otvorio pripreme pobedom
> Članak:

Fudbaleri Partizana ostvarili su pobedu u prvom meču na pripremama u Turskoj, pobeđen je austrijski Volfsberger sa 2:1.
Partizan je protiv sedmoplasirane ekipe u Austriji prvi deo igre rešio sa 1:0 golom Lazovića, ali je već na startu drugog poluvremena Volfsberg izjednačio preko Sipahe.
Ipak, izabranici Marka Nikolića pojačali su tempo i uspeli da stignu do pobede zahvaljujući golu Saše Ilića u 76. minutu
Za Volfsberger je ceo meč odigrao bivši član Partizana Nemanja Rnić, dok su u sastavu bili i Mićić i Jovanović. Tok meča: Igrači šampiona Srbije posle uvodnih desetak minuta preuzeli su inicijativu i prvi put pokušali preko Malbašića, koji je zaustavljen blizu šesnaesterca. U narednom napadu prvi šut austrijske ekipe, posle faula Volkova koji je dobio žuti karton. Probao je Pučeh iz odbitka, ali je njegov snažan udarac završio pored gola. Uzvratio je Partizan, Aksentijević je centrirao, Grbić pokušao glavom na drugoj stativi, bez uspeha. Igralo se otvoreno u prvih 20 minuta, pa je sa druge strane pokušao i Hutenbrener. Fudbaler Vac Volfsberga Silvio dobio je direktan crveni karton kada je laktom u skoku udario Stankovića, pa je umesto njega ušao Sigovija. Austrijanci su u tim trenucima igrali veoma oštro, pa  nisu uspeli da stvore nijednu priliku.
Ipak, Partizan u 36. minutu preko Lazovića stiže do vođstva. Akciju je započeo Ninković, odlično izbacio po boku Grbića, koji je posle lažnjaka idealno po zemlji zavrnuo ka novom saigraču, a ovaj je šmekerski sačekao loptu na prvoj stativi i bocnuo je u prvi ugao. Tim rezultatom otišlo se na odmor, Nikolić je promenio celu postavu, a već na startu drugog poluvremena Volfsberger je izjednačio. Posle centaršuta sa desne strane, Sipaha je skočio kod prve stative i glavom loptu sproveo u mrežu. Do 60. minuta nije bilo uzbuđenja, iako su sa distance pokušali Gulan i Jojić iz prekida. U igru se vratio Silvio koji je u ranom delu meča dobio crveni karton. Partizan je nastavio sa napadima, najviše preko Škuletića, ali bezuspešno. U 65. minutu fenomelanu priliku imao je Saša Ilić, čiji je pokušaj iz neposredne blizine sjajno odbranio golman Dobnik. Pet minuta kasnije, novi momak u redovima 'crno-belih' Mutombo je imao lepu priliku, ali je sa 10 metara šutirao pravo u golmana. Ipak, Mutombo je bio najzaslužniji za drugi pogodak Partizana u 76. minutu. Započeo je akciju, udario lažnjak i šutirao, golman je odbio, a Škuletić je dodao Iliću koji je ćušnuo u mrežu. Do kraja meča poništen je pogodak Škuletića, pa je Partizan salvio u prvoj utakmici na pripremama rezultatom 2:1. Sastavi: Partizan I poluvreme: Živković - Aksentijević, Trajković, Stanković, Volkov - Drinčić, Marković, Ninković - Grbić, Malbašić, Lazović. Partizan II poluvreme: Lukač - Vulićević, Obradović, Gulan, Petrović - Brašanac, Jojić, Ilić - Mutombo, Škuletić, Luka. Nisu igrali: Petrović Nikola, Pantić, Živković Andrija, Georgijević, Ljujić, Fofana, Ivković Volfsberger: 1 Dobnik, 26 Štandfest, 25 Solbauer, 15 Rnić, 7 Baldaf, 19 Pučeh, 16 Hutenbrener, 3 Karhe, 10 Lindl, 4 Supan, 28 Silvio (Sigovija 21).be
