> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Sedorf u četvrtak preuzima Milan
> Članak:

Holandski fudbaler Klarens Sedorf u četvrtak bi trebalo da bude imenovan za novog trenera Milana, prenose italijanski mediji.
Sedorf će na klupi zameniti Masimilijana Alegrija, koji je u ponedeljak dobio otkaz posle niza razočaravajućih rezultata ’rosonera’.
Italijanski mediji prenose da su u Milanu voljni da se kockaju sa Sedorfom, pošto bivši igrač ’rosonera’ nema nikakvo prethodno trenersko iskustvo.
Prema istim izvorima, Sedorf, koji trenutno igra za brazilski Botafogo, u četvrtak će stići u Italiju, a zanimljivo je da je holandski fudbaler odbio da komentariše te navode. Alegri je dobio otkaz samo 24 sata pošto je njegov tim prokockao dva gola prednosti i izgubio sa 4:3 od Sasuola, pošto je primio četiri gola za manje od pola sata. Posle tog poraza, Milan drži tek 11. mesto na tabeli Serije A sa samo 22 boda iz 19 mečeva, čak 20 manje od Napolija, koji drži treću poziciju, poslednju koja vodi u Ligu šampiona. Međutim,  su jedini preostali italijanski predstavnici u Ligi šampiona i u osmini finala se sastaju sa madridskim Atletikom.
