> Izvor: B92
> Datum: petak 24.01.2014.  
> Rubrika: sport_fudbal
> Naslov: Riberi uvređen zbog "Zlatne lopte"
> Članak:

Fudbaler Bajern Minhena Frank Riberi i dalje ne može da preboli što nije dobio nagradu za najboljeg igrača za 2013. godinu.
Francuz se našao u najužem izboru za dobitnika “Zlatne lopte” u društvu Lionela Mesija i Kristijana Ronalda, ali je nagrada pripala Portugalcu.
"Naravno, uvredljivo je to što mi nisu dodelili 'Zlatnu loptu', s obzirom da sam sa Bajernom osvojio sve. Ali, ne razmišljam više o tome, gledam samo na budućnost", rekao je Riberi.
Riberi je dodao da je i dalje gladan trofeja i da želi da sa Bajernom uđe u istoriju. "U mom timu je sakriven ogroman potencijal. Možemo ponovo da osvojimo Bundesligu, Kup Nemačke i Ligu šamipona. Želim da pobedimo sve i uđemo u istoriju. Želim da osvojimo nemačko prvenstvo bez poraza", zaključio je Riberi. Reprezentativac Francuske je 2007. godine prešao iz Olimpik Marseja u Bajern Minhen, za koji je do sada odigrao 259 utakmica i postigao 92 gola.
