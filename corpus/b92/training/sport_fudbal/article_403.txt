> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Murinjo: Pripadam Čelsiju
> Članak:

Menadžer Čelsija Žoze Murinjo ponovo je naglasio da želi da ostane među ’plavcima’ još dugo i da ne razmišlja o narednom koraku u svojoj karijeri.
Portugalski stručnjak je zahvaljujući uspesima u prošlosti na „Stamford bridžu“, kao i sa Portom, Interom i Realom stekao veliko poštovanje u celom svetu.
Prošlog leta po drugi put se vratio u London i sada ističe da je spreman da se skrasi, što se tiče privatnog života, ali i profesionalnog.
"Ne razmišljam o sledećem koraku u karijeri zato što ga uopšte i ne želim. Ovde sam da bih ostao. Pripadam Čelsiju, a Čelsi pripada meni", rekao je Murinjo, "Mislim da je London jedino mesto u Evropi gde mogu da zadržim neke sitnice u svom životu. Mogu da odem do škole i sačekam svoju decu, a ostali roditelji me posmatraju kao jednog od njih. Mogu da odem do nekih znamenitosti i ako me neko zaustavi to sigurno nije Englez. Mogu bez problema da odem u restoran, uđem u taksi, a i da je vozač navijač Arsenala i Totenhema sasvim normalno priča sa mnom. To jednostavno nije moguće u Italiji i Španiji". Čelsi trenutno drži drugo mesto na tabeli Premijer lige sa 46 bodova, jednim manje od Mančester Sitija, a jedan više od Arsenala, koji ima i utakmicu manje. U Ligi šampiona,  će protivnik u osmini finala biti Galatasaraj, a prvi meč se igra 26. februara u Istanbulu.
