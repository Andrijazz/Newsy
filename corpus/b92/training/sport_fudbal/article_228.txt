> Izvor: B92
> Datum: sreda 8.01.2014.  
> Rubrika: sport_fudbal
> Naslov: Gece: Pokazaću da sam pojačanje
> Članak:

Fudbaler Bajerna Mario Gece rekao je da veruje da će tek u nastavku sezone zaigrati na visokom nivou i dokazati navijačima da je zaista veliko pojačanje.
"U prvom delu sezone sam tek ušao u tim i dostigao potrebnu fizičku spremu. Sada mi je lakše, zaista sam optimista. Moja najveća želja za 2014. je da ostanem zdrav i da imam uspeha sa ekipom. Zimski odmor nam je dobro došao i spremni dočekujemo novu godinu. Radujemo se nastavku sezone", rekao je Gece za klupski sajt.
On je u dosadašnjem toku sezone u dresu Bajerna odigrao 20 mečeva i postigao osam golova, ali je zbog povrede propustio uvodne duele. Gece je u Bajern došao prošlog leta iz Borusije Dortmund za 37 miliona evra. Bajern se nalazi na prvom mestu na tabeli Bundeslige sa 44 boda, sedam više od drugoplasiranog Bajera iz Leverkuzena i čak 12 više od Borusije iz Dortmunda. Bavarce na proleće očekuje i dvomeč sa londonskim Arsenalom u osmini finala Lige šampiona.
