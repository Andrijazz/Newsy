> Izvor: B92
> Datum: sreda 15.01.2014.  
> Rubrika: sport_fudbal
> Naslov: Murinjo: Biće nam Matić vrlo bitan
> Članak:

Žoze Murinjo ipak je došao da gleda nekog posebnog u Beogradu, pokazao je januarski prelazni rok.
Gostujući na Marakani, on je za B92 izjavio da je došao samo da podrži svog igrača (Bane Ivanović) i da ne skautira reprezentativce Srbije i Hrvatske.
Četiri meseca kasnije Čelsi je platio 25 miliona evra za igrača te utakmice Nemanju Matića, čime je trostruko nadmašio najveći transfer u ovom prelaznom roku.
"Vrlo sam zadovoljan što se Nemanja vraća u Čelsi. U Portugalu je znatno napredovao kao igrač i postao fantastični svestrani vezni igrač", rekao je Murinjo pošto je Matić zadužio plavi dres sa brojem 21. "Siguran sam da će postati vrlo bitan igrač našeg tima, koji će nam pomoći da ostvarimo svoje ciljeve", dodao je Žoze Murinjo, koji se i sâm vratio u Čelsi posle 6 godina odsustva. U prošlom boravku na Stamford Bridžu Matić je odigrao samo tri utakmice. Prvu priliku da ga vidimo u novom izdanju imaćemo u nedelju, kada "plavi" dočekuju Mančester Junajted.
