> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Garsija: Ništa nije gotovo
> Članak:

Trener Rome Rudi Garsija i dalje je optimista kada je u pitanju borba za titulu, iako njegov tim posle debakla u Torinu ima osam bodova manje od Juventusa.
"Vučica" je u nedelju veče doživela prvi poraz u sezoni i to veoma težak sa 3:0, koji ju je udaljio od Skudeta.
"U igri je još 60 bodova, ali titula nije naš glavni cilj. Naš cilj je povratak u Evropu, a drugo mesto je trenutno dobro. Ipak, igraćemo sa Juventusom i u maju, ništa nije gotovo", rekao je Garsija.
Nakon ranog vođstva Juventusa golom Artura Vidala u 17. minutu, Roma se dobro držala u nastavku, ali je sve prelomio gol Leonarda Bonučija početkom drugog dela. "Imali smo dobro prvo poluvreme, ali je Juve bio efikasan i izbacio nas iz meča. Ipak smo gostovali lideru Serije A, koji na svom terenu uglavnom rivale drži daleko od svog gola. Nažalos, dali su gol iz prve šanse, a mi nismo iskoristili svoje. Potom su nam dali gol odmah na startu drugog poluvremena što je veoma teška situacija", rekao je francuski stručnjak. Roma je doživela prvi poraz u ovoj sezoni. "Ne znam da li je ovo bio najgori način da se prekine serija nepobedivosti, ali je loše završiti meč sa devet igrača na terenu. Na 2:0 i salje smo imali šansu da se vratimo u meč, ali nismo imali sreće jer smo primili dva gola u lošim momentima", naglasio je Garsija. Trener Rome istakao je neefikasnost kao glavni problem svog tima. "Moramo raditi na nekim stvarima. Ni jedan tim nije imao previše šansi, ali smo morali da iskoristimo svoje kada su došle. Ovo je fudbal, a Juve je surov tim, moramo naučiti da i mi budemo surovi", rekao je trener Rome.
