> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Pelegrini: Jovetić važan za ekipu
> Članak:

Menadžer Mančester Sitija Manuel Pelegrini nada se da će se Stevan Jovetić što pre oporaviti od povrede mišića i da će pokazati da je pravo pojačanje za klub.
Crnogorski reprezentativac je letos došao iz Fiorentine za 30 miliona evra, ali je do sada odigrao samo pet utakmica, od čega dve u Liga kupu.
"Teška je situacija sa Jovetićem. Nije imao sreće u debitanskoj polusezoni zbog povreda i nadam se da ćemo ga više koristiti u drugom delu jer je on važan igrač za ekipu."
"Nadam se da neću promeniti mišljenje o njemu na kraju sezone", rekao je Pelegrini za engleski Miror. Crnogorski napadač je postao hit na društvenim mrežama gde je glavno pitanje "Gde je Jovetić?" (#WheresJovetic). Jovetić je ponikao u Partizanu, a 2008. godine je prešao u Fiorentinu gde je stekao status jednog od najtalentovanijih igrača Serije A.
