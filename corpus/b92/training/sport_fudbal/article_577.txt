> Izvor: B92
> Datum: subota 18.01.2014.  
> Rubrika: sport_fudbal
> Naslov: Džerard: Aston Vila zaslužila bod
> Članak:

Kapiten Liverpula Stiven Džerard rekao je da je Aston Vila zaslužila bod i da je nerešen rezultat najpravedniji.
"Zaslužili su bod. Mi nismo bili dovoljno dobri u prvom poluvremnu. Pokazali smo dobar karakter kad smo se vratili, ali gledajući sve ukupno ovo je fer rezultat. Očekivali smo da će biti dobri u kontranapadima, ali su bili bolji nego što smo očekivali", rekao je Džerard.
Fudbaleri Liverpula i Aston Vile odigrali su nerešeno u 22. kolu Premijer lige. Aston Vila je mnogo bolje odigrala prvi deo meča, pa je posle 37. minuta imala prednost od 2:0. Prvi gol za goste iz Birmingema postigao je Andreas Vajman u 25. minutu, dok je u 37. minutu strelac bio Kristijan Benteke. Do kraja poluvremene Liverpul je uspeo da smanji rezultat, a strelac je u drugom minutu sudijske nadoknade bio Danijel Staridž. U drugom poluvremenu viđen je samo jedan pogodak i to u 53. minutu kada je s penala izjednačenje Liverpulu doneo Džerard. "Problem je što će navijači biti razočarani jer smo pokvarili besprekoran učinak na Enfildu... Nije vreme za paniku i dalje ćemo nastaviti da se borimo da budemo medju prve četiri ekipe", kazao je kapiten Liverpula. Posle 22 odigrane utakmice Liverpul je četvrti na tabeli Premijer lige sa 43 boda, odnosno osam manje od prvoplasiranog Arsenala.
