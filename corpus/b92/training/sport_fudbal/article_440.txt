> Izvor: B92
> Datum: utorak 14.01.2014.  
> Rubrika: sport_fudbal
> Naslov: Rad doveo Stančeskog
> Članak:

Bivši reprezentativac Makedonije Perica Stančeski je prvo pojačanje Rada u zimskom prelaznom roku.
'Građevinari' su na taj način pojačali svoj mladi tim 28-godišnjim Makedoncem, kako bi Rad u drugom delu sezone zabeležio bolje rezultate nego što je slučaj bio na jesen.
„Hvala Radu na ukazanom poverenju. Nadam se da ću ga opravdati. Verujem da tim može da ispuni cilj i ostane u ligi. Niko se ne bavi sportom da bi se predao. Imamo sve uslove i verujem da ćemo opstati", rekao je Stančevski na promociji na Banjici.
Stančeski je prošao omladinsku školu Partizana, a igrao je još i za Hajduk sa Liona, Teleoptik, Bežaniju, Čukarički, Borac iz Banja Luke i Željezničar iz Sarajeva. "Od Perice očekujemo dve stvari. Prva je da svojim fudbalskim znanjem i tehnikom doprinese igri ekipe, a drugo je da svojom ličnošću i karakterom pomogne našim mladim talentima da postanu igrači", istakao je trener Rada Aleksandar Janković. Na Banjici je u utorak ozvaničena i saradnja sa srpskoligašem Žarkovom. Rad na polovini sezone drži poslednje mesto na tabeli Jelen Superlige sa 11 bodova, 22 manje od vodećeg Partizana.
