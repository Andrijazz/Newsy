> Izvor: B92
> Datum: petak 10.01.2014.  
> Rubrika: sport_fudbal
> Naslov: Džajić: Do titule uz mnogo rada
> Članak:

Predsednik Crvene zvezde Dragan Džajić smatra da predstojeća polusezona nije sudbonosna, ali je obećavajuća jer ekipa može da osvoji titulu posle šest godina.
“Crveno-beli” su uprkos velikim problemima unutar kluba drugoplasirani nakon završetka jesenjeg dela prvenstva, sa samo bodom zaostatka za Partizanom.
"Misli su nam okrenute samo prema jednom cilju, a to je osvajanje titule, do čega ćemo doći uz mnogo rada i odricanja", rekao je Džajić.
Fudbaleri Crvene zvezde su se okupili pred početak priprema za prolećni deo prvenstva, a na prozivci trenera Slaviše Stojanovića pojavilo se 34 igrača. "Mnogo igrača može da ode ali mislim da će ostati oni koji su bitni za ekipu. Međutim, onaj ko remeti atmosferu u ekipi, slobodan je da ide", naveo je Džajić. Prema njegovim rečima, nigerijski napadač Abiola Dauda želi da ostane u klubu. "Stvorila se atmosfera koja ne odgovara ni njemu ni Zvezdi. On nije znao za ponudu koju smo dobili, za sada je tu, trenira i ja ga veoma cenim kao igrača", dodao je predsednik Crvene zvezde. Kada je reč o pojačanjima, Džajić je naveo da klub i dalje čeka razjašnjenje statusa Aleksandra Lukovića u Zenitu iz Sankt Peterburga. "Luković je želja, čekaćemo ga i videćemo šta će biti. A ako ne dođe on, doći će neko drugi. Znamo gde treba da se pojačamo", rekao je Džajić. Fudbaleri Crvene zvezde pripreme će obaviti u Beogradu i Sloveniji a prolećni deo sezone počeće krajem februara utakmicom protiv Javora, u 16. kolu Jelen Superlige.
