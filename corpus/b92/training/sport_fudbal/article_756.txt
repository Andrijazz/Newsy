> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Venger: Zašto ne pre dve nedelje?
> Članak:

Menadžer Arsenala Arsen Venger iznenađen je odlukom kolege s klupe Čelsija Žozea Murinja da odobri transfer Huana Mate u Mančester Junajted.
Francuz smatra da je Španac odličan igrač i da će biti veliko pojačanje za uzdrmane 'Đavole', ali i dodaje da je ovo smišljen potez rivala iz Londona.
"Moram priznati da sam iznenađen Matinim transferom. On je odličan igrač, a Čelsi ga je prodao jednom od najvećih rivala, s kojim ne igra do kraja sezone. Zašto ga nisu prodali pre dve nedelje?", zapitao se Venger.
Čelsi je prošle nedelje dobio veliki derbi protiv Mančester Junajteda (3:1), a omaleni ofanzivni vezista presedeo je meč na klupi. Huan Mata je u jutarnjim časovima prebačen helikopterom u trening centar Mančester Junajteda, a prema poslednjim informacijama lekarski pregledi na program su predveče- 'Plavci' su već našli zamenu za Španca,u vidu egipatskog reprezentativca iz Bazela Mohameda Salaha.
