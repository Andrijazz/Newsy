> Izvor: B92
> Datum: utorak 14.01.2014.  
> Rubrika: sport_fudbal
> Naslov: Ronaldo: Rio me zvao da se vratim
> Članak:

Kristijano Ronaldo izjavio je da je njegov bivši saigrač iz Mančester Junajteda Rio Ferdinand letos pokušao da ga ubedi da se vrati na Old Traford.
"Tačno je da sam razgovarao s Rijom. Mi smo veliki prijatelji, mnogo godina smo igrali zajedno u Mančester junajtedu, a u Engleskoj smo čak bili i komšije. On je sjajan momak i pokušao je da me ubedi da promenim mišljenje. Razmišljao sam o Junajtedu...", rekao je, preneli su britanski mediji.
"Mančester Junajted je u mom srcu. To je klub u kome sam igrao šest godina. Volim Junajted. Tamo imam mnogo prijatelja i želim im sve najbolje", dodao je dobitnik Zlatne lopte FIFA za najboljeg igrača. Portugalski reprezentativac igrao je između 2003. i 2009. godine za Mančester Junajted i odigrao 292 utakmice i postigao 118 golova. Ronaldo je proglašen za najboljeg igrača sveta u 2013. godini, a u trci za Zlatnu loptu pobedio je fudbalera Barselone Lionela Mesija, koji je to priznanje osvajao poslednje četiri godine i fudbalera Bajerna iz Minhena Franka Riberija.
