> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Smanjuje se broj timova u Seriji A?
> Članak:

Predsednik Serije A Mauricio Bereta predložio je smanjenje timova u toj ligi na 18, jer bi tako mogli više da zarade, a i da povećaju kvalitet fudbala.
Mnogi predsednici i direktori klubova iz Italije imaju stav da je kvalitet takmičenja pao od sezone 2004/05 jer se umesto 18 timova takmiči 20.
Kada bi postojalo pravilo da ispada samo jedan, lakše bi se zarađivalo od TV prava, a i više klubova bi imalo garancije da će im se uložen novac vratiti.
"Ako ćemo da smanjujemo broj klubova u ligi, moramo da revidiramo pravila o ispadanju u niže kao i o promociji u više lige. Kada bismo imali 18 timova, mogli bismo da napravimo sistem po kom samo jedan tim ispada, pa bismo mogli više da zaradimo", ističe Bereta. Još jedna prednost manje lige je veći kvalitet takmičenja, kao i manje utakmica, pa samim tim više vremena za odmor igrača. Iz Serije A tvrde da je uprkos tome što se trenutno 20 klubova takmiči u najboljoj ligi Italije prosečna gledanost utakmica skočila za tri odsto u odnosu na prethodnu sezonu.
