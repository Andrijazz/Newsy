> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Savo Pavićević najbliži Zvezdi
> Članak:

Nije ni Milan Biševac, ni Aleksandar Luković, ni Ognjen Vranješ, nego je Savo Pavićević najbliži Crvenoj zvezdi kao pojačanje za odbranu.
Iskusni 33-godišnji štoper, koji može da igra i desnog beka, u pregovorima je s beogradskim klubom i postoje realni izgledi da pređe iz kiparskog Anortozisa na "Marakanu".
Njegov dolazak, međutim, ne znači da je Zvezda odustala od Lukovića, čija situacija bi trebalo da bude rasvetljena u narednih 48 sati, po povratku ekipe Zenita s priprema u Dohi.
Crnogorski reprezentativac Pavićević je već igrao u Srbiji, za Vojvodinu i kulski Hajduk, a u inostranstvu je igrao još za nemački Kotbus, izraelske Makabi i Hapoel Tel Aviv i još jedan tim sa Kipra, Omoniju. Kao član tima iz Nikozije igrao je protiv crveno-belih u kvalifikacijama za Ligu Evrope 2012. godine, a upravo je njemu Boban Bajković odbranio šut u penal seriji.
