> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Rakić: Uželeo sam se fudbala
> Članak:

Fudbaler Crvene zvezde Đorđe Rakić, koji se posle šest meseci oporavio od teške povrede kolena, veruje u osvajanje titule prvaka Srbije.
"Jedva čekam utakmice. Naravno da prvo moramo da prođemo i fizički deo, jer je to osnova za dobru polusezonu od koje mnogo očekujemo. Treniram bez problema, ne osećam posledice povrede i nadam se da će tako i ostati. Bio sam u Nemačkoj na pregledima i od lekara dobio zeleno svetlo. Sa kolenom je sve u redu i konačno mogu da se posvetim samo fudbal", izjavio je Rakić.
Nekadašnji mladi reprezentativac Srbije naveo je da će pokušati što pre da otkloni strah od obnavljanja povrede kako bi mogao da pomogne ekipi. "Izbegavam duele još uvek, ali verujem da ću ubrzo probiti i tu psihičku barijeru. Svi zajedno okrenuti smo narednoj polusezoni od koje očekujemo da bude prekretnica, kako za klub, tako i za nas igrače. Zbog toga, moramo svi da pružimo maksimum, da svaki meč shvatimo kao finale i na kraju, nadam se, prvi prodjemo kroz cilj", zaključio je Rakić. Fudbaleri Crvene zvezde prošlog petka počeli su pripreme za prolećni deo takmičenja u Superligi koji dočekuju sa bodom zaostatka u odnosu na lidera Partizan.
