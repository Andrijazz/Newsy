> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Silva: Ibra i ja ostajemo u PSŽ
> Članak:

Odbrambeni igrač PSŽ Tijago Silva rekao je da nema nameru da napušta Pariz dok mu ne istekne ugovor 2018. godine.
Brazilac je potpisao prošlog leta novi ugovor, ali su mediji spekulisali da bi mogao da napusti klub.
On je međutim odbacio takvu mogućnost nakon ubedljive pobede protiv Nanta od 5:0.
"Da, ostajem. Osećam se ovde veoma dobro, imam dobrog trenera, predsednika. Mislim da ću ostati ovde do kraja ugovora", rekao je Silva i najavio ostanak i Zlatana Ibrahimovića. "Ibra je veliki igrač, velika ličnost. Mislim da će i on ostati. PSŽ je u ovom trenutku jedan od najvećih klubova. Na nama je da nastavimo u istom ritmu. Možda možemo da idemo i do kraja u Ligi šampiona."
