> Izvor: B92
> Datum: petak 17.01.2014.  
> Rubrika: sport_fudbal
> Naslov: Kompani: Uskoro 4 trofeja u sezoni
> Članak:

Kapiten Mančester Sitija Vensan Kompani veruje da će njegov tim osvoji četiri trofeja u jednoj sezoni.
Siti u poslednjih mesec dana igra izvanredno i u konkurenciji je za sva tri domaća takmičenja i Ligu šampiona.
Manuel Pelegrini je rekao da bi voleo da svoju prvu trenersku sezonu na Ostrvu završi osvajanjem četiri trofeja, a njegov belgijski kapiten uveren je da je samo pitanje vremena kad će se to dogoditi.
"Ne mogu da obećam da će se to dogoditi sada, ali pre ili kasnije sigurno hoće", rekao je Vensan Kompani. "Mi smo igrači koji su odabrani da klubu to donesu. Ako mi ne uspemo u tome, doći će igrači koji će uspeti". Siti je klub čiji trofejni kabinet nije baš prepun - 3 titule, 5 kupova, 2 Liga kupa i jedan Kup kupova su za engleske uslove prosečan učinak, i garantuju im plasman između osmog i desetog mesta na večnoj listi klubova u svojoj zemlji, daleko iza vodeće sedmorke. Ali, vremena su se promenila kada je 2008. U klub stigao kapital iz UAE, pa sada klub sa Etihada ima ogromne ambicije. "Mi definitivno u svako takmičenje ulazimo sa namerom da ga osvojimo", rekao je Kompani. To im ne ide lako. Kada su 2011. osvojili FA kup i uneli u trofejnu salu prvi pehar posle 35 godina, mnogi su očekivali početak dominacije, a titula osvojena u poslednjim sekundama naredne sezone pojačala je veru u to. Međutim, prošla sezona donela je gorko razočaranje - titula je izgubljena lako, a u finalu FA kupa pobedio ih je Vigan, koji je odmah zatim ispao iz lige. U Ligi šampiona preskupa postava Sitija utrošila je tri sezone da se probije kroz grupnu fazu, a na putu im je sada Barselona, u duelu tradicije protiv novog bogatstva, koji će obeležiti osminu finala. U ovoj sezoni Siti igra izuzetno efikasno, zabeležio je niz velikih pobeda, posebno pred svojim navijačima. Oni su na 33 meča sezone dali 99 golova (ravno 3 po utakmici), a na svom terenu su postigli 64 na 16 mečeva (tačno 4 po meču). "Pelegrini je okrenut ofanzivi, i to se vidi i po našem načinu igre i po rezultatima. Mislim da smo ove sezone u rangu sa najlepšim timovima za gledanje od kada se igra Premijer liga", zaključio je Kompani. Priliku za stoti gol u sezoni, a tek je sredina januara, Siti će imati u subotu protiv Kardifa. U dve kup utakmice pred svojim navijačima ove godine "Građani" su rivale pobedili sa ukupno 11:0, ali su u poslednjem ligaškom meču na Etihadu jedva savladali Kristal Palas 1:0.
