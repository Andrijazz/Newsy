> Izvor: B92
> Datum: sreda 8.01.2014.  
> Rubrika: sport_fudbal
> Naslov: Ožegović: Sledi godina dokazivanja
> Članak:

Mladi fudbaler Crvene zvezde Ognjen Ožegović rekao je da je pred njim godina dokazivanja kako bi dokazao da zaslužuje crveno-beli dres.
19-godišnji napadač je prethodnu polusezonu proveo na pozajmici u Voždovcu, ali bez značajnije minutaže, pa postoji mogućnost da ponovo promeni sredinu, iako bi sâm Ožegović najradije nosio Zvezdibn dres.
"Na pauzi sam radio konstantno jer sam završetak prvenstva propustio zbog povrede. Spremam se i čekam rasplet situacije, jer postoje neke priče o inostranstvu, ali mnogo toga zavisi od Zvezde. Zvezdino sam dete i najviše bih voleo da u inostranstvo odem iz Zvezde, gde bih prethodno ostavio trag", rekao je Ožegović. Ožegović je rekao da postoji i konkretno interesovanje inostranih klubova, ali da nikakva odluka još nije doneta. "Znam da je još prošlog leta bilo nekoliko zainteresovanih stranih klubova sa konkretnim ponudama, ali sam fokusiran isključivo na rad. Kao što sam rekao Zvezda je na prvom mestu", rekao je Ožegović. Ožegoviću je 2013. godinu obeležilo osvajanje Evropskog prvenstva za igrače mlađe od 19 godina, dok je želje za 2014, uglavnom fokusirao na domaća takmičenja i lični napredak. "Bliži se početak priprema Crvene zvezde. Očekujem da ću do tada obaviti razgovore sa trenerima i ljudima iz kluba. Prošla godina je bila uspešna, pogotovo u reprezentaciji, ostvarili smo najveći uspeh u srpskom fudbalu. Moja želja za 2014. godinu je da Zvezda osvoji titulu i da maksimalno spreman uđem u drugi deo sezone i da iskoristim svaku pruženu priliku", zaključio je Ožegović.
