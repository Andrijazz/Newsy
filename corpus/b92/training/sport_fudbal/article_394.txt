> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Ilić: Cilj povratak u elitu
> Članak:

Sportski direktor čačanskog Borca Slobodan Ilić rekao je da je glavni cilj tog kluba povratak u fudbalsku Super ligu i najavio početak priprema za 16. januar.
"Naš cilj je povratak u fudbalsku elitu, biće veoma teško, budući da Mladost iz Lučana ima veliku bodovnu prednost, a nezgodni rivali su ekipe kraljevačke Sloge i istoimenog kluba iz Petrovca na Mlavi. Međutim, ući ćemo u takmičarski deo spremni, pa se iskreno nadam da neće izostati ni rezultat naših fudbalera koje predvodi iskusni trener Bogić Bogićević".
On je naveo i da će Čačani polovinom prolećnog dela sezone konačno zaigrati pod reflektorima. Ilić je kazao i da će fudbaleri Borca prvi deo priprema odraditi u gradu na Moravi, a 10. februara se sele u Crnu Goru ili na Ohrid. Prema njegovim rečima još uvek se vode pregovori sa nekoliko igrača koji bi trebalo da pojačaju redove Čačana. "Za sada su u klub stigli iz Jagodine Slaviša Stojanović - napadač i Dejan Stamenković iz Čukaričkog koji igra na poziciji štopera", naveo je Ilić. Problem predstavlja i to što brojni klubovi traže kadrove pa se fudbaleri odlučuju da zaigraju za timove u Super ligi za manje novca nego u PLS bez obzira na visinu ponudjenih sredstava, ističe direktor Čačana. Ilić smatra da su fudbaleri Borca kadri da se suoče sa izazovima koji ih očekuju u predstojećoj polusezoni. Borac trenutno zauzima četvrtu poziciju na tabeli sa 24 boda, a za po dva više imaju Sloga iz Kraljeva, kao i istoimeni klub iz Petrovca na Mlavi, dok je lider na tabeli Mladost iz Lučana sa 33 boda.
