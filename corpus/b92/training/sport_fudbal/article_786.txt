> Izvor: B92
> Datum: petak 24.01.2014.  
> Rubrika: sport_fudbal
> Naslov: "Nema razloga za nezadovoljstvo"
> Članak:

Fudbaleri Partizana pobedom nad Volfsbergerom (2:1) startovali su zimske pripreme, a trener Marko Nikolić istakao je da nema razloga za nezadovoljstvo.
Golove za „crno-bele“ postigli su Danko Lazović i Saša Ilić, poništen je gol Petra Škuletića, dok je počasni pogodak za protivnički tim postigao Sipaha.
"Dobili smo ono što smo očekivali, ne bih rekao da sam zadovoljan, već da nemam razloga za nezadovoljstvo. Imali smo dobar posed lopte i kontrolisali smo utakmicu, gotovo u celom toku“, naveo je Nikolić.
Šef stručnog štaba "crno-belih" na teren je izveo dve potpuno različite postave, a u igri se nije našao mladi Andrija Živković, koji je na treningu povredio primicač. "Nismo dozvolili protivniku kontranapade, ovo nam je prva utakmica i svakako da je važna pobeda, ali je najbitnije od svega da se dobro trenira. Ideje su i dalje u razradi, o detaljima ćemo kasnije, ali ima prostora za napredak. Neke segmente u igri su fudbaleri obavili na iznenađujuće dobrom nivou za ovoliko kratko vreme", zaključio je Nikolić. Pored Živkovića probleme sa povredama imali su Predrag Luka i Danilo Pantić, a po posebnom programu su radili i dalje roviti Beko Fofana, te omladinci Georgijević, Ivković i Ljujić.
