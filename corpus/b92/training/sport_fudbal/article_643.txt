> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Lazović: Moramo mnogo da radimo
> Članak:

Napadač Danko Lazović predstavljen je zu Humskoj jedan kao novo pojačanje FK Partizan i nosiće dres sa brojem 27.
"Drago mi je što sam se vratio u klub u kojem sam odrastao. Nismo mnogo pregovarali, ali morao sam da rešim situaciju sa klubovima koji su se interesovali za mene. Bilo je interesovanja iz Turske, Kine i Kanade, ali nijedan od tih klubova nije se borio za titulu, pa je Partizan bio najbolje rešenje. Neće moje dovođenje obezbediti titulu, ima mnogo da se radi".
Pre Partizana, Lazović je nosio dres Zenita, a nastupao je i za Rostov kao pozajmljeni igrač. "Imao sam sjajne četiri godine u Zenitu pre nego što je trener Spaleti doveo Hulka, a onda smo se razišli", kazao je 30-godišnji Lazović i dodao je da ne postoji šansa da ponovo zaigra za reprezentaciju. Lazoviću je to treći put u karijeri da oblači dres Partizana. Prethodno je član crno-belih bio od 2000. do 2003. godine i u sezoni 2005/2006. "Partizan ima tu fenomenalnu kulturu da prihvata sve svoje bivše igrače. Video sam da je atmosfera u ekipi fenomenalna, kao i rad trenera Marka Nikolića. Ima dosta mladih momaka, koji mogu mnogo da nauče od Saše Ilića i Milana Obradovića". On je dodao da razmišlja o uspehu sa Partizanom i na evropskoj sceni. "Najbitnije je da mi osvojimo titulu šampiona, a onda ćemo razmišljati o izazovima u Evropi. Nisam se vratio da bih otišao ponovo u junu, iako ne isključujem tu mogućnost". Sportski direktor Partizana Albert Nađ kazao je da je izuzetno zadovoljan dovođenjem Lazovića i dodao je: "Nadam se da će sa momcima koji su u klubu biti značajno pojacanje u osvajanju nove titule. Ideja se rodila kada je on tražio da trenira sa klubom. On je veliki igrač i najveće pojačanje. Prelazni rok je skoro završen, još ne znamo ko će otići iz kluba, a svim bivšim igračima su vrata otvorena". U dosadašnjem delu prelaznog roka u Partizan su stigli trener Marko Nikolić, desni bek Miroslav Vulićević, defanzivac Branislav Trajković, zadnji vezni Nikola Drinčić, te napadač Petar Škuletić.
