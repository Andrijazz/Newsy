> Izvor: B92
> Datum: sreda 22.01.2014.  
> Rubrika: sport_fudbal
> Naslov: Montela želi Vidića u Firenci
> Članak:

Trener Fiorentina Vinčenco Montela ima samo jednu želju za letnji prelazni rok, kapitena Mančester Junajteda Nemanju Vidića.
"Viola" se bori za plasman u Ligu šampiona, a Montela želi Vidića u svom timu kako bi pojačao odbranu i postao konkurentniji u Seriji A.
Vidiću ugovor sa Junajtedom ističe na leto, a poslednjih nedelja se spekulisalo da neće produžiti saradnju sa "crvenim djavolima".
Bivši kapiten Crvene zvezde na Old Traford došao je u januaru 2006. godine iz moskovskog Spartaka. Sa Junajtedom je osvojio pet titula prvaka Engleske, Ligu šampiona, tri Liga kupa, Svetsko klupsko prvenstvo i pet Superkupova Engleske. Vidić je u dosadašnjem delu sezone odigrao 21 utakmicu i postigao jedan gol za Junajted. On neće igrati u naredne tri utakmice jer je suspendovan zbog crvenog kartona u derbiju sa Čelsijem. Za selekciju Srbije odigrao je 56 mečeva i dao dva gola.
