> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Tole, Blater i Vokri opet o Kosovu
> Članak:

Delegacija FSS sastaće se u sedištu Svetske fudbalske federacije (FIFA) u Cirihu sa čelnicima ove organizacije i predstavnicima kosovskog saveza.
Sastanak je zakazan za petak, a delegaciju Fudbalskog saveza Srbije predvodiće predsednik Tomislav Karadžić.
Na drugom sastanku u poslednja dva i po meseca razgovaraće se o mogućnosti da kosovske selekcije dobiju "zeleno svetlo" za odigravanje prijateljskih utakmica.
Karadžić i prvi čovek kosovskog saveza Fadilj Vokri, u društvu predsednika FIFA Sepa Blatera, prvi put su razgovarali krajem oktobra, a sastanak je prema Karadžićevim rečima bio uobičajen i da njihovi zahtevi neće biti prihvaćeni dok Ujedinjene nacije ne prime Kosovo. Poslednji put o ovoj temi bilo je reči 6. decembra na sastanku Izvršnog komiteta FIFA u brazilskom gradu Salvador, ali nije doneta konkretna odluka. "Tokom sastanka komiteta razgovarali smo o Kosovu. Odluka o tome da li će biti odigravanja prijateljskih mečeva biće doneta 10. januara sledeće godine", rekao je tada prvi čovek FIFA Sep Blater, koji je tokom posete Srbiji prošlog leta razgovarao sa premijerom Ivicom Dačićem i zamolio ga da pomogne kako bi se omogućilo mladim ljudima sa Kosova da igraju fudbal. Izvršni komitet FIFA prošle godine dozvolio je prijateljske utakmice kosovskim klubovima i mlađim selekcijama protiv ekipa iz zemalja koje su ga priznale, ali bez korišćenja nacionalnih simbola. Prošle nedelje bečki dnevnik 'Prese' naveo je da kosovski savez očekuje od FIFA "zeleno svetlo", a prvi rival trebalo bi da bude Hrvatska, početkom marta u Prištini. "U protekle dve godine, takozvani kosovski savez pokušava političkim, fudbalskim i ekonomskim pritiscima da se izbori za status. To im ne uspeva, ostali su bez prijema u FIFA i UEFA. FSS insistira na poštovanju statuta evropske i svetske kuće fudbala. Radimo u koordinaciji sa vladom Srbije, ministarstvom za sport i omladinu, ministarstvom za spoljne poslove i ministarstvom za Kosovu i Metohiju", rekao je nedavno generalni sekretar FSS Zoran Laković.
