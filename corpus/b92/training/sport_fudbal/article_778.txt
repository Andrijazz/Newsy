> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Mojs: Igrači sami odlučili ko puca
> Članak:

Ni u večeri jednog od najtežih poraza u karijeri Dejvid Mojs nije prihvatio ličnu odgovornost.
Mančester Junajted je u sredu uveče dramatično ispao iz Liga kupa, posle penal-poraza od Sanderlenda.
Većina ljubitelja fudbala pitala se u narednih pola sata da li je ovo dan kada će Mojs saopštiti kako priznaje poraz i napušta klupu „crvenih đavola“, ali je Mojs samo rekao – „To je fudbal“ i objasnio da su se igrači sami dogovorili ko će pucati penale.
Menadžer je na ulasku u salu za konferencije saopštio da neće odgovarati na pitanja o Huanu Mati, koji se pozdravio sa saigračima u Londonu i krenuo u Mančester, gde bi trebalo da prođe lekarske preglede u četvrtak. Klub do tog trenutka nije potvrdio ni da je poslao ponudu, iako je Čelsi objavio da je ponuda prihvaćena. "Nismo igrali dovoljno dobro. Imali smo šanse da prelomimo meč, ali to nismo učinili", rekao je Mojs. "Sanderlendu svaka čast, zasluženo idu u finale, ali mi smo izgledali kao da smo već na Vembliju sve do poslednjeg minuta". Junajted je dobio meč 1:0, posle 1:2 iz prvog meča. Po pravilima Liga kupa, taj ishod vodi u produžetke, ali se posle njih važi pravilo gola u gostima, pa neverovatni promašaju Čičarita i Januzaja u dodatnih 30 minuta nisu delovalli preterano opasno, jer bi i sa 1:0 Junajted išao u finale. "Razočaran sam, u finišu nismo igrali dobro. Oni nam nisu zadavali mnogo problema, imali smo sjajne šanse iz kontri, nismo ih iskoristili i to nas je koštalo. Ovo je fudbal, idemo dalje, oporavićemo se, i nastaviti", rekao je Mojs.
Onda je u 119. minutu De Hea napravio najveću grešku sezone i ispustio laganu loptu Bardslija, dovoljnu da gosti vide sebe na Vembliju. Usledio je poslednji napad Junajteda, tipični Čičaritov gol i penali. Umesto da ih pogodak u poslednjem minutu podigne, domaćini su oko Mojsa stajali bledi kao krpe, dok se u gostima video borbeni duh. Taj duh doneo im je samo dva pogotka u bizarnoj penal.seriji, ali je i to bilo dovoljno za tužni učinak domaćih - Flečer je dao gol, Velbek i Džouns su promašili, a Januzaju i Rafaelu je odbranio Vito Manone. "Igrači su između sebe odabrali ko će pucati penale. Ne smeta mi što se iskusniji, kao Evra ili Valensija, nisu ponudili. U idealnom svetu ovi igrači ih ne bi izvodili, ali nema razlike, loše smo šutirali", zaključio je Mojs. Posle pet nesupeha u 6 mečeva od početka 2014, njegov tim u sledeći utorak dočekuje Kardif, ekipu za koju bi u četvrtak trebalo da na pozajmicu pređe Vilfrid Zaha.
