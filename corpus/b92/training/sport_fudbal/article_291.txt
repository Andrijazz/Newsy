> Izvor: B92
> Datum: petak 10.01.2014.  
> Rubrika: sport_fudbal
> Naslov: Škuletić: Želim pobedu u derbiju
> Članak:

Petar Škuletić potpisao je četvorogodišnji ugovor sa šampionom Srbije Partizanom, gde je i počeo karijeru u omladinskim kategorijama..
Škuletić je zadužio dres sa brojem 32 i predstavljaće prvu opciju u napadu trenera Marka Nikolića.
"Sanjao sam da se jednoga dana vratim u Partizan i presrećan sam što mi se to ostvarilo. Bitno je da sam sada u Partizanu, gde želim titulu i pobedu u derbiju", rekao je Škuletić.
U svom prvom boravku u Partizanu nije stigao do prvog tima, a nakon dve sezone odigrane u Teleoptiku 2009. godine je otišao u austrijski LASK iz Linca. Sada ističe da se raduje se što će ponovo sarađivati sa Markom Nikolićem, koji ga je trenirao i u Vojvodini. "Ne kažem ovo zbog toga što je Nikolić u istoj prostoriji, stvarno mislim da je dobar trener, on me je i vratio u život, pružio mi šansu u Vojvodini. Nadam se da sam mu bar malo uzvratio i verujem da ću i u Partizanu opravdati njegovo poverenje", zaključio je Škuletić. On je dodao i da se nada da će u prolećnom delu sezone postići bar deset golova u novom klubu, koji je u ovom prelaznom roku pre Škuletića angažovao zadnjeg veznog Nikolu Drinčića i desnog beka Miroslava Vulićevića, a čeka se odgovor Branislava Trajkovića. Fudbaleri Partizana pripreme za prolećni deo sezone počeće u ponedeljak u sportskom centru Teleoptik u Zemunu.
