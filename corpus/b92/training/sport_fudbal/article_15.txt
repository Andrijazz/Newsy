> Izvor: B92
> Datum: sreda 1.01.2014.  
> Rubrika: sport_fudbal
> Naslov: Hejtinga novi Olerdajsov "čekić"
> Članak:

Defanzivac Evertona Džoni Hejtinga na pragu je prelaska u Vest Hem, a po svemu sudeći transfer će se dogoditi za nekoliko dana.
To je engleskim medijima rekao menadžer “Čekićara” Sem Olerdajs, koji je naveo da je dolazak 30-godišnjeg Holanđanina skoro gotova stvar.
“Imamo dozvolu Evertona i razgovori sa Hejtinginim agentima su u toku. Nadamo se da ćemo već za koji dan napraviti dogovor”, istakao je Olerdajs.
Reprezentativac Holandije ove sezone nije odigrao ni sekund u dresu "Karamela" u Premijer ligi, čak 16 mečeva je odgledao sa klupe, a jedine nastupe upisao je u Liga Kupu, protiv Stigenejdža i Fulama. U redovima Evertona je od 2009. godine, pre toga je proveo jednu sezonu u Atletiko Madridu, u koji je stigao iz matičnog Ajaksa. Član nacionalne selekcije je od 2004. godine, odigrao je 87 mečeva i postigao sedam golova.
