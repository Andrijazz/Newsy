> Izvor: B92
> Datum: sreda 22.01.2014.  
> Rubrika: sport_fudbal
> Naslov: Mata u Junajtedu za 40 mil. funti?
> Članak:

Čini se da će Huan Mata biti poslednji adut Dejvida Mojsa u pokušaju da spasi očajnu sezonu Mančester Junajteda.
Kako prenose ostrvski mediji, Junajted i Čelsi su postigli načelan dogovor u vezi transfera Španca vrednog 40 miliona funti.
Ipak, šampion tek treba da pošalje zvaničnu ponudu londonskom klubu, a dogovor zavisi od odgovora Mate. Španac je bio najbolji igrač Čelsija u prethodne dve sezone na Stamford Bridžu, ali je ove daleko od prve postave kod Žozea Murinja.
Samo tri puta je igrao 90 minuta, počeo tek 11 utakmica u Premijer ligi, a on naravno želi mnogo veću minutažu s obzirom da je predstojećeg leta Svetsko prvenstvo, a u reprezentaciji Španije žestoka konkurencija. Za Matu je tokom januara navodno bio zainteresovan i Pari Sen Žermen, dok bi Atletiko Madrid voleo da ga dovede na šestomesečnu pozajmicu, uz mogućnost otkupa kompletnog ugovora na leto. S druge strane, Junajtedu je očajnički potreban igrač koji će pokrenuti uspavanog diva, koji zaostaje čak 14 bodova za liderom Arsenalom.
