> Izvor: B92
> Datum: utorak 14.01.2014.  
> Rubrika: sport_fudbal
> Naslov: Odluka o povratku Lukovića u sredu
> Članak:

Konačna odluka o povratku Aleksandra Lukovića na Marakanu biće poznata definitivno u sredu.
Kako nezvanično saznaje B92 tada će čelnici Zenita i Gasproma, koji su još ranije izrazili spremnost da pomognu crveno-belima, reći konačno da ili ne.
Luković nije u planovima trenera Lučana Spaletija, ali ima ugovor na još šest meseci i pitanje je da li želi da se odrekne visokih primanja u Rusiji i vrati u Beograd.
Luković je u poslednje tri sezone odigrao svega 20 mečeva, nedavno je ruskim medijima rekao da mu je najvažnije da igra i zbog toga bi opcija povratka u Crvenu zvezdu mogla da bude realna.Prema našim nezvaničnim saznanjima Luković je sada za nijansu bliži povratku u Beograd. Luković je za Crvenu zvezdu nastupao od 2002. do 2006. godine. Ove sezone odigrao je samo tri utakmice i ukupno 60 minuta, a prošle je upisao 13 nastupa, tri puta bio među starterima i odigrao je 560 minuta. Povratkom Lukovića i uz sve izvesniji angažman Ognjena Vranješa crveno-beli bi oformili mnogo iskusniji štoperski tandem i  pozicije koje su bile ubedljivo najslabija tačka tima tokom jeseni.
