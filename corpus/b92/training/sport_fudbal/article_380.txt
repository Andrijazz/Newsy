> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Blater: Zeleno svetlo Kosovu
> Članak:

Svetska fudbalska federacija dozvolila je Kosovu da organizuje i igra prijateljske reprezentativne utakmice, uz određene restrikcije.
Vladajuće telo svetskog fudbala objavilo je da je odluku donela Komisija za hitna pitanja, na čelu sa Sepom Blaterom, i to posle sastanka sa čelnicima Fudbalskog saveza Srbije i Fudbalskog saveza Kosova u petak.
"Ova odluka predstavlja veliki podstrek razvoju fudbala na Kosovu i još jednom potvrdjuje izuzetnu moć koju naš sport ima da zbliži ljude", rekao je Blater. Odluka FIFA odnosi se na 200 članica tog tela širom sveta, ali njom nisu obuhvaćene reprezentacije i klubovi iz bivše Jugoslavije. Kosovo na tim mečevima neće moći da koristi nacionalne simbole, niti će biti dozvoljeno izvođenje himne. Na dresovima će stajati "Kosovo" uz simbol zvezde. Na taj način ispunjeni su određeni uslovi koje su tražili predstavnici Fudbalskog saveza Srbije, posle razgovora sa određenim ministarstvima Vlade Srbije. "Imamo određene dogovore, da se mogu igrati bez simbola, zastava, grba i himne, da na dresovima pored Kosova bude zvezdica i da naši klubovi koji se nalaze u severnom delu Kosova i enklavama nastave da igraju u okviru naših sistema i Saveza. Mi, takođe, ne dozvoljavamo da reprezentacija Kosova igra sa nacionalnim timovima iz bivše Jugoslavije u Prištini", istakao je Karadžić za B92 dan pre sastanka u Cirihu. Generalni sekretar Fudbalskog saveza Srbije Zoran Laković, s druge strane, u ponedeljak je rekao da je dogovor da se ništa ne komentariše dok ne bude zvanično. "Mi smo se dogovorili da ništa ne komentarišemo, iako je predsednik Karadžić vama dao ekskluzivu", rekao je za B92 Laković, "Mi smo se dogovorili da ništa ne komentarišemo dok se ne završi Odbor za hitna pitanja FIFA i dok se ne završi Izvršni komitet FIFA koji će biti početkom marta, to je zaključak sa sastanka. Ukoliko oni budu davali neke zaključke Odbora za hitna pitanja FIFA, tada ćemo i mi dati komentar, jer je dogovor da se ne komentariše ništa." Fudbalski savez Srbije i Evropska fudbalska unija ranije su sprečavali Blatera da dozvoli Kosovu da igra prijateljske utakmice, a poslednji pokušaj desio se u maju 2012. godine. Timovi sa Kosova moraće 21 dan unapred da najave domaće utakmica, a FIFA će o njima obaveštavati Fudbalski savez Srbije. "Bilo kakvo kršenje ovog dogovora automatski će povlačiti prekid sporazuma", navodi se u saopštenju. Ko bi mogao da se nađe u sastavu reprezentacije Kosova pročitajte u posebnoj vesti.
