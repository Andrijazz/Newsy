> Izvor: B92
> Datum: subota 4.01.2014.  
> Rubrika: sport_fudbal
> Naslov: Petković tužio Lacio zbog otkaza
> Članak:

Advokat otpuštenog trenera Lacija Vladimira Petkovića rekao je da će bosanskoheregovački stručnjak tužiti rimski klub, jer su mu nepravedno uručili otkaz.
"Dobili smo dopis da je Petković otpušten iz 'opravdanog razloga'. Žalićemo se na ovakvu odluku kluba, jer je pričinjena velika 
nepravda. Ranije ove nedelje predsednik udruženja trenera je konstatovao da moj klijent nije prekršio pravilo zbog kojeg su ga otpustili", rekao je Petkovićev advokat Pako D'Onfrijo.
Lacio je u subotu uručio otkaz Petkoviću pod izgovorom da je prekršio pravilo i da je potpisao ugovor s Fudbalskim savezom Švajcarske, čiju će reprezentaciju preuzeti nakon Svetskog prvenstva u Brazilu. Rimski klub je još od 25. decembra 2013. godine pokušavao na razne načine da sporazumno raskine saradnju sa Petkovićem, ali bosanski trener nije želeo da napusti klupu Lacija. "Lacio je Petkoviću u dopisu ponudio 100.000 evra odštete, a ne kako bi trebalo 600.000, koje bi zaradio do kraja ugovora, pa ćemo ih i zbog toga tužiti", kazao je D'Onfrijo. Petkovića je na mestu trenera zamenio Edi Reja, koji već nekoliko dana, od 30. decembra, vodi treninge Lacija.
