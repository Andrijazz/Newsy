> Izvor: B92
> Datum: utorak 7.01.2014.  
> Rubrika: sport_fudbal
> Naslov: Junajted izgubio i od Sanderlenda!
> Članak:

Mančester junajted nastavlja da tone. Ekipa Dejvida Mojsa poražena je u Sanderlendu sa 2:1 u prvom meču polufinala engleskog Liga kupa.
Nakon serije od šest pobeda u svim takmičenjima, ovo je bio treći uzastopni poraz za šampiona Engleske koji je sada izgubio i od poslednjeplasirane ekipe Premijer lige.
Domaći tim poveo je autogolom Gigsa u nadoknadi prvog poluvremena, izjednačio je kapiten Nemanja Vidić svojim prvim golom u sezoni u 52. minutu, ali 12 minuta kasnije Borini je sa penala postavio konačan rezultat.
Prethodno je Kleverli oborio Adama Džonsona, ali ostaje pitanje da li je prekršaj bio van ili u kaznenom prostoru. Bez obzira na to, Junajted je odigrao još jedan veoma loš meč, utakmica je bila prilično izjednačena, a domaći sastav iskoristio je očajnu formu šampiona i slavio je sasvim zasluženo. Junajtedu ostaje nada da će u revanšu na Old Trafordu uspeti da pobedi i izbori plasman u polufinale pošto je prethodno ispao iz FA kupa pre samo dva dana. Liga kup, polufinale: Sanderlend - Mančester junajted 2:1 Gigs 44ag, Borini 64p - Vidić 52 sreda: Mančester siti - Vest Hem Revanš utakmice igraju se 21. i 22. januara.
