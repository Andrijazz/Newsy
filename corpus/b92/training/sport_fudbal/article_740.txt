> Izvor: B92
> Datum: sreda 22.01.2014.  
> Rubrika: sport_fudbal
> Naslov: FIFA zabrinuta zbog Kuritibe
> Članak:

Generalni sekretar Svetske fudbalske federacije (FIFA) Žerom Valke zabrinut je zbog kašnjenja građevinskih radova na stadionima za Svetsko prvenstvo.
Valke je zabrinut zbog sporih radova na izgradnji stadiona u Kuritibi, rekavši da radovi "više nego kasne".
On je, ipak, izrazio uverenje da će stadion biti završen na vreme, istakavši da organizator do 18. februara mora da pokaže da je sposoban da na vreme završi posa, te odbio da garantuje da će se na njemu igrati utakmice Svetskog prvenstva.
"Očekujemo da će od danas krenuti sa ozbiljnim radom i da će nam do 18. februara reći da je sve u redu", rekao je Valke. Organizatori su naveli da je do odlaganja radova na stadionu, koji je 90 odsto završen, došlo zbog nedostatka finansijkih sredstava.
"Verujem da će Kuritiba biti jedan od domaćina Mundijala. To će biti težak porodjaj, ali ćemo na kraju dobiti bebu", rekao je Valke. Zamenik ministra sporta Luiš Fernandez rekao je da "nešto mora da se uradi" kako bi Kuritiba sigurno bila domaćin Mundijala. "Ovim tempom građevinskih radova, stadion neće biti završen na vreme", rekao je Fernandez i dodao da se očekuje da će u radovima učestvovati veći broj radnika, kako bi pokušali da završe posao na vreme. Svetsko prvenstvo održaće se od 12. juna do 13. jula u Brazilu. Prvu utakmicu u Kuritibi trebalo bi da odigraju aktuelni šampion Španija i Australija, 23. juna. Fudbalski savez Australije izrazio je zabrinutost zbog kašnjenja, zbog čega će kontaktirati FIFA za više informacija. "Ozbiljno smo zabrinuti zbog mogućnosti da se utakmica premesti iz Kuritibe, posebno zbog navijača koji su kupili karte za meč, ali i rezervisali avionske karte i hotele", navodi se u saopštenju.
