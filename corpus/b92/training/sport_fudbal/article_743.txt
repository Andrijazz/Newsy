> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Bez duela CZ – Osijek zbog navijača
> Članak:

Fudbalski klub Crvena zvezda ipak neće igati prijateljsku utakmicu protiv Osijeka na pripremama u Sloveniji.
Dva kluba trebalo je da se sastanu prvi put posle 23 godine, s obzirom da se pripremaju za prolećni deo sezone na istoj obali – Zvezda u Portorožu, a Osijek u istarskom Novigradu.
Međutim, informacija o mogućnosti susreta srpskog i hrvatskog kluba nije naišla na pozitivne reakcije, ni na jednoj navijačkoj strani.
Hrvatskom klubu je to trebalo da bude drugi prijateljski duel sa nekim srpskim klubom u prethodnih nekoliko godina, jer su u oktobru 2012. godine gostovali Vojvodini u Novom Sadu. Tom prilikom, uprava Novosađana zabranila je dolazak navijača gostiju, što je Osijek odobrio. Međutim, navijači hrvatskog kluba su iz protesta napravili transparent, i bojkotovali naredni ligaški meč svog tima. Osijek je tokom ratova devedesetih bio smešten u blizini fronta i tenzija između etničkih zajednica, kao i u drugim delovima istočne Slavonije i zapadnog Srema, i dalje su veoma izražene (setite se juniorskog Evropskog prvenstva u Vukovaru). Poslednji put Crvena zvezda i Osijek sastali su se u 22. maja 1991. godine, sedam dana pre nego što je Zvezda pokorila Evropu, a bilo je ubedljivih 5:1 za crveno-bele pred 70 hiljada gledalaca. Ovo je samo jedan u nizu pokazatelja da je regionalna fudbalska liga nešto što u skorijoj budućnosti neće biti moguće. Tim s "Marakane" odigrao je prvu prijateljsku utakmicu na pripremama u Sloveniji sa drugoligašem Ankarom. Zvezda je slavila sa ubedljivih 7:0, a trener Slaviša Stojanović izjavio je posle meča da je zadovoljan pristupom svog tima.
