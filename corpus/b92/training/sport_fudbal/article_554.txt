> Izvor: B92
> Datum: petak 17.01.2014.  
> Rubrika: sport_fudbal
> Naslov: Matić: Spreman sam da zaigram
> Članak:

Novi fudbaler Čelsija Nemanja Matić rekao je da je spreman da igra u predstojećoj utakmici protiv Mančester Junajteda u Premijer ligi.
Doskorašnji defanzivni vezni igrač Benfike je po drugi put stigao na Stamford Bridž, ovoga puta za sumu od 25 miliona evra.
"Trener mora da odluči, ali spreman sam. U treningu sam, pošto sam prošle nedelje igrao za Benfiku protiv Porta i neću imati problema", rekao je Matić.
Reprezentativac Srbije je u sredu potpisao petoipogodišnji ugovor sa Čelsijem. On se tako vratio u londonski klub u kojem se prvi put pojavio 2009. godine, međutim tada nije dobio pravu priliku, pa je u sklopu transfera za Davida Luiza iz engleskog kluba prešao u portugalskom Benfiku. "Čelsi ima veoma dobar tim i dobre mlade igrače. U narednih nekoliko godina klub će pokazati snagu. Naravno, potrebno nam je malo vremena, pošto je mladim igračima potrebno vreme da pokažu svoje kvalitete. Ali, Čelsi će biti jedan od najboljih timova Evrope", zaključio je Matić. Čelsi će u nedelju od 17 sati igrati na Stamford Bridžu protiv Mančester junajteda. Ekipa Žozea Murinja trenutno je treća na tabeli Premijer lige sa 46 bodova, dva manje od prvoplasiranog Arsenala, dok Junajted zauzima sedmo mesto sa 11 bodova zaostatka za Arsenalom.
