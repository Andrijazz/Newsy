> Izvor: B92
> Datum: utorak 14.01.2014.  
> Rubrika: sport_fudbal
> Naslov: Vidić: Pred nama je ključan period
> Članak:

Kapiten Mančester Junajteda Nemanja Vidić rekao je da ’crvenim đavolima’ predstoji ključan period posle kojeg će biti jasno kakve su im šanse u Premijer ligi.
Aktuelni šampion Engleske trenutno drži sedmo mesto na tabeli sa 37 bodova, 11 manje od vodećeg Arsenala.
"Moramo da pobeđujemo i sledećeg meseca ćemo tačno znati gde smo. Kraj januara i početak februara će pokazati kakve su nam šanse u Premijer ligi. U međuvremenu će se nastaviti i Liga šampiona. To je važan period za nas i želimo da ga prođemo uspešno", rekao je Vidić. Vidić je dodao da atmosfera u timu mora da bude dobra, uprkos tome što od dolaska novog menadžera Dejvida Mojesa ekipa ne postiže očekivane rezultate. "Pokušavam da budem primer ostalima, kako u svlačionici tako i na terenu. Imamo sreće jer posedujemo mnogo igrača koji su iskusni i zreli ljudi, oni će pomoći timu da ostvari zacrtane ciljeve", poručio je Vidić. Junajted je ispao iz FA kupa, u Liga kupu ga čeka revanš sa Sanderlendom, dok je prošao dalje u Ligi šampiona i u osmini finala ga očekuje dvomeč sa Olimpijakosom.
