> Izvor: B92
> Datum: utorak 14.01.2014.  
> Rubrika: sport_fudbal
> Naslov: Kasalica oprostio dug i otišao
> Članak:

Filip Kasalica definitivno napušta redove Crvene zvezde, a pre odlaska u Rusiju oprostio je ’crveno-belima’ dug od 170.000 evra.
Kasalica je sve dogovorio sa Mordovijom, prvoplasiranim timom druge lige Rusije, i ostalo je samo da prođe preglede i potpiše ugovor.
Doskorašnji napadač ’crveno-belih’ u Rusiju je otputovao u utorak uveče, a ako prođe preglede, klub iz Ljutice Bogdana će dobiti 250.000 evra obeštećenja za njega.
Kasalica je na "Marakanu" stigao u januaru 2012. godine i od tada je odigrao 65 utakmica i postigao 12 golova. U prvo vreme je stalno bio starter, ali je ove sezone izgubio mesto u prvom timu, zbog čega se i odlučio da napusti Zvezdu. Mordovija je prošle sezone igrala u Premijer ligi Rusije, ali je ispala iz elite i sada je na dobrom putu da se vrati među najbolje. Posle 24 kola drži prvo mesto na tabeli sa 55 bodova, devet više od Alanje, koja ima i utakmicu manje. Klub je iz Saranska, koji se nalazi oko 600 kilometara od Moskve. Taj grad je ujedno jedan od kandidata za domaćina Svetskog prvenstva 2018. godine, koje će biti održano u Rusiji.
