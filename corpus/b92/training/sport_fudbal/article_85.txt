> Izvor: B92
> Datum: subota 4.01.2014.  
> Rubrika: sport_fudbal
> Naslov: Levandovski konačno Bajernov!
> Članak:

Poljski napadač Robert Levandovski potpisao je petogodišnji ugovor sa šampionom Nemačke Bajernom iz Minhena.
Levandovski je prošao preglede i potpisao do 2019. godine, a Bajernov dres nosiće od sledeće sezone.
Predsednik Bavaraca Karl Hajnc Rumenige rekao je da je veoma zadovoljan novim transferom.
"Drago nam je što smo uspešno realizovali ovaj transfer. Levandovski je jedan od najboljih napadača na svetu i biće veliko pojačanje za Bajern. Takođe, srećni smo što je ugovor potpisan na pet godina", rekao je Rumenige. Posle medicinskih pregleda kod klupskog doktora Hans-Vilhelma Miler-Volfarta, napadač Borusije Dortmund potpisao je ugovor u pratnji svojih savetnika Cezarija Kučarskog i Malika Bartela. On je već od prvog januara mogao kao slobodan igrač da pregovara sa bilo kojim klubom jer mu ugovor sa Dortmundom ističe na leto, a dogovor sa gigantom iz Minhena postignut je veoma brzo. Finansijski detalji ugovora nisu objavljeni, ali mediji spekulišu da će Poljak primati oko 11 miliona evra godišnje. Prvi napadač aktuelnog šampiona Nemačke i Evrope je Hrvat Mario Mandžukić, ali će konkurencija u špicu napada sada biti znatno pojačana. Ipak, agent hrvatskog reprezentativca nije preterano zabrinut. "On takođe može igrati zajedno sa Mandžukićem", rekao je agent, na šta se nadovezao i njegov klijent Mario Mandžukić: "Nisam zabrinut, ne mogu ništa da uradim povodom toga. Uvek su dobri igrači dolazili u Bavarsku." Levandovski je drugi igrač koji je iz Borusije prešao u Bajern za manje od godinu dana, pre toga je Mario Gece plaćen 37 miliona evra. Levandovski je od dolaska u Borusiju 2010. postigao 65 golova, uključujući i het-trik u finalu Kupa protiv Bajerna pre dve godine. On je za reprezentaciju Poljske odigrao 56 utakmica i dao 18 golova.
