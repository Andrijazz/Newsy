> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Stadion u Sao Paulu 97% spreman
> Članak:

Organizatori Svetskog prvenstva u Brazilu izjavili su da je stadion u Sao Paulu na kojem će biti održana ceremonija otvaranja 12. juna skoro spreman.
Ta izjava zvaničnika dolazi iako radovi na tom stadionu nisu nastavljeni pošto se u novembru srušio krov i ubio dvojicu radnika.
"Stadion je 97 odsto spreman", rekao je Andreš Sančez, bivši predsednik Korintijansa, koji nadgleda izgradnju "Korintijans arene", "Neke stvari su i dalje na čekanju zbog nesreća, ali smo dobili zeleno svetlo i do kraja meseca ćemo ukloniti oštećene delove. Stadion ćemo predati 15. aprila". Svetska fudbalska federacija u ponedeljak je izrazila zadovoljstvo napretkom u izgradnji stadiona, iako je generalni sekretar Žerom Valke naglasio da je stadion Sao Paulu trebalo da bude završen još prošlog meseca. "Zadovoljni smo onim što smo videli. Dosta je urađeno, treba još dosta toga da se uradi na mestu nesreće, ali smo uvereni da sve ide po planu", rekao je Valke. Stadion u Sao Paulu je jedan od najskupljih na kojima će se igrati Svetsko prvenstvu, a radovi na njemu su poslednji počeli. Radovi na njemu su stopirani posle smrti radnika, a deo od 420 tona je i dalje tamo gde je pao, naslonjen na tribine.
Upitan kako stadion može da bude 97 odsto spreman, kada je veliki deo krova evidentno oštećen, glavni inženjer Federiko Barbosa je rekao da su oštećenja manja. "U pitanju je mali deo. Sve ostalo je urađeno ili su radovi pri kraju", rekao je Barbosa. Problemi sa stadionu u Sao Paulu su samo jedni u nizu za domaćina Svetskog prvenstva, pošto je trebalo da šest stadiona bude gotovo do decembra, a nijedan nije bio spreman do tada. Preostalih šest završeno je prošle godine i na njima su igrani mečevi Kupa konfederacija. Problemi sa javnim prevozom u pojedinim gradovima takođe zadaju muke organizatorima, a postoji zabrinutost i da novi terminali na pojedinim aerodromima neće biti gotovi na vreme. Valke je istakao da će o drugim gradovima domaćinima pričati kada ih poseti, on posle Sao Paula putuje u Kuijabu, potom u Kuritibu, a u sredu će biti u Natalu, na otvaranju stadiona "Arena das Dunas". On je, takođe, istakao da će svakog meseca do početka Svetskog prvenstva provoditi barem po nedelju dana u Brazilu. Svetsko prvenstvo počinje 12. juna utakmicom između Brazila i Hrvatske i trajaće do 13. jula.
