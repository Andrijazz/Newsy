> Izvor: B92
> Datum: petak 10.01.2014.  
> Rubrika: sport_fudbal
> Naslov: Jelavić prelazi u Hal, želi na SP
> Članak:

Fudbalski klub Hal objavio je da je dogovorio transfer hrvatskog fudbalera Nikice Jelavića iz Evertona.
28-godišnji Jelavić bi tokom vikenda trebalo da prođe lekarske preglede i dogovori lične uslove dogovora.
Da bi Jelavić mogao da napusti Everton bilo je poznato već neko vreme, pošto je menadžer tog kluba Roberto Martines istakao da će ga pustiti ukoliko dođe dobra ponuda da bi hrvatskom fudbaleru omogućio da se izbori za mesto u timu pred Svetsko prvenstvo u Brazilu.
S druge strane, menadžer Hala Stiv Brus je istakao da mu je tokom januarskog prelaznog roka prioritet dovođenje napadača, a izgleda da je taj cilj ispunjen dovođenjem Jelavića. Tigrovi su se ove sezone vratili u Premijer ligu i trenutno su na desetom mestu na tabeli. Međutim, Brus je istakao da nije mnogo zadovoljan golgeterskim učinkom svojih igrača, pošto su na 20 mečeva postigli 22 gola, od toga šest u trijumfu nad Fulamom sa 6:0. U ovom trenutku najbolji strelac Hala je Robi Brejdi, sa tri pogotka. Jelavić je u redove Evertona došao iz Rendžersa pre dve godine i te sezone je postigao devet golova na 13 mečeva u Premijer ligi. Međutim, tokom cele prošle godine je postigao dva gola i zbog toga je završio u senci Romelua Lukakua, koji je Martinesova prva opcija u napadu. Hrvatski fudbaler je prethodno u dresu Rendžersa, u koji je stigao 2010. iz Rapida, odigrao 55 mečeva i postigao 36 golova.
