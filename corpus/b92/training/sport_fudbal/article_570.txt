> Izvor: B92
> Datum: subota 18.01.2014.  
> Rubrika: sport_fudbal
> Naslov: Stojković: Imam mnogo opcija...
> Članak:

Reprezentativni golman Vladimir Stojković i dalje ne zna u kom klubu će nastaviti karijeru, ali se nada da će uskoro pronaći angažman u inostranstvu.
Još letos se govorilo da će on napustiti srpski fudbal, Partizan je već tada doveo zamenu, Milana Lukača koji se povredio pa je Stojković vraćen u tim.
"Ima toliko kombinacija u opticaju, pa sada ništa konkretno ne mogu da vam kažem. Gledam gde će mi biti lepo i gde ću moći dugo da se bavim fudbalom", rekao je Stojković.
Najbolji igrač za 2013. godinu u izboru navijača Partizana i dalje trenira sa "crno-belima", ali se sada nada da mu se neće ponoviti situacija od prošlog leta kada mu je propao transfer u Tursku. "Ovoga puta razgovaram sa ozbiljnim ljudima i više ne ulazim u kontakt sa svima. Za Partizan nema zime, ima dobre golmane na raspolaganju i trener Nikolić ne može da pogreši u izboru. Imamo bod prednosti, doveli smo pojačanja koja su nam bila potrebna, tako da se nadam odbrani titule", smatra Stojković. Na opasku novinara da je o Partizanu govorio u prvom licu množine što bi ostavilo mogućnost ostanka u "crno-belom" dresu, negativno je odgovorio. "Kad kažem: 'doveli smo' pričam o svom klubu, sigurno neću reći: 'doveli ste'. A ja sigurno odlazim", zaključio je Stojković. Čuvar mreže rođen 1983. godine karijeru je startovao u Crvenoj zvezdi, a inostranu karijeru je gradio u Nantu, Viteseu, Sportingu, Hetafeu i Viganu, pre nego što je 2010. godine stigao u Partizan.
