> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Pomirili se Ronaldo i Blater
> Članak:

Portugalski internacionalac i napadač Real Madrida Kristijano Ronaldo potvrdio je da je razgovarao telefonom sa predsednikom FIFA Sepom Blaterom.
Kristijano je bio ljut na prvog čoveka FIFA, posle sramnog imitiranja njegove malenkosti gostujući na prestižnom Oksford univerzitetu.
"To je sada završena priča. Imali smo telefonski razgovor i rekli smo sve što smo imali da kažemo, tako da je sada sve u redu", rekao je Ronaldo uoči svečanosti proglašenja najboljeg fudbalera sveta u Cirihu.
Blater je tom prilikom hvalio 'večitog' rivala Ronalda Lionela Mesija, dok je bivšeg igrača Sportinga I Mančester Junajteda ismevao i nazivao komandantom. Pored fenomenalnog Portugalca,među kandidatima se nalaze još Argentinac Lionel Mesi I Francuz Frank Riberi, a Rio Ferdinad je zapretio da će "trčati go po ulici" ako njegov bivši saigrač ne dobije nagradu.
