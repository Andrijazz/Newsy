> Izvor: B92
> Datum: petak 17.01.2014.  
> Rubrika: sport_fudbal
> Naslov: Teves: Fali mi još Liga Evrope
> Članak:

Fudbaler torinskog Juventusa Karlos Teves smatra da “Stara dama” ove sezone može da osvoji i Seriju A i Ligu Evrope.
Juve je ove sezone u Ligi šampiona zauzeo treće mesto u grupi, na proleće će igrati u Ligi Evrope i nada se borbi za trofej.
"Razmišljamo o trofejima u oba takmičenja. Osvajao sam titule u Argentini, Brazilu i Engleskoj. San mi je da sa Juventusom ispišem stranice istorije. Jedino što mi nedostaje je Liga Evrope", rekao je Teves.
Rival "Stare dame" u šesnaestini finala biće turski Trabzon. Ekipa iz Torina ubedljivo vodi na tabeli Serije A sa osam bodova više od drugoplasirane Rome. "Nažalost, trka nije gotova. Imamo još mnogo teških gostovanja - Napoliju, Romi, Laciju, Milanu i Udinezeu", dodao je argentinski fudbaler. Teves je prošle godine prešao iz Mančester Sitija u Juventus, a do sada je za "crno-bele" dao 11 golova na 19 prvenstvenih mečeva.
