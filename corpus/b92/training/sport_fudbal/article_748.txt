> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: 'Sedmica' Zvezde u Sloveniji
> Članak:

Fudbaleri Crvene zvezde ubedljivom pobedom otvorili su pripreme u Sloveniji, pošto su savladali Ankaran, ekipu iz druge lige, rezultatom 7:0.
Milunović je postigao jedini gol u prvom poluvremenu, dok su u drugom delu igre redom pogađali Mihajlović, Pečnik, Ninković, Petković, Dauda i Milijaš.
U prvom pripremnom meču koji je odigrala na ’Marakani’, Zvezda je minimalnim rezultatom izgubila od Sloge iz Petrovca na Mlavi.
Izabranici Slaviše Stojanovića počeli su veoma ofanzivno, a najkonkretniji bio je upravo Milunović. Mladi reprezentativac je u prvih pet minuta imao dva solidna šuta, jedan glavom iz peterca i drugi sa 18 metara, ali je golman Ankarana dobro reagovao. Prvu veliku šansu Zvezda je propustila u 12. minutu, kada je Mihajlovića u situaciji 1 na 1 stigao štoper domaćih i omeo ga pri šutu. Ipak, samo šest minuta kasnije viđen je jedini pogodak u dosadašnjem delu meča. Nakon odličnog prodora Lazovića koji je na ovoj utakmici kapiten, usledila je asistencija za Milunovića koji iz neposredne blizine trese mrežu Ankarana. Stojanović je napravio prvu izmenu posle pola sata, Ožegović je ušao umesto Milana Jokića. Do kraja poluvremena nije bilo većih uzbuđenja pa se na odmor otišlo minimalnom prednošću Crvene zvezde.
Drugo poluvreme počelo je drugim golom za Crvenu zvezdu, u 48. minutu pogodio je Stefan Mihajlović. Nakon akcije Nenadića i Ožegovića, lopta je došla do Mihajlovića koji je udarcem iz skoka pogodio gol Kopriveca. Posle gola Slaviša Stojanović odlučio je da uvede sve igrače sa klupe, pa je tako napravio devet izmena u 51. minutu. U igru su ušli Rajković, Krneta, Mijailović, Gogić, Milijaš, Ninković, Pečnik, Kasalica i Dauda. Samo osam minuta pošto je ušao na teren Filip Kasalica je dobio direktan crveni karton zbog protesta upućenom glavnom sudiji koji nije svirao prekršaj. Ipak, to nije mnogo uticalo na srpsku ekipu koja je dva minuta kasnije povela sa 3:0. Nakon duplog pasa Pečnika i Daude, slovenački reprezentativac je sa 12 metara pogodio suprotan ugao gola. U sledećem napadu novi gol Zvezde, Miloš Ninković povisio je na 4:0. Posle nove asistencije Abiole Daude, Ninković je loptu sproveo u mrežu za ubedljivo vođstvo 'crveno-belih'. Srpska ekipa je nastavila sa napadima, pokušavali su sa svih strana, da bi peti pogodak pao u 78. minutu. Pečnik je centrirao sa desne strane, stvorila se velika gužva u kojoj se najbolje snašao Petković, i sa 10 metara pogodio. Tri minuta kasnije Dauda je povisio na 6:0, posle odlične asistencije Ninkovića. Konačan rezultat postavlja Nenad Milijaš, a bivši reprezentativac Srbije pogodio je glavom posle novog centaršuta Pečnika. Sastavi: Crvena zvezda: Vesić (Rajković51'), Petković, Lazić, Martinović (Krneta 51'), Nenadić (Mijailović 51'), Jokić (Ožegović 31) (Gogić 51'), Kovačević (Milijaš 51'), Savićević (Ninković 51'), Milunović (Pečnik 51'), Lazović (Kasalica 51') i Mihajlović (Dauda 51') Ankaran: Koprivec, Kolarić, Pahor, Vidaković, Klun, Reja, Vukelić, Mihalić, Božić, Zemljak i Burkić
