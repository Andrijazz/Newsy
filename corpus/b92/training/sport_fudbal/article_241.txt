> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Tole za B92: Stop za Kosovo – SFRJ
> Članak:

Predsednik Fudbalskog saveza Srbije Tomislav Karadžić rekao je da neće dozvoliti da Kosovo igra sa nekom od bivših reprezentacija Jugoslavije u Prištini.
U petak od 10 časova u Cirihu će biti održan sastanak između delegacije vladajućeg tela srpskog fudbala, čelnicima Svetske fudbalske federacije i predstavnicima Fudbalskog saveza Kosova. Glavna tema tog razgovora biće mogućnosti da kosovske selekcije dobiju ‘zeleno svetlo’ za odigravanje prijateljskih utakmica.
"Kosovska strana traži sve, da igra međunarodne prijateljske i zvanične utakmice, ali se mi sa tim apsolutno nećemo složiti. Ako bi se takva odluka donela sigurno je da bi Sud u Lozani imao dosta posla. Prema tome, ti njihovi zahtevi ne mogu biti prihvaćeni i ne verujem da će se u petak nešto radikalno po tom pitanju promeniti", rekao je Karadžić za B92. Karadžić je za B92 pojasnio kakav stav će imati delegacija Fudbalskog saveza Srbije koju predvode on i generalni sekretar Zoran Laković. "Naš stav će biti rezultat razgovora koje smo imali sa određenim ministarstvima. Mi imamo okvir za te razgovore napismeno od ministarstava, tu smo se dogovorili šta mi možemo da prihvatimo, mi ćemo sa tim stavovima izaći na sastanku, iz tih okvira nećemo izlaziti i što je najvažnije treba reći da se nadamo da će to što mi tražimo biti prihvaćeno. Mi, takođe, ne dozvoljavamo da reprezentacija Kosova igra sa nacionalnim timovima iz bivše Jugoslavije u Prištini", naglasio je Karadžić. Prvi čovek srpskog fudbala istakao je da će sve strane imati određene zahteve, ali da naša delegacija želi da omogući da se na Kosovu igra fudbal. "Radi se o prijateljskim utakmicama njihovih reprezentativnih selekcija i klubova. Prijateljske utakmice su već duže vreme na dnevnom redu, što se tiče zvaničnih zna se da kosovske reprezentacije i klubovi ne mogu da se takmiče sve dok Kosovo ne bude priznato od strane Ujedinjenih nacija. Oko prijateljskih utakmica, imamo određene dogovore, da se mogu igrati bez simbola, zastava, grba i himne, da na dresovima pored Kosova bude zvezdica i da naši klubovi koji se nalaze u severnom delu Kosova i enklavama nastave da igraju u okviru naših sistema i Saveza. Mi ćemo tražiti to, ne znamo da li će biti prihvaćeno, s tim da ćemo na taj način omogućiti da ljudi igraju fudbal", istakao je Karadžić.
