> Izvor: B92
> Datum: nedelja 12.01.2014.  
> Rubrika: sport_fudbal
> Naslov: "Vidljiv je Gvardiolin rukopis"
> Članak:

Doskorarašnji menadžer Totenhema Andre Viljas-Boaš rekao je da trener minhenskog Bajerna Pep Gvardiola može da ponovi uspehe tog kluba iz 2013. godine.
Bavarci su prošle godine pod vođstvom Jupa Hajnkesa osvojili "triplu krunu".
Nekadašnji trener bavarskog kluba Hajnkes je u prošloj sezoni osvojio Bundesligu, nacionalni kup i Ligu šampiona, ali portugalski stručnjak veruje da Pep Gvardiola može da ga nadmaši.
"Sasvim je vidljiv Gvardiolin rukopis u igri Bajerna. On ima jedinstven pogled na fudbal i ostavlja iza sebe veliku zaostavštinu. Njegovo razmišljanje se uklapa sa klupskim. Kada ga gledate na terenu, možete da vidite sa kakvim intezitetom daje instrukcije igračima. Prošle godine Hajnkes je osvojio sve trofeje i to su ciljevi u ovoj, siguran sam da Pep može da opravda i prevelika očekivanja", rekao je Viljas Boaš za portugalski "Rekord". Gvardiola je već sa Bavarcima osvojio Superkup Evrope i Svetsko klupsko prvenstvo. Bajern se nalazi na prvom mestu na tabeli Bundeslige sa 44 boda, sedam više od drugoplasiranog Bajer Leverkuzena i 11 od treće Borusije iz Menhengladbaha.
