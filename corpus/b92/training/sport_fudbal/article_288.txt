> Izvor: B92
> Datum: petak 10.01.2014.  
> Rubrika: sport_fudbal
> Naslov: Junajted i Liverpul protiv istorije
> Članak:

Mančester Junajted pokušaće da izbegne najgori start godine u poslednjih pola veka, a Liverpul da okonča neosvojivost Britanije, u 21. kolu Premijer lige.
Dejvid Mojs je pod velikim pritiskom posle tri poraza u 2014. godini pred gostovanje Svonsija, koji je pre samo sedam dana slavio na Old Trafordu.
Liverpul gostuje Stouku koji je poražen samo jednom ove sezone na svom terenu. Derbi će se igrati u Njukaslu gde gostuje Mančester Siti, lider Arsenal ide kod Aston Vile, a Hal Siti čeka Čelsi.
Totenhem igra mali gradski derbi protiv Kristal Palasa, Sautempton dočekuje Vest Bromvič Albion, Norič putuje kod Evertona, dok Kardif Siti čeka Vest Hem Junajted.
Meč kola će verovatno biti duel Junajteda i Svonsija na Old Trafordu, gde su Velšani slavili pre samo nedelju dana u FA kupu. Menadžer šampion Dejvid Mojs je pod velikim pritiskom jer bi u slučaju novog poraza to bilo prvi put od 1961. godine da je Junajted vezao četiri neuspeha. "Crveni đavoli" već imaju najgori start godine u poslednjih 40 sa tri uzastopna poraza. "Igrali smo često dobro, ali su stvari išle loše po nas, odluke su bile loše po nas. Moramo biti konkretniji u poslednjoj trećini terena. Sve statističke stvari su dobre, ali nismo mnogo golova dali", istakao je Mojs najveću slabost svog tima. Junajted će ponovo biti lišen pomoći svoja dva najbolja igrača, Vejna Runija i Robina van Persija, a Mojes je istakao da je prioritet da budu spremni za derbi sa Čelsijem.
Gledajući status na tabeli, derbi će biti okršaj Njukasla i Mančester Sitija na Sent Džejms Parku. "Svrake" su u igri za Ligu šampiona, dok "građani" ne žele da izgube korak za liderom Arsenalom. "U dobroj smo poziciji, ali tek je sredina sezone. Važno je dobro završiti sezonu. Očekuje nas važno gostovanje jer će biti velika borba za titulu između četiri-pet klubova. Važno je da nastavimo sa dobrim rezultatima", rekao je menadžer Sitija Manuel Pelegrini. Liverpul ima jedan od najboljih startova sezone u poslednjih 20 godina, a sve je počelo pobedom nad Stoukom u prvom kolu. Gosti su tada imali šansu da u finišu iz penala stignu do boda, ali je Simon Minjole odbranio, i počela je sjajna jesen "redsa". "Mislim da je to bio početak stvaranja identiteta ovog tima i timskog duha koji imamo. To nas prati sve vreme, i raste iz nedelje u nedelju. Osećam da svakog dana sve više postajemo tim", rekao je menadžer Liverpula Brendan Rodžers pred gostovanje u Stouku za vikend.
Liverpul nije slavio u ligi na Britaniji od novembra 1984. godine. "To je teško mesto za ostvarivanje dobrog rezultata, a ni rekord Liverpula tu nije baš najbolji. Nismo bili dobri ni prošle sezone. Čak i u najboljoj formi je teško igrati kod njih, a njihov ovosezonski učinak to pokazuje. Teško je igrati svoj fudbal tamo, ali mi idemo na bodove", rekao je Rodžers. "Redsi" su u odličnoj formi, dobili su pet od poslednjih sedam mečeva u Premijer ligi, ali opet gostuju ekipi koja je poražena samo jednom na svom terenu ove sezone. Premijer liga, 21. kolo: 13:45 Hal Siti - Čelsi 16:00 Kardif Siti - Vest Hem Junajted 16:00 Everton - Norič Siti 16:00 Sautempton - Vest Bromvič Albion 16:00 Totenhem Hotspur - Kristal Palas 18:30 Mančester Junajted - Svonsi Siti Nedelja: 15:05 Njukasl Junajted - Mančester Siti 17:10 Stouk Siti - Liverpul Ponedeljak: 21:00 Aston Vila - Arsenal Tabela: 1. Arsenal 20 14 3 3 39:18 45 2. Mančester Siti 20 14 2 4 57:23 44 3. Čelsi 20 13 4 3 38:19 43 4. Liverpul 20 12 3 5 46:23 39 5. Everton 20 10 8 2 32:19 38 6. Totenhem 20 11 4 5 24:25 37 7. Mančester Junajted 20 10 4 6 33:24 34 8. Njukasl Junajted 20 10 3 7 29:25 33 9. Sautempton 20 7 6 7 26:23 27 10. Hal Siti 20 6 5 9 22:25 23 11. Aston Vila 20 6 5 9 19:25 23 12. Stouk Siti 20 5 7 8 19:30 22 13. Svonsi Siti 20 5 6 9 26:28 21 14. Vest Bromvič Albion 20 4 9 7 23:27 21 15. Norič Siti 20 5 5 10 17:33 20 16. Fulam 20 6 1 13 21:42 19 17. Kardif Siti 20 4 6 10 15:32 18 18. Kristal Palas 20 5 2 13 13:29 17 19. Vest Hem 20 3 6 11 19:30 15 20. Sanderlend 20 3 5 12 15:33 14
