> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Subotić neće ponovo ‘pod nož’
> Članak:

Fudbaler Borusije iz Dortmunda Neven Subotić neće morati ponovo da bude operisan posle teške povrede kolena.
Subotiću je početkom novembra stradao intraartikularni ligament kolena desne noge, nekoliko dana kasnije je operisan, a još tada je bilo poznato da će se u januaru znati da li će srpski fudbaler ponovo morati ‘pod nož’.
Srpski fudbaler je dobio dobre vesti od lekara i treneru Jirgenu Klopu će biti na raspolaganju već za pripreme pred početak sezone 2014/15. "Dobio sam dobre vesti od doktora. Neće biti druge operacije", napisao je Subotić na društvenoj mreži Instagram. Subotić je povredu doživeo posle duela sa Ivicom Olićem, a tada je još bilo poznato da je sezona za njega gotovo izvesno gotova. Razlog za to je što oporavak kod takvih povreda traje oko pola godine.
