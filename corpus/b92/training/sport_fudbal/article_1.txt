> Izvor: B92
> Datum: sreda 1.01.2014.  
> Rubrika: sport_fudbal
> Naslov: Mojs: Kako Veb nije video penal?
> Članak:

Fudbaleri Mančester Junajteda zabeležili su i šesti poraz u Premijer ligi, ali uprkos tome menadžer Dejvid Mojs smatra da su njegovi puleni dobro igrali.
Škotski stručnjak za poraz od Totenhema rezultatom 2:1 krivi lošu sreću i čvrsto je uveren da je na Adnanom Januzajem napravljen prekrašaj u kaznenom prostoru.
"Veoma dobro smo igrali, a ta situacija je trebalo da izgleda ovako, crveni karton golmanu i jedanaesterac za nas. Neverovatno mi je da sudija Hauard Veb nije doneo takvu odluku“, rezigniran je Mojs.
Ovaj neuspeh još više je odaljio "crvene đavole" od šampionskih ambicija, jer trenutno zauzimaju sedmo mesto na tabeli sa 34 boda, čak 11 manje od lidera Arsenala. "Dobro smo se branili, imali smo i nekoliko dobrih kontranapada. Kada smo imali dva gola zaostatka igrači su počeli sjajno da se bore i nisu zaslužili poraz. Ali tako je kako je i nije neophodno da gledamo u tabelu", zaključio je Mojs. U ostalim mečevima 20. kola pobede su zabeležile ekipe Mančester Sitija, Arsenala, Fulama, Liverpula, Čelsija, Aston Vile i Vest Bromvič Albiona.
