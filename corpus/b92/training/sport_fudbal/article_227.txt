> Izvor: B92
> Datum: sreda 8.01.2014.  
> Rubrika: sport_fudbal
> Naslov: OGS doveo dvojicu Norvežana
> Članak:

Kardif Siti objavio je u sredu da su u klub stigla prva dva pojačanja ovog januara – Norvežani Magnus Volf Ejkrem i Mats Meler Deli.
Velški klub je na samom kraju 2013. doveo na klupu Olea Gunara Solšera, koji odlično poznaje oba fudbalera.
Ejkrem i Deli prošli su školu Mančester Junajteda u vreme kada je “ubica dečjeg lica” bio na čelu rezervnog tima na Old Trafordu, a zatim ih je Ole sa sobom odveo u Molde, koji je doveo do dve vezane titule prvaka Norveške.
Ejkrem (23) je bio u oba šampionska tima kluba iz rodnog grada, a tokom leta je prešao u holandski Herenven, odakle je u Kardif stigao za 2 miliona funti. Standardni je norveški reprezentativac, sa 13 nastupa u poslednje dve godine. Detalji Delijevog transfera nepoznati, dok se administrativni detalji ne reše u narednih nekoliko sati. Deli (18) je važio za jednog od najvećih talenata u Junajtedovoj školi, a u Molde je stigao prošlog leta. Već je debitovao za seniorsku reprezentaciju. Posle 20 kola Kardif zauzima 17. mesto na tabeli Premijer lige sa 18 bodova, jednim više od crte.
