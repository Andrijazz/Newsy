> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Miler: Šta ću Realu ili Barseloni?
> Članak:

Fudbaler minhenskog Bajerna Tomas Miler rekao je da ne vidi nijedan razlog zbog kojeg bi otišao iz redova prvaka Evrope u Barselonu ili madridski Real.
Mediji u Španiji u poslednje vreme spekulišu da bi reprezentativac Nemačke mogao na leto da pojača jednog od španskih velikana.
"Real Madrid? Bilo je dosta spekulacija o mojoj budućnosti u poslednje vreme. Ništa od toga nije tačno. Naravno, dobar je osećaj kada vas povezuju sa takvim klubovima iz inostranstva. U ovom trenutku ne vidim nijedan razlog da napuštam Bajern", rekao je Miler za Bild. On je u dosadašnjem toku sezone za Bajern odigrao 16 prvenstvenih mečeva i postigao sedam golova. Milerov sadašnji ugovor sa prvakom sveta, Evrope i Nemačke ističe u leto 2017. godine.
