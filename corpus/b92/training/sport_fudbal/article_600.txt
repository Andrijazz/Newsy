> Izvor: B92
> Datum: subota 18.01.2014.  
> Rubrika: sport_fudbal
> Naslov: De Brujne zvanično u Volfsburgu
> Članak:

Nemački Volfsburg angažovao je dosadašnjeg krilnog igrača Čelsija Belgijanca Kevina de Brujna na period od pet godina, saopštio je nemački klub.
22-godišnji De Brujne, koji je prošlu sezonu proveo na pozajmici u Verderu iz Bremena, treniraće već od subote sa svojim novim saigračima.
“Želim da dam doprinos povratku kluba na međunarodnu scenu”, rekao je De Brujne.
Transfer De Brujna u Volfsburg po izveštajima lokalnih medija vredan je oko 20 miliona evra, iako klub nije objavio detalje o finansijskoj strani ugovora. Volfsburg, koji je 2009. bio nemački šampion, trenutno je peti u Bundesligi. "Dovođenje Kevina je definitivno kvalitativno pojačavanje tima. Radi se o igraču izvanrednih kvaliteta i srećan smo što se on odlučio za Volfsburg", rekao je trener Volfsburga Diter Heking. De Brujne je bio starter samo na prvoj utakmici ove sezone za Čelsi u avgustu u pobedi nad Hal Sitijem sa 2:0. De Brujne je u Čelsi došao u leto 2012. godine iz Genka. Za reprezentaciju Belgije odigrao je 18 utakmica i postigao četiri gola.
