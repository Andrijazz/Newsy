> Izvor: B92
> Datum: petak 3.01.2014.  
> Rubrika: sport_fudbal
> Naslov: Simulanti: Bejl, Nando, Luis, Adnan
> Članak:

Varanje na fudbalskim terenima prva je velika tema medija i institucija u 2014. godini, posebno na Ostrvu.
Još pre nekoliko godina konzervativniji među fudbalskim stručnjacima u Engleskoj optužili su sve brojnije strance da su doneli tu lošu naviku u Premijer ligu.
Ne tako davno internetom su kružili snimci “priprema” italijanske reprezentacije, koje su se sastojale iz simultanog padanja, a Barselonine igrače mnogi već godinama optužuju da su u glumi jioš bolji nego u fudbalu.
U raspravu se uključio i Sep Blater, uobičajeno lucidnim predlogom, a u Premijer ligi debata je u punom jeku. Od 2008. do danas u tom takmičenju najčešće je zbog padanja kažnjavan Garet Bejl, kojem ni 7 žutih kartona nije uticalo na smanjenje cene. Zlobnici bi rekli da je to posledica činjenice da je prodat u Primeru, a španski fudbal je poznat po slobodnom shvatanju etike. Bejl je do te mere bio pod pritiskom zbog padanja, da su u nekoliko navrata sudije propuštale da sude očigledne prekršaje nad njim. Drugi na listi je Španac - Fernando Tores, kojeg su sudije upisivale u beležnicu zbog foliranja i dok je nastupao za Liverpul i u dresu Čelsija. Njega je za kratko vreme dostigao jedan od najtalentovanijih igrača lige. Adnan Januzaj, velika nada Mančester Junajteda, za jednu polusezonu navukao je na sebe bes javnosti, jer je već tri puta dobijao žute kartone, a u većini duela prva opcija mu je da padne. Statistika govori da u Premijer ligi u glumi prednjače (ili su bar najčešće kažnjeni) fudbaleri najboljih timova - Totenhemu (uglavnom zbog Bejla) dodeljeno je za 5 i po godina 13 žutih, Čelsiju i Man. Junajtedu po 12, Arsenalu i Liverpulu po 8. Imidž pojedinih igrača znatno utiče na probleme koje ima klub. Liverpul je od dolaska Luisa Suaresa drastično povećao broj kartona, za 43 utakmice od avgusta 2011. do početka oktobra 2012. dobili su ih 6 (iako je sâm Suares kažnjen samo dva puta; još jedan karton dobio je zbog protesta nakon nedosuđenog prekršaja, ali to ne ulazi u ovu statistiku). Sa druge strane, uticaj ima i statius kluba među sudijama - u šampionatu 2005/06 tadašnji šampion Čelsi optuživan je za padanje na sve strane, ali je sezonu završio sa dva kartona, dok je Bolton kažnjen četiri puta. Prethodni period opšte histerije u medijima bio je krajem septembra 2012, posle dramatična dva meseca u kojima su za 6 kola pokazana 23 žuta kartona igračima 12 klubova. Posle toga stanje se malo smirilo, ali je novi talas stigao u ovim prazničnim danima. Lista igrača koji su od leta 2008. do danas 2 i više puta kažnjavani kartonom zbog simulacija: 7: Bejl 3: Tores, Januzaj 2: Liam Lorens, Dejvid Bentli, Ešli Jang, Luis Suares, Danijel Staridž, Havijer Ernandes, Oskar, Endi Kerol, Emanuel Ebue
