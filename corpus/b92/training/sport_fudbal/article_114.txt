> Izvor: B92
> Datum: subota 4.01.2014.  
> Rubrika: sport_fudbal
> Naslov: Traore na pozajmici u Vest Hemu?
> Članak:

Fudbaler iz Obale slonovače Lasina Traore prešao je u Monako za 16 miliona funti, ali klub iz Kneževine želi odmah da ga pozajmi Vest Hemu do leta.
Bivši napadač Anžija će otputovati u London na medicinske preglede, ali će morati da sačeka papirologiju oko radne dozvole.
Vest Hemu je neophodno pojačanje u napadu, jer njegova igra ove sezone nije nimalo efikasna, a i povređeni su Kerol i Vaz Te, pa se nadaju da će u vidu 203 centimetra visokog špica dobiti tu oštrinu koja im je potrebna.
Traore je već jednim potezom pokazao koliko može da bude opasan protiv premijerligaških timova. Igrač iz Obale Slonovače igrao je za lokalni Stad Abidžan odakle je prešao u rumunski Kluž, da bi kasnije karijeru nastavio u Kubanu iz Krasnodara i Anžiju iz Mahačkale.
