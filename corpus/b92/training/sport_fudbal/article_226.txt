> Izvor: B92
> Datum: sreda 8.01.2014.  
> Rubrika: sport_fudbal
> Naslov: Španci sele Vidića u Barselonu
> Članak:

Kapiten Mančester Junajteda Nemanja Vidić od leta bi karijeru mogao da nastavi u Barseloni, preneo je „El Mundo Deportivo“.
Nekoliko puta prethodnih godina Vidić je, prema pisanju lista, takođe figurirao kao jedno od rešenja za odbranu Barselone, ali do transfera nije došlo.
Barselona već neko vreme traži štopera za novu sezonu, a pored Vidića pominju se David Luiz, Tijago Silva, Santijago Verđini, Eder Balanta i Danijel Ager.
"El Mundo Deportivo" navodi da je Vidić svakako najkvalitetniji od pomenutih igrača, a uz to poseduje najviše iskustva u igranju velikih utakmica. Takođe, list ističe i da se Vidić oprostio od reprezentacije Srbije, što znači da bi uvek bio koncentrisan samo na obaveze u klubu. Pored toga, srpski fudbaler već je u Junajtedu bio saigrač sa Đerardom Pikeom koji godinama već sa uspehom igra u Barseloni. Ove sezone srpski fudbaler u Junajtedu imao je problem sa povredom leđa, ali je uprkos tome odigrao je 19 mečeva i postigao jedan gol. Poslednjih dana mnogo se spekuliše o njegovoj budućnosti, u Junajtedu su uvereni da će početi pregovore o novom ugovoru, dok je za njegove uslove zainteresovana Fiorentina. Vidić je na "Old Traford" došao u januaru 2006. godine iz moskovskog Spartaka. Sa Junajtedom je osvojio pet titula prvaka Engleske, Ligu šampiona, tri Liga kupa, Svetsko klupsko prvenstvo i pet trofeja "Komjuniti šild". Bivši kapiten Crvene zvezde za selekciju Srbije odigrao je 56 mečeva i dao dva gola.
