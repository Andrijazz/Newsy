> Izvor: B92
> Datum: utorak 21.01.2014.  
> Rubrika: sport_fudbal
> Naslov: FA zvanično optužio Anelku
> Članak:

Fudbalska asocijacija Engleske optužila je napadača Vest Broma Nikolu Anelku zbog gesta koji je napravio dok je slavio gol, a koji se smatra antisemitskim.
Nekadašnji reprezentativac Francuske optužen je za “gest sa rasističkim značenjem”, što povlači kaznu od najmanje pet mečeva suspenzije.
Pozdrav je u Francuskoj poznat kao "kenel", a Anelka ga je izveo 28. decembra protiv Vest Hema.
Kritičari ovaj gest opisuju kao "obrnut nacistički pozdrav": jedna ruka se ispruži na dole, dok se drugom šakom pokrije rame te ruke. Njega je izmislio komičar Dijudon M'Bala M'Bala, koji je negirao da je to ima veze sa antisemitizmom. On je, međutim, više puta osuđivan zbog toga tokom godina. Ovog meseca je pristao da odustane od kontroverzne predstave, koja je zabranjena u nekoliko francuskih gradova. Anelka je posle utakmice rekao da je to izveo u znak podrške svom prijatelju i da je taj gest bio antisistemski, a ne antisemitski. Vest Brom je zbog toga ostao bez sponzora na dresu, a zbog tog gesta francuskog fudbalera pobunile su se i mnoge jevrejske grupe.
