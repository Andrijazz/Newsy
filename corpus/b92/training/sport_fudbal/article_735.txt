> Izvor: B92
> Datum: sreda 22.01.2014.  
> Rubrika: sport_fudbal
> Naslov: Tužba protiv Roselja, ne Barselone
> Članak:

Navodi o finansijskoj prevari prilikom transfera Brazilca Nejmara u Barselonu sve su realniji, a do konačne istine doći će se preko suda.
Sudija španskog Suda prihvatio je da presluša tužbu protiv predsednika Barselone Sandra Roselja, povodom transfera Nejmara iz Santosa.
Nejmar je iz brazilskog kluba stigao u letnjem prelaznom roku za 57 miliona evra (48,6 miliona funti), a član kluba Đordi Kases navodi da je plaćen veći iznos i da je Roselj zloupotrebio sredstva.
"Tužba je protiv Roselja, ne protiv Barse. Ne mislimo da je neko zadržao novac. Mi samo želimo da saznamo kako su oni računali rashode jer nije jasno", rekao je Kases. Roselj i ostali članovi uprave su prethodno insistirali da im poverljive klauzule sprečavaju da otkriju koliko je novca od tih 57 miliona otišlo Santosu i trima kompanijama koje zastupaju Nejmara. Sudija Pablo Ruis zahteva brojne papire ugovora na uvid, kao i ugovor Barselone i Santosa dok je Brazilac bio junior, koji je vredan 7,9 miliona evra, kao i 9 miliona evra za prijateljsku utakmicu dve ekipe. Roselj, koji je 2010. godine nasledio Đoana Laportu na mestu predsednika, pristao je da izađe pred sudiju Ruisa i odgovara na pitanja u vezi sa transferom. "Poštujemo ugovor koji smo potpisali. Zato ću biti oduševljen kad me sudija bude ispitivao, kako bih objasnio sva pitanja koja se tiču transfera", rekao je Roselj.
