> Izvor: B92
> Datum: nedelja 12.01.2014.  
> Rubrika: sport_fudbal
> Naslov: Nemanja Matić stiže kod Murinja!
> Članak:

Srpski reprezentativac Nemanja Matić pristao je da pređe u londonski Čelsi, prenose portugalski i engleski mediji.
Prema istim izvorima, srpski fudbaler neće biti u ekipi Benfike na derbiju sa Portom, kako bi stavio dodatni pritisak na lisabonski klub.
Čelsi će navodno Matića platiti Benfiki 35 miliona evra. Srpski fudbaler je ove zime verovatno najtraženiji svetski fudbaler, a veliku želju da ga dovede imao je i Mančester junajted koji je prvi poslao ponudu.
Ipak, Matić se očigledno odlučio za Čelsi, čiji je igrač već bio 2009. godine, ali je prodat Benfiki u sklopu transfera Davida Luiza. Menadžer Čelsija Žoze Murinjo, koji je u septembru čak i boravio u Beogradu na duelu Srbija - Hrvatska, rekao je da neće dovoditi napadače u januarskom prelaznom roku, ali da postoji mogućnost da ojača tim na drugim pozicijama. Matić je jedan od najboljih veznih igrača u Evropi trenutno, a u Čelsi bi stigao kao zamena za Frenka Lamparda koji je već u ozbiljnim fudbalskim godinama. Matić ima 25 godina, visok je 194cm i igra na poziciji centralnog veznog. Ponikao je u obrenovačkom Radničkom, a u pionirskim danima igrao je za Kolubaru i Jedinstvo. Osim Benfike, tokom karijere igrao je još za Košice i Vitese.
