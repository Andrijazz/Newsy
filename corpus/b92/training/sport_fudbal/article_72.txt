> Izvor: B92
> Datum: petak 3.01.2014.  
> Rubrika: sport_fudbal
> Naslov: PL: Klatenburg nije vređao Lalanu
> Članak:

Sudija Mark Klatenburg oslobođen je optužbe da je vređao igrača Sautemptona Adama Lalanu, na meču protiv Evertona 29. decembra.
Sautempton se žalio Premijer ligi zato što je Klatenburg navodno rekao Lalani "da se promenio otkako je počeo da igra za reprezentaciju Engleske".
"Posle pregledanih video snimaka i razgovorima sa delegatima na utakmici utvrdili smo da razgovor između sudije i fudbalera nije bio uvredljive prirode i nikakav prestup nije načinjen", saopštila je Premijer liga.
Klatenburg se nalazi na listi kandidata Svetske fudbalske federacije (FIFA) za učešće na Svetskom prvenstvu u Brazilu ove godine. Lalana (25) je za Sautempton do sada odigrao 244 utakmice i postigao 54 gola, a dres reprezentacije Engleske je nosio dva puta.
