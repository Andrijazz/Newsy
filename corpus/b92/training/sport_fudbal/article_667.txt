> Izvor: B92
> Datum: ponedeljak 20.01.2014.  
> Rubrika: sport_fudbal
> Naslov: Everton ukrao Traorea Vest Hemu
> Članak:

Iako je do pre nekoliko dana bio viđen kao pojačanje Vest Hema, Lasina Traore će iz Monaka otići na pozajmicu u Everton.
Napadač iz Obale Slonovače je dobio radnu dozvolu za prelazak u londonski klub ali je u poslednjem trenutku promenio odluku i doputovao u Liverpul na preglede.
Traore je sa 18 godina došao u Evropu, tačnije u rumunski Kluž. Nakon epizode u Kubanju iz Krasnodara otišao je u Anži, ali je nakon velikog smanjenja troškova tog kluba početkom godine došao u Monako koji ga je odmah poslao na pozajmicu.
23-godišnjem Traoreu će visina od 203cm sigurno pomoći u borbi sa engleskim defanzivcima. Visoki napadač je za seniorski tim Obale Slonovače odigrao sedam utakmica i postigao četiri gola, a nastupao je i za juniorske reprezentativne selekcije. U Evertonu će se u napadu pridružiti dvojici takođe pozajmljenih igrača Đeraru Delofeuu i Romeluu Lukakuu. "Karamele" su trenutno u odličnoj formi i nalaze se na šestom mestu na tabeli Premijer lige posle nepotpunog 22. kola, koje zatvaraju u ponedeljak, kada gostuju Vest Bromvič Albionu.
