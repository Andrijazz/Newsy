> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Nikolić okupio crno-bele u Zemunelu
> Članak:

Fudbaleri Partizana okupili su se u ponedeljak u SC Zemunelo i počeli pripreme za prolećni deo sezone u kojem će pokušati da osvoje sedmu titulu u nizu.
Crno-beli su sa novim trenerom Markom Nikolićem i četvoricom pojačanja krenuli u nastavak sezone u kojem će da brane bod ispred najvećeg rivala.
Srpski šampion će do 21. januara da radi u Beogradu, a potom sledi deo priprema u Antaliji, gde će odigrati sedam test mečeva (Volfsberger, Geongam, Liteks, Ružemberok, Sarajevo, Maribor i Šahtjor).
Na prvoj prozivci novog trenera Marka Nikolića u odnosu na prvi deo sezone u Zemunelu su bili Nikola Drinčić, Miroslav Vulićević, Branislav Trajković i Petar Škuletić, dok nije bilo Vladimira Stojkovića i Erika Đemba Đembe. "Istina je da smo uradili korektan posao u prelaznom roku, a u sportu je jedina istina na terenu. Tek smo na početku puta i ne bih voleo da se stvara svečarska atmosfera i da se slavi nešto što još nije osvojeno i zasluženo na terenu", rekao je Nikolić.
Partizan se u Beograd vraća 1. februara, ali samo četiri dana kasnije ponovo ide u Antaliju gde će boraviti još dve nedelje. Prolećni deo JSL počinje 23. februara, a Partizan gostuje Novom Pazaru. "Mnogo je posla ispred nas, 15 utakmica, svi znamo koji je cilj i šta nam je činiti. Imamo jasan cilj za koji treba da živimo i da ga uz puno truda i ostvarimo", kazao je Nikolić. Među novim imenima su i dva momka prekomandovana iz Teleoptika, 22-godišnji vezni igrač Matija Ljuljić, te 20-godišnji napadač Dejan Georgijević. Prvi čovek Partizana Dragan Đurić nije bio na okupljanju crno-belih, a potpredsednik Jovičić je naveo da je predsednik bio u Sportskom centru Teleoptik u ponedeljak ujutro, ali da je morao ranije da ode zbog obaveza. Đurić je najavio odlazak iz Partizana na isteku mandata u decembru.
"Svi oni koji su u klubu kakav je Partizan nikada ne mogu biti zadovoljni onim što je učinjeno. Nošeni tom činjenicom, najuže rukovodstvo kluba je po završetku prvog dela sezone donelo važne odluke, da se dovedu novi trener i kvalitetni fudbaleri. Hteli smo da uputimo jasnu poruku celokupnoj sportskoj javnosti i navijačima da osvajanje nove titule jeste prioritet, ali i još bolja igra i još veći iskorak u Evropi", rekao je Jovičić. Crno-beli su odradili i prvi trening na početku priprema, a do odlaska u Antaliju treniraće dva puta dnevno. Partizan, tim za prolećni deo sezone: Golmani: Milan Lukač, Živko Živković, Nikola Petrović; Odbrana: Milan Obradović, Vladimir Volkov, Nikola Aksentijević, Miloš Ostojić, Vojislav Stanković, Saša Ivković, Marko Živković, Nemanja Petrović, Branko Pauljević, Branislav Trajković, Miroslav Vulićević; Vezni red: Miloš Jojić, Saša Ilić, Andrija Živković, Nikola Ninković, Danilo Pantić, Saša Marković, Petar Grbić, Filip Malbašić, Darko Brašanac, Nikola Gulan, Predrag Luka, Nikola Drinčić, Matija Ljujić; Napadači: Nemanja Kojić, Ismael Beko Fofana, Petar Škuletić, Dejan Georgijević.. .. .. .
