> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Murinjo: Oskar ne simulira, ali...
> Članak:

Menadžer Čelsija Žoze Murinjo oduševljen je pobedom nad Sautemptonom rezultatom 3:0 i zadovoljan je odlukom da Matu i Širlea zameni Oskarom i Vilijanom.
Tek na isteku prvog sata „plavci“ su otključali mrežu domaćeg tima preko Fernanda Toresa, da bi konačan rezultat postavio brazilski dvojac.
"Bez obzira na pobedu, ne mislim da smo kandidati za šampionsku titulu. Mi smo samo kandidati za pobede u narednim mečevima. I dalje gradimo tim i čeka nas veliki posao na leto“, rekao je Murinjo.
Portugalac se osvrnuo i na situaciju kada je Oskar dobio javnu opomenu zbog simuliranja u kaznenom prostoru Sautemptona. "Oskar nije folirant, mogu da se ljute mnogi, ali on nije simulirao jedanaesterac, čekao je golmana da ga obori što se obično i događa. Ipak, nije se dogodilo, tražio je kontakt i dobio žuti karton", rekao je Murinjo. Čelsi je trenutno trećeplasirani tim Premijer lige sa 43 poena, jednim manje od Mančester Sitija, a dva od Arsenala, koji zauzima prvu poziciju.
