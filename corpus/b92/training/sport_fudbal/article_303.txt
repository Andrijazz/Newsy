> Izvor: B92
> Datum: petak 10.01.2014.  
> Rubrika: sport_fudbal
> Naslov: Kurtoa: Čelsi? Nisam igrač za klupu
> Članak:

Golman Čelsija na pozajmici u Atletiku, Tibo Kurtoa rekao je da nije igrač za klupu, ali da će za mesec biti jasno da li u londonskom klubu računaju na njega.
Kurtoa je već tri godine na pozajmici u španskom timu jer prednost u Čelsiju ima Petr Čeh, a interesovanje za njega najviše je pokazala Barselona.
Čelsi je 2011. godine doveo Kurtou iz belgijskog Genka, ali ga je odmah prosledio na pozajmicu u madridski klub gde je stekao status jednog od najtalentovanijih golmana u Evropi.
"Moj agent trenutno pregovara sa Čelsijem i nadam se da će se u narednih nekoliko sedmica rešiti moj status. Čujem se sa menadžerom Žozeom Murinjom redovno i mislim da je januar presudan za moj status u Čelsiju. Nikada nisam rekao da sam bolji golman od Petra Čeha, ali nisam igrač koji će da sedi na klupi. To moraju da uzmu u obzir", rekao je Kurtoa za belgijski magazin "Knok". Za Atletiko je odigrao 124 utakmice, dok je za reprezentaciju Belgije nastupao 14 puta.
