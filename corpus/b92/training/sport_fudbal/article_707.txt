> Izvor: B92
> Datum: sreda 22.01.2014.  
> Rubrika: sport_fudbal
> Naslov: Mata stiže na Old Traford!
> Članak:

Čelsi je prihvatio ponudu Mančester Junajteda od 37 miliona funti za Huana Matu, a Španac će verovatno u četvrtak potpisati ugovor.
Prema pisanju engleskih medija, jedan od najdramatičnijih transfera ove zime mogao bi da bude uspešno okončan.
Mata će u četvrtak biti na medicinskim pregledima na Old Trafordu, a ukoliko sve prođe bez problema dobiće skoro duplo bolji ugovor od dosadašnjeg prema kojem je zarađivao 70.000 funti nedeljno.
Španac je ove sezone počeo samo 11 od 22 meča u Čelsiju, a menadžer Žoze Murinjo rekao je da je Mata slobodan ukoliko želi da napusti klub. Bivši fudbaler Valensije želi da igra standardno kako bi se izborio za mesto u timu Španije na predstojećem Svetskom prvenstvu u Brazilu. Mata je u Čelsi stigao za 23,5 miliona funti i biće rekordan transfer Mančester Junajteda pošto će nadmašiti trensfer Dimitra Berbatova ok 30 miliona funti.
