> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Sautempton suspendovao Osvalda
> Članak:

Engleski fudbalski premijerligaš Sautempton suspendovao je u četvrtak napadača Danijela Osvalda na dve nedelje zbog incidenta na treningu.
Klub nije saopštio zbog čega je kažnjen italijanski reprezentativac, sem da je "preduzeo brze i odgovarajuće mere za kršenje ponašanja koje se očekuje od svojih igrača".
Osvaldo je prošlog leta došao u Sautempton iz Rome za 15 miliona funti.
On je u dosadašnjem delu sezone odigrao 12 utakmica i postigao tri gola, uključujući i fantastičan pogodak u remiju (1:1) protiv Mančester Sitija.
