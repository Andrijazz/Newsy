> Izvor: B92
> Datum: subota 11.01.2014.  
> Rubrika: sport_fudbal
> Naslov: Nema dogovora Genčlera i Martinsa
> Članak:

Nigerijac Obafemi Martins neće ove zime postati član Genčlerbirligija, pišu lokalni mediji, pregovori su neuspešno završeni u petak.
Martins, svojevremeno reprezentativac Nigerije i igrač Intera, Njukasla, Volsburga i Rubina iz Kazanja, posle nastupa za Birmingem i Levante, šest meseci je član Sijetl Saundersa.
Genčlerbirligi, ekipa za koju nastupaju četvorica sadašnjih ili bivših reprezentativaca Srbije, Radosav Petrović, Duško Tošić, Nemanja Tomić i Milan Smiljanić, već je angažovala dva pojačanja.
Problem sa nesigurnim golmanima rešen je dovođenjem povremenog reprezentativca Švedske, Johana Dalina iz Malmea a centralni deo odbrane pojačan je štoperom Artemom Radkovim, beloruskim reprezentativcem koji je došao iz BATE Borisov. Genčlerbirligi je, posle lošeg starta, dobrom završnicom polusezone, stigao do sredine tabele a turski šampionat nastavlja se za dve nedelje kada klub iz Ankare dočekuje ekipu Rizespora.
