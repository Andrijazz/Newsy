> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Ramos: Do smrti za 'La Desimu'
> Članak:

Fudbaler madridskog Reala Serhio Ramos rekao je da njegov klub mora da se bori do ’smrti’ kako bi osvojio desetu titulu u Ligi šampiona.
Real je poslednji put trijumf u elitnom takmičenju ostvario 2002. godine, a od tada nije uspeo da se plasira ni u jedno finale, a prošle godine ispali su u polufinalu od Borusije.
Ramos je determinisan da tim treba da se bori do kraja sezone, ali upozorava igrače da trofej ne treba da im postane opsesija.
"Liga šampiona je očito takmičenje koje je veoma drago klubu i već dugo nismo osvojili titulu. Nisam siguran da li je to opsesija, ali želja da se osvoji je veća nego za bilo koje drugo takmičenje. Mislim da bi bilo pogrešno ukoliko bi postala opsesija", rekao je Ramos. On je dodao da je obaveza kluba kao što je Real da pobeđuje i osvaja trofeje. "Moramo ići korak po korak, kao što smo to radili prethodnih godina i stizali u polufinala i bili blizu plasmana u finale. Ako budemo mogli da idemo do kraja, to će biti još bolje. Nezgodno je, ali je Real Madrid u obavezi da se do smrti bori za taj trofej", zaključio je Ramos.  će se u osmini finala Lige šampiona boriti protiv Šalkea, a prvi meč je na programu 26. februara u Nemačkoj.
