> Izvor: B92
> Datum: utorak 14.01.2014.  
> Rubrika: sport_fudbal
> Naslov: Matić na pregledima u Londonu
> Članak:

Fudbaler Benfike Nemanja Matić nalazi se na lekarskim pregledima u Londonu, posle kojih će potpisati ugovor sa Čelsijem, preneli su britanski mediji.
Matić je od 2009. i 2011. godine bio igrač Čelsija, ali je za taj klub odigrao samo dve prvenstvene utakmice.
Srpski reprezentativac je 2010. godine otišao na pozajmicu u Vitese, a u januaru 2011. godine je prešao u Benfiku, kao deo transfera Dejvida Luiza iz portugalskog u engleski klub.
Kako je preneo britanski Telegraf, Matić je na lekarskim pregledima u Londonu, a ako ih prođe, Čelsi će za njega platiti oko 22 miliona funti. Momak iz sela Vrelo pored Uba ponikao je u omladinskoj školi Crvene zvezde, u kojoj je proveo pet godina. Nije dobio priliku, pa je neprimetno iz Jedinstva sa Uba prešao januara 2007. u Košice, kao momak od 18 godina. U Slovačkoj je ostao dve i po godine, postao starter i posle dve i po godine dovoljno impresionirao Čelsijeve skaute, da je klub izdvojio milion i po funti da ga dovede u London. Na Stamford Bridžu se nije naigrao, tri meča za godinu dana, pa je prešao u Vitese, u sklopu saradnje dva kluba, po kojoj Čelsi holandskoj ekipi pozajmljuje svoje talente (po istom sistemu trenutno u Arnemu blista Lukas Pjazon). Posle uspešne sezone vratio se u London, ali opet nije dobijao šansu. Koliku promenu je donela njegova lisabonska priča svedoči i podatak da je januara 2011. Matić bio u Beogradu, posetio Marakanu i pominjao mogućnost da predstojećeg leta pređe u Zvezdu. Srećom po njega, samo desetak dana kasnije usledio je transfer Luiza koji ga je odveo na Luž, a ostatak je istorija. Celokupna karijera Nemanje Matića, posebno reprezentativna, u neku ruku je paradigma srpskog fudbala. U dresu reprezentacije Srbije Matić je do sada odigrao nestvarnih devet utakmica, taj brojuporedite sa nekim drugim članovima državnog tima na sopstveni rizik. Taj podatak deluje još šokantnije ako se zna da je debitovao za Orlove još decembra 2008. Matić se u selekciju vratio tokom jeseni i jedan je od ključnih igrača za podizanje forme u finišu kvalifikacija. Od kluba koji ga je proslavio Matić se oprostio velikom pobedom u superderbiju sa Portom.
