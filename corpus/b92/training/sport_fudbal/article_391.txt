> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Ekip: Uskoro prijateljske Kosova
> Članak:

Fudbalska reprezentacija Kosova ubrzo će početi da igra prijateljske mečeve sa drugim selekcijama, piše list "Ekip".
Ugledni francuski sportski dnevnik prenosi da je dogovor o tome sklopljen u petak, na sastanku u Cirihu.
Za nastupe kosovskog tima postoje dva uslova – neće smeti da koristi grb i intonira himnu i u periodu koji još nije određen neće moći da igra s reprezentacijama bivše Jugoslavije. Na dresu će smeti da piše "Kosovo" i biće dozvoljena upotreba zvezde, veličine slova "o".
FS Kosova će svaku utakmicu morati da najavi bar 21 dan unapred, da bi FIFA mogla da blagovremeno obavesti Fudbalski savez Srbije. Takav dogovor je, po pisanju lista "Ekip", postignut u petak u Cirihu, na sastanku Sepa Blatera sa predsednikom FSS Tomislavom Karadžićem i predsednikom FS Kosova Fadiljom Vokrijem. Takva odluka ne znači da će Kosovo steći članstvo u FIFA, jer se do članstva u svetskoj kući fudbala stiže tek posle prijema u UEFA, a za ulazak u UEFA uslov je da država ili postane član Ujedinjenih nacija, ili da matični savez od kojeg se odvaja dâ dozvolu.
Predsednik FSS Tomislav Karadžić je u intervjuu za B92 dan pred put u Cirih najavio sličan rasplet, jer ljudi iz vrha našeg fudbala žele da omoguće da se fudbal igra i na Kosovu. "Radi se o prijateljskim utakmicama njihovih reprezentativnih selekcija i klubova. Prijateljske utakmice su već duže vreme na dnevnom redu, što se tiče zvaničnih zna se da kosovske reprezentacije i klubovi ne mogu da se takmiče sve dok Kosovo ne bude priznato od strane Ujedinjenih nacija. Oko prijateljskih utakmica, imamo određene dogovore, da se mogu igrati bez simbola, zastava, grba i himne, da na dresovima pored Kosova bude zvezdica i da naši klubovi koji se nalaze u severnom delu Kosova i enklavama nastave da igraju u okviru naših sistema i Saveza. Mi ćemo tražiti to, ne znamo da li će biti prihvaćeno, s tim da ćemo na taj način omogućiti da ljudi igraju fudbal", rekao je Karadžić u intervjuu. "Mi smo se dogovorili da ništa ne komentarišemo, iako je predsednik Karadžić vama dao ekskluzivu", rekao je za B92 u ponedeljak generalni sekretar FSS Zoran Laković. "Mi smo se dogovorili da ništa ne komentarišemo dok se ne završi Odbor za hitna pitanja FIFA i dok se ne završi Izvršni komitet FIFA koji će biti početkom marta, to je zaključak sa sastanka. Ukoliko oni budu davali neke zaključke Odbora za hitna pitanja FIFA, tada ćemo i mi dati komentar, jer je dogovor da se ne komentariše ništa."
