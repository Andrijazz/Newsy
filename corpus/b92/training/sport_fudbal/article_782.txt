> Izvor: B92
> Datum: četvrtak 23.01.2014.  
> Rubrika: sport_fudbal
> Naslov: Pojet: Momci, hvala za dan iz snova
> Članak:

Menadžer Sanderlenda Gustavo Pojet uživao je s punim pravom u najvećem uspehu svoje ne tako duge menadžerske karijere.
Gusove „Crne mačke“ izbacile su posle penala Mančester Junajted i igraće finale Liga kupa sa Mančester Sitijem.
Sanderlend je favorizovanog rivala pobedio 2:1 kod kuće, na OT je gubio 0:1, na isteku produžetka najpre bio 2 minuta od ispadanja, pa minut od direktnog prolaska, a u penal-seriji je imao više nerava.
"Ovakav dan je sjajan za fudbal kao takav. Stvari koje su se ovde dogodile su neverovatne. Igrači su bili sjajni, potrudili su se da razumeju šta tražim od njih, počeli tako da igraju i svaka im čast". Kada je preuzeo ekipu sa severoistoka, Pojet je došao u dom otpisanih i zakucanih za dno. Sanderlend je u prethodnih 12 utakmica u svim takmičenjima izgubio samo jednu, a sada ga samo 90 minuta fudbala deli od prvog trofeja posle 41 godine. "Videćemo da li ćemo moći da nadmašimo ovo što smo već učinili i odemo korak dalje. Ko zna, biće to težak zadatak, nadamo se da će Siti imati loš dan, a da ćemo mi iskoristiti svoje šanse. U svakom slučaju navijači zaslužuju takav dan". Prvo gostovanje na novom Vembliju (poslednji put bili na starom, kao finalisti FA kupa 1992. godine) navijači Sanderlenda su više nego zaslužili - na Old Trafordu ih je bilo 9000, sve karte razgrabljene su još prošle nedelje i uglavnom su se samo oni čuli, čak i kada je delovalo da će im tim ispasti. "Bilo je teško igrati protiv nas, nismo napravili mnogo prilika, oni su poveli, mnogi su očekivali da će i otići dalje, ali smo onda dali gol", opisao je Pojet šokantni pogodak koji je Bardsli dao De Hei u 119. minutu. Do tog trenutka Junajted je bio jednom nogom u finalu zbog gola u gostima (važi se tek posle produžetka). "Pomislio sam tad da smo u finalu, ali su u sledećem napadu oni dali gol. Takvu utakmicu ne možte ni da izmislite". Usledila je penal-serija, u kojoj su gosti bili uspešniji i pobedili 2-1. "Moramo da budemo ponosni, nije lako igrati dve utakmice protiv Mančester Junajteda. Ovo je trenutak u kojem smo zaslužili da uživamo i siguran sam da nas čeka nešto posebno". Možda ih posle finala na Vembliju čeka nešto još posebnije, jer je Sanderlend tim sa kojim od kad se obogatio Mančester Siti najteže izlazi na kraj. Siti je Crne mačke dobio samo dvaput u poslednjih osam mečeva, a prvi ligaški duel ove sezone pripao je Sanderlendu.
