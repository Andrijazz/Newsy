> Izvor: B92
> Datum: sreda 22.01.2014.  
> Rubrika: sport_fudbal
> Naslov: Mido postao trener u 31. godini
> Članak:

Nekadašnji egipatski reprezentativac Mido (puno ime Ahmed Hosam Husein Abdelhamid), počeo je trenersku karijeru, a prvi posao dobio je na klupi Zamaleka.
Bivši fudbaler Totenhema, Ajaksa, Midlsbroa, Rome, Olimpik Marseja i Vest Hema se vratio u klub u kojem je 1999. godine počeo igračku karijeru.
Mido je na klupi Zamaleka zamenio Helmija Tulana, koji je otpušten posle remija sa Harasom El Hodudom (1:1) u egipatskoj Premijer ligi.
Mido, koji će u februaru napuniti 31 godinu, postaće najmlađi trener u istoriji egipatskog fudbala. On se do sada nije bavio trenerskim poslom. Tokom igračke karijere je na 273 utakmice dao 85 golova. Za reprezentaciju Egipta odigrao je 51 utakmicu i postigao 19 pogodaka.
