> Izvor: B92
> Datum: utorak 21.01.2014.  
> Rubrika: sport_fudbal
> Naslov: Ustari u Sanderlendu
> Članak:

Argentinski golman Oskar Ustari potpisao je ugovor do kraja sezone sa Sanderlendom posle napuštanja španske Almerije.
Ustari, koji je karijeru počeo u Indipendijenteu, u Almeriju je došao iz Boke Juniors prošle godine. Ipak nije uspeo da se nametne treneru i nije upisao nijedan nastup za španski tim.
Argentinac će biti treće pojačanje Sanderlenda ovog meseca. Engleski tim je tako nastavio da pojačava poslednju liniju tima. Pre njega u Sanderlend su stigli defanzivci Markos Alonso i Santjago Verhini.
Ustari je upisao dva nastupa za seniorsku reprezentaciju Argentine, a nastupao je za svoju domovinu i na Olimpijskim igrama u Pekingu 2008. godine. Smatran je velikim talentom ali su ga česte i duge povrede sprečile da napravi karijeru kakva se od njega očekivala. Sanderlend je u 22 kola Premijer lige sakupio samo 18 bodova i nalazi se na 19. mestu na tabeli. Klub sa "Stadiona svetlosti" sledeću utakmicu igra u sredu, kada dočekuje Stouk.
