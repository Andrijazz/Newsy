> Izvor: B92
> Datum: petak 24.01.2014.  
> Rubrika: sport_fudbal
> Naslov: Šampanj: Kosovo na pravom putu
> Članak:

Kandidat za novog predsednika FIFA Žerom Šampanj rekao je da je Kosovo na pravom putu, ali da je pred Kosovom mnogo posla da postane punopravan član FIFA.
Žerom Šampanj koji je ove nedelje pokrenuo kampanju da nasledi Sepa Blatera na mestu prvog čoveka FIFA, zaposlen je i kao nezavisni konsultant Fudbalskog saveza Kosova.
"Oni su se u poslednjih 15 godina osećali izolovano, neželjeno i zaboravljeno, ali to se menja. Sada se osećaju kao da ponovo pripadaju tu. Kosovo ima dugu fudbalsku istoriju i mnogo igrača širom Evrope koji su ponosni na svoje korene", rekao je Šampanj, a preneli su svetski mediji. Šampanj je naveo da je fudbaler Bajern Minhena Džerdan Šaćiri pokazao spremnost da igra za Kosovo kada je, posle finala Lige šampiona, prošle godine nosio kosovsku zastavu zajedno sa švajcarskom. Za status fudbalera Mančester junajteda Adnana Januazaja, interesuju se nacionalni savezi Belgije, Albanije i Engleske. Selektor Albanije Djani De Bjazi rekao je da je pokušao da kontaktira Januzajovog oca Abedina. "Mislim da je lakše stupiti u kontakt sa papom Franjom nego sa Abedinom Januazom", rekao je De Bjazi za albansku nacionalnu televiziju. Selektor Kosova Albert Bunjaku rekao je da je prvi veliki cilj igranje u kvalifikacijama za Svetsko prvenstvo u Rusiji 2018. godine. "Ja sam fokusiran da imam dobre igrače, ali svestan sam da će prva utakmica poslužiti da se prebrodi izolacija. Ekipa će se bazirati uglavnom na nove igrače, kao i neke iskusne koji su spremni da nam se odmah pridruže", kazao je Bunjaku. Generalni sekretar kosovskog fudbalskog saveza Erol Salihu rekao je da igrači rodjeni na toj teritoriji, koji nastupaju za različite nacionalne selekcije, u početku neće dobijati poziv. "Moraćemo da budemo pažljivi da ne pozovemo igrače koji su u drugim nacionalnim selekcijama u ovom trenutku. Ne želimo da im stanemo na put jer su zauzeti Svetskim prvenstvom ili drugim medjunarodnim takmičenjima", rekao je Erol Salihu. Ipak, po njegovim rečima, igrači poput Džerdana Šaćirija i Valona Behramija imaće moralnu obavezu da igraju za Kosovo, ako ih priznaju FIFA i UEFA. "Ali, kada Kosovo postane punopravan član UEFA i FIFA, to će biti moralna obaveza da se se otvore vrata za one koji su rodjeni, ili koji su poreklom sa Kosova", naveo je Salihu. Preduslov za punopravno članstvo Kosova u FIFA i UEFA jeste da ga priznaju Ujedinjene nacije. Ipak, FIFA je napravila kompromis i prošle nedelje dozvolila Kosovu da igra prijateljske utakmice bez nacionalnih simbola i himne. Kosovo neće moći da igra ni protiv bilo koje od šest zemalja bivše Jugoslavije.
