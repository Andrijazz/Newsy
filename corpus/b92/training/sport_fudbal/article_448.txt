> Izvor: B92
> Datum: utorak 14.01.2014.  
> Rubrika: sport_fudbal
> Naslov: Marin: Ja bih da ostanem u Sevilji
> Članak:

Reprezentativac Nemačke srpskog porekla Marko Marin voleo bi da ostane nekoliko godina u Sevilji, nego da se vrati u Čelsi sa pozajmice.
Čelsi je u junu prošle godine poslao Marina na pozajmicu u Andaluziju gde je na 11 utakmica dao dva gola, ali svojom igrom oduševio navijače.
"Trebalo bi da se vratim, ali vidim da se raspituju drugi klubovi. Sevilja želi da ostanem, ali to nije odluka koju mogu samo oni da donesu. Voleo bih da ostanem, jer mi se sviđa u Sevilji. Ipak, konačna reč je Čelsijeva", rekao je Marin.
"Sjajno mi je u Španiji, sve je perfektno - klub, igrači, navijači. Ljudi me ovde vole. Važno mi je sada da se fizički vratim na očekivani nivo, potrebne su mi još dve do tri nedelje. Ovde mi je bolje nego u Engleskoj", dodao je Marin. On je za reprezentaciju Nemačke odigrao 16 utakmica i dao jedan gol.
