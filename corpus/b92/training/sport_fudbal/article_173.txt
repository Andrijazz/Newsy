> Izvor: B92
> Datum: ponedeljak 6.01.2014.  
> Rubrika: sport_fudbal
> Naslov: Blater Brazilcima: Sad ste shvatili
> Članak:

Predsednik Međunarodne fudbalske federacije (FIFA) Sep Blater kritikovao je Brazil zbog kašnjenja u organizaciji predstojećeg Svetskog prvenstva.
Nekoliko stadiona, među kojima i zdanje u Sao Paulu nisu završeni na vreme, iako su rokovi FIFA odavno prošli.
"Brazil je tek sada shvatio da su počeli kasno. Oni su zemlja koja najviše kasni u pogledu organizacije Svetskog prvenstva otkad sam ja u FIFA, iako su imali dosta vremena da se spreme", rekao je Blater za list "24 sata".
Brazilu ne prete samo rokovi već i najavljene nove demonstracije zbog teške socijalne situacije u zemlji, koje su već viđene prošle godine na Kupu konfederacija. "Znamo da će biti demonstracija i protesta. Optimista sam i mislim da će fudbal biti zaštićen. Verujem da Brazilci neće napasti fudbal direktno, ovaj sport je poput religije u Brazilu", dodao je Blater. Svetsko prvenstvo biće održano od 12. juna do 13. jula.
