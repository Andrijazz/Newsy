> Izvor: B92
> Datum: nedelja 19.01.2014.  
> Rubrika: sport_fudbal
> Naslov: Mihajlović: Da je otišlo na 3:3...
> Članak:

Trener Sampdorije Siniša Mihajlović nije razočaran posle poraza od šampiona Juventusa u Torinu sa 4:2.
Mihajlovićev tim je imao aktivan rezultat do poslednjih 15-ak minuta, pogodio je i prečku na 3:2, ali je "Stara dama" ipak bila prejaka.
"Moramo im skinuti kapu, kada su pojačali tempo bili su superiorni. Ali ovaj mladi tim je dao dva gola u Torinu i naterao Đanluiđija Bufona na nekoliko intervencija", rekao je Mihajlović.
Meč je rešen 12 minuta pre kraja kada je Pol Pogba postigao sjajan gol za konačnih 4:2. "Ne bi bilo fer da smo izjednačili, ali smo na 3:2 pogodili prečku. Da je otišlo na 3:3, ne znam kako bi se završilo. Ipak, razliku prave sjajni igrači kao što je Pol Pogba, koji je postigao fantastičan gol", rekao je Mihajlović. Samdorija je poražena dva puta u poslednja tri kola i još uvek je blizu zone ispadanja, sa samo pet bodova više od Bolonje koja je prva "ispod crte". "Nismo došli u Torino da se branimo i to je najbitnija stvar. Moramo da napredujemo u smislu karaktera i iskustva, da naučimo da vršimo pritisak na rivala i da budemo odlučniji u gol šansama. Ova igra je pokazala da su momci na pravom putu, ako nastavimo da igramo ovako i ispravimo greške, bićemo sigurni od ispadanja", zaključio je Mihajlović. Juventus je 12. uzastopnom pobedom u Seriji A nastavio da kontroliše situaciju u borbi za titulu jer i dalje ima osam poena više od prvog pratioca Rome,koja je takođe slavila u subotu.
