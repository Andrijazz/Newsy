> Izvor: B92
> Datum: petak 3.01.2014.  
> Rubrika: sport_fudbal
> Naslov: CZ čeka Lukovića, Vranješ u igri
> Članak:

Iako su želje Crvene zvezde Milan Biševac i Aleksandar Luković, "Makarani" je najbliži Ognjen Vranješ, prenose Novosti.
Dok je potencijalni transfer Biševca iz Liona ravan čudu, a dolazak Lukovića zavisi umnogome od Rusa, Vranješ je kao slobodan igrač najrealnija opcija.
Međutim, reprezentativac Bosne i Hercegovine, koji se već neko vreme sprema u Beogradu, nije imao direktan kontakt za crveno-belima.
"Razgovor s ljudima iz Zvezde nisam obavio i znam samo ono što sam pročitao u medijima. Od ranije sam u kontaktu s francuskim Evijanom, kao i s još jednim klubom čije ime nije za javnost. Sve bi trebalo da se zna narednih dana, polako i ja postajem nestrpljiv", izjavio je Vranješ za bosanske medije. U Ljutice Bogdana se ipak i dalje nadaju da bi moglo da vrate 31-godišnjeg Lukovića, ali to zavisi od nekoliko faktora. Iskusni defanzivac još nije prelomio da li će šest meseci pre isteka ugovora raskinuti saradnju sa Zenitom, a samim tim se oprostiti od većeg dela novca koji mu sleduje prema ugovoru. Na "Marakani" ipak veruju da će Luković na prozivci, 10. januara ujutro, zadužiti crveno-belu opremu i od prvog dana početi pripreme s ekipom trenera Slaviše Stojanovića. Od njegovog konačnog odgovora zavisiće i drugi potezi Zvezdinog rukovodstva po pitanju pojačanja na štoperskim pozicijama. Prethodnih dana nekoliko imena se dovodilo u vezu s beogradskim klubom, ali osim preliminarnog razgovora s Vujadinom Savićem nije bilo konkretnih poteza.
