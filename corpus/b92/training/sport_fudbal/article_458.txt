> Izvor: B92
> Datum: utorak 14.01.2014.  
> Rubrika: sport_fudbal
> Naslov: Miha: Svaka čast mojim igračima
> Članak:

Renesansa Sampdorije na čelu sa Sinišom Mihajlovićem nastavljena je velikom pobedom nad Udinezeom od 3:0.
Posle uzbudljivog meča, koji je doneo tri gola, tri isključenja i jedan penal, Mihajlović je bio izuzetno zadovoljan.
Doskorašnji selektor Srbije preuzeo je pre skoro dva meseca đenovske „blučerkjate“, a na 7 utakmica osvojio je 12 bodova, tri više nego što su oni sakupili u prvih 12 kola.
"Do sada smo boživeli nokaut samo protiv Napolija, a i u tom meču napravili smo mnogo prilika", rekao je Miha za televiziju Skaj Sport Italija. "Moramo da nastavimo ovako i spas od ispadanja je zagarantovan". Kada je napustio mesto selektora Srbije Mihajlović je preuzeo svoj bivši klub u zoni ispadanja, a posle novog trijumfa, trećeg u poslednjih pet mečeva, Samp se probio u sredinu tabele. Ključan faktor bila je stabilizacija odbrane - klub koji je u prvih 12 mečeva primio 22 gola, sa Mihajlovićem ima samo 5 primljenih u 7 mečeva, a protiv Udinezea je treći put potpuno sačuvao mrežu. U ponedeljak uveče klub iz Udina sveden je na jedan šut na gol. "Vrlo sam zadovoljan, dali smo im samo jednu šansu za 90 minuta. Želim da pohvalim svoje igrače za sjajnu partiju. Međutim, prvenstvo je dugo i moramo da sačuvamo koncentraciju", zaključio je Mihajlović. Sledeći ispit je najteži moguć za đenovsku ekipu - u subotu će biti gost Juventusa. Prosečni učinak Sampa po utakmici: Pre Mihajlovića (12 mečeva) 0.75 bodova, gol-razlika 1.08:1.85 Sa Mihajlovićem (7 mečeva) 1.71 bod, gol-razlika 1.28:0.71
