> Izvor: B92
> Datum: nedelja 5.01.2014.  
> Rubrika: sport_fudbal
> Naslov: Preminuo legendarni Euzebio
> Članak:

Legendarni portugalski fudbaler Euzebio preminuo je u 71. godini, objavili su mediji u Portugalu.
Euzebio je preminuo od posledica srčanog udara, objavila je Benfika, klub u kojem je proveo najveći deo karijere.
Poslednjih godina imao je brojne zdravstvene probleme, a u junu 2012. godine je bio u lisabonskoj bolnici zbog cerebro-vaskularnih problema.
Euzebija mnogi s pravom smatraju jednim od najboljih fudbalera u istoriji. Euzebio je rođen 25. januara 1942. godine u Mozambiku, a tokom klupske karijere najveće uspehe ostvario je kao igrač Benfike. Boje tog kluba branio je od 1960. do 1975. godine, odigrao je 301 utakmicu i postigao 317 golova. Sa Benfikom je osvojio Kup evropskih šampiona 1962. godine, a sa istim klubom je bio vicešampion Evrope tri puta. Za 15 godina u Benfiki osvojio je deset titula šampiona Portugala i pet Kupova, a takođe je bio najbolji strelac portugalskog šampionata od 1964. do 1973. godine. Euzebio da Silva Fereira je bio najbolji strelac Svetskog prvenstva 1966. godine, a za reprezentaciju Portugala je odigrao 64 utakmice i postigao 41 gol. Tokom Mondijala 1966. godine postigao je devet golova, od toga četiri na utakmici sa Severnom Korejom. Jedno od najvećih individualnih priznanja dobio je 1965. godine, kada je proglašen najboljim evropskim fudbalerom. Svetska fudbalska federacija proglasila ga je devetim najboljim fudbalerom svih vremena, dok je 2003. godine poneo titulu najboljeg fudbalera Portugala u proteklih 50 godina. Karijeru je počeo u Sportingu iz Maputa, da bi sa 18 godina prešao u Benfiku, a potom je branio boje Montereja i Beira Mara i još nekoliko klubova iz Severne Amerike.
