> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Čelsi nudi nagodbu Zvezdi
> Članak:

Bivši klub Li Adija Berekum Čelsi ponudio je Crvenoj zvezdi dogovor oko regulisanja dugova, prenosi „Žurnal“.
Li Adi je na Marakanu stigao 2010. godine, da bi potom otišao u kineski Dalijen za sumu od 1.700.000 evra.
Čelsiju je trebalo da pripadne 25 odsto od budućeg transfera fudbalera iz Gane.
U Berekum Čelsiju spremni su i da oproste deo dugovanja, u slučaju da im dogovorena suma bude uplaćena u kratkom roku, pa su se zato Crvenoj zvezdi obratili javnim pismom. "Posle Svetskog prvenstva 2010. u Južnoj Africi i velikog uspeha nacionalnog tima Gane, bilo je značajne potražnje za našeg fudbalera, Li Adija. Smatrali smo da je preduslov da njegov novi klub bude uspešan i dobro situiran. Tokom realizacije transfera, Crvena zvezda je prihvatila obavezu da nam plati 25 odsto od narednog transfera. Posle rezonskog ulaganja Zvezde i sjajnih igara u crveno-belom dresu, Li Adi je 4. januara 2012. prodat kineskom Dalijen Aerbinu. Prošle su dve godine, a ništa nije leglo na naš račun na osnovu dogovora. Bili smo primorani da podnesemo tužbu FIFA, uskoro očekujemo razrešenje slučaja. Procenjujemo da će suma posle presude FIFA, zbog administrativnih troškova, narasti i do pola miliona evra. Mislimo da je u obostranom interesu da izbegnemo dodatne troškove Crvene zvezde, kao i urušavanje ugleda bivšeg evropskog i svetskog šampiona. Nadamo se da ćemo ostvariti uspešnu komunikaciju po ovom pitanju sa čelnim ljudima Crvene zvezde, preko našeg zvaničnog predstavnika u Srbiji", piše u javnom pismu Berekum Čelsija, koje je potpisao generalni menadžer Nana Sarfe Oduro.
