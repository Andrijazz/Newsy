> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: "Pred homoseksualcima je dug put"
> Članak:

Tomas Hiclsperger, koji je u sredu priznao da je gej, rekao je da je pred igračima te seksualne orijentacije i dalje veliki put pre nego što ih kolege prihvate.
"Pred nama je dug put, jer se plašimo reakcija i ne znamo šta će se desiti", rekao je Hiclsperger za Bi-Bi-Si.
On je tokom igračke karijere bio član Aston Vile, Evertona, Štutgarta i Lacija.
Hiclsperger je jedan od retkih profesionalnih fudbalera koji su javno priznali da su homoseksualci. Pre njega to su uradili Džastin Fašanu, Anton Hisen i Robi Rodžers. "Znam da mojoj porodici i prijateljima nije važno da pričam o iskustvima koje sam imao kao fudbaler homoseksualac. Ipak, to je važno ostalim ljudima koji su diskriminisani zbog svog opredeljenja. Nadam se da sam svojim potezom ohrabrio neke druge i verujem da je moguće biti profesionalni fudbaler i homoseksualac. Ja sam dokazao da to nije kontradikcija", naveo je on. Hiclsperger je dodao da li je homofobija opšteprisutna u profesionalnom fudbalu. "Teško je reći, jer do sada u evropskim ligama nije igrao nijedan fudbaler koji je ovoreno pričao o svojoj seksualnoj orijentaciji. Verovatno je lakše shvatiti stvari ako napravite poređenje sa rasizmom. Tu tačno vidite koga navijači vredjaju na terenu, a homoseksualci do sada zvanično nisu postojali u fudbalu", objasnio je bivši nemački reprezentativac. Menadžer Evertona Roberto Martines pozdravio je potez Hiclspergera. "Podržavamo Tomasovu odluku da bude srećan čovek. To je važno u svakom segmentu života, ne samo u sportu. Moraš da da budeš svoj i da možeš da iskažeš svoje seksualno opredeljenje", poručio je Martines.
