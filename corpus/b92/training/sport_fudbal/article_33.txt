> Izvor: B92
> Datum: četvrtak 2.01.2014.  
> Rubrika: sport_fudbal
> Naslov: Ilić za B92: Bez brige za budućnost
> Članak:

Iako je nedavno napunio 36 godina, Saša Ilić je i dalje okosnica igre Partizana, a za B92 govorio je o planovima, ambicijama i problemima srpskog fudbala.
Nekoliko puta je odlazio i vraćao se u "crno-beli“ dres, ali je među simpatizerima beogradskog kluba njegovi ime je bilo, jeste i biće sinonim za titulu kapitena.
"Partizan ne treba da brine za budućnost, jer ima mnogo kvalitetnih igrača, a sigurno će se neko izdvojiti i u nastavku prvenstva, kao što je do sada bio slučaj sa Milošem Jojićem“, rekao je Ilić.
Uprkos "klimavoj" igri, ponekad i bez prave ideje i fudbalske filozofije, Partizan je novu godinu dočekao na liderskoj poziciji, ali sa svega bodom više od Crvene zvezde. "Prvenstvom možemo da budemo zadovoljni s obzirom da smo jesenji prvaci. Imamo pet bodova prednosti u odnosu na Crvenu zvezdu. Da u ovom trenutku mogu nešto da promenim, sigurno bi to bila utakmica protiv "večitog" rivala, koju smo nesrećno izgubili. Možda je to jedina mrlja što se tiče jesenjeg dela šampionata." Najsvetliji trenutak u poslednoj deceniji za navijače Partizana dogodio se 2003. godine, kada je ekipa predvođena Sašom Ilićem izborila plasman u Ligu šampiona, nakon već legendarnog jedanaesterca koji je realizovao Milivoje Ćirković protiv Njukasla. "Crno-beli" nisu uspeli da ponove taj scenario u ovoj sezoni. "Sigurno je da su Partizanove ambicije takve da se želi plasman u Evropu svake godine, ali jedno su želje, a drugo je realnost. Imali smo najbolju nameru, a to je bilo teško izvodljivo, ostali smo bez pet, šest standardnih igrača, dok se pojačanja nisu u potpunosti navikla na sistem igre. To se odrazilo na evropske utakmice koje dolaze na početku i ostaje žal što nismo izborili plasman u neko evropsko takmičenje, ali šta je, tu je, tako je sada, nadam se da će sledeće godine biti bolje", rekao je Ilić, a kompletan intervju sa kapitenom Partizana možete pročitati u našem Novogodišnjem paketiću.
