> Izvor: B92
> Datum: četvrtak 9.01.2014.  
> Rubrika: sport_fudbal
> Naslov: Del Pijero zamalo u Liverpulu
> Članak:

Alesandro Del Pijero rekao je da je posle odlaska iz Juventusa dobio ponudu Liverpula, ali je morao da je odbije jer je već prihvatio da pređe u Sidnej.
Liverpul je 2012. godine tražio nekog kreativnog fudbalera, a Del Pijero je bio dobro rešenje uprkos njegovim godinama.
"Ponuda Liverpula? Ovo je delikatno pitanje. Istina je da sam dobio ponudu da zaigram u Premijer ligi, ali sam već pristao da predjem u Sidnej. Bilo je kasno da se bilo šta uradi", rekao je Del Pijero australijskim medijima.
Del Pijero je 2012. godine kao slobodan igrač potpisao za Sidnej, za koji je do sada odigrao 34 utakmice i postigao 19 golova. Njegov klub je trenutno peti na tabeli australijskog prvenstva sa 19 bodova, dok prvoplasirani Brizbejn ima 30.
