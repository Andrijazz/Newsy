> Izvor: B92
> Datum: utorak 14.01.2014.  
> Rubrika: sport_fudbal
> Naslov: Vojvodina ne želi Stevanovića
> Članak:

Iako se spekulisalo da bi Miroslav Stevanović mogao da se vrati u Vojvodinu, novosadski klub ne želi reprezentativca Bosne i Hercegovine.
Stevanović je tri godina igrao u Novom Sadu pre nego što je u januaru 2013.prešao u Sevilju. Nije uspeo u Andaluziji, pozajmljen je Elčeu za jesen, a sad traži klub za proleće.
"Nismo ga ni zvali, ni tražili, niti razmišljamo na tu temu u bilo kakvoj opciji", demantovao je eventualni povratak Stevanovića Radisav Rabrenović, generalni sekretar Vojvodine.
Novosađani ističu da nemaju nameru da razigravaju tuđe igrače, već žele da kroz prvi tim afirmišu svoje talente koje bi kasnije prodali. Vojvodina je u petak počela pripreme za prolećni deo sezone, sa nekoliko velikih izmena u sastavu u odnosu na jesen. Voša je prvi deo sezone završila na deobi četvrtog mesta sa Radničkim iz Niša i Novim Pazarom sa po 24 boda, devet manje od lidera Partizana.
