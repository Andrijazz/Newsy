> Izvor: B92
> Datum: sreda 22.01.2014.  
> Rubrika: sport_fudbal
> Naslov: Ronaldo: Mesi me čini boljim
> Članak:

Kristijano Ronaldo rekao je da ga je Lionel Mesi sjajnim partijama "naterao" da postane bolji igrač.
"Mesi i ja želimo da budemo najbolji i tako pomažemo jedan drugom da igramo bolje. Konkurencija mi prija, ali tu ne mislim samo na Mesija", rekao je Ronaldo.
"Tu su Suares, Inijesta, Nejmar, Bejl, Dijego Kosta ili Falkao. Oni su napredovali, ali i ja sa njima. Uvek sam učio od iskusnijih, u Junajtedu od Gigsa i Nevila, u Realu od Raula i Salgada, u reprezentaciji od Figa i Rui Košte", rekao je Portugalac.
Ronaldo je sredinom januara osvojio "Zlatnu loptu", nagradu FIFA za najboljeg igrača na svetu u kalendarskoj godini, čime je okončao četvorogodišnju dominaciju Mesija. Portuglcu je to druga titula najboljeg na planeti, jer je kao igrač Mančester Junajteda "Zlatnu loptu" osvojio i 2008. godine.
