> Izvor: B92
> Datum: ponedeljak 13.01.2014.  
> Rubrika: sport_fudbal
> Naslov: Dragan Đurić: Odlazim u decembru
> Članak:

Predsednik Partizana Dragan Đurić najavio da ide iz kluba, a u intervjuu za Kurir demantovao je da je bio u bekstvu.
Prvi čovek šestostrukog uzastopnog šampiona Srbije tvrdi da će dokazati nevinost u vezi sa spornom privatizacijom i slučajevima za koje ga terete.
Đuriću mandat ističe na kraju ove godine, a on nema nameru da ostane u Humskoj 1. Đurić je zadovoljan januarskim prelaznim rokom, te istakao da Partizana ima "Gasprom" igrao bi Ligu šampiona svake sezone.
"Izborna skupština je u decembru, tada ćemo sesti i razgovarati kako bismo pronašli najbolje rešenje. U ovom trenutku nije mi ideja da ostanem u Partizanu. Međutim, ima vremena da se priča o tome ko će biti naslednik jer će odlučiti organi kluba, a ja ću i po odlasku pomagati kao i do sada", rekao je Đurić za Kurir. Iako mnogi tvrde da je Partizan takođe u velikoj finansijskoj krizi, Đurić ističe da je Partizan raj. "Kriza je svuda, a država nam nije pomogla, osim onda kad smo igrali Ligu šampiona i kad nam je obezbedila sponzorstvo EPS. Zvezdi su doveli Gasprom, NIS... Da mi imamo pet miliona od sponzora, igrali bismo svake godine Ligu šampiona. Nemam ništa protiv toga da se pomogne Zvezdi, ali uvek se gasi neki požar, a nama koji ostvarujemo rezultate ne daje se ništa. Budite uvereni da nijedan dinar uložen u Partizan nije uzalud bačen. Partizan je raj, o kojem mnogi maštaju", istakao je prvi čovek srpskog šampiona.
Nakon velikih problema tokom jeseni, koju je ipak završio na prvo mesto u Jelen Superligi, Partizan je u januaru doveo četiri zvučna pojačanja. "Uradili smo dobar prelazni rok ove zime, a moja želja je da dovedemo još jednog štopera i napadača poput Tejga ili Klea. Već imam ideju, ali ne mogu da govorim ništa osim toga da je stranac. Priznajem da smo letos imali određene propuste, ali i s takvim timom morali smo da ostanemo u Kupu i imamo pet-šest bodova više. Mada, možda je ovo dobro da se malo razdrmamo i shvatimo da nema odmora". Crno-beli su obnovili saradnju sa menadžerom Rajom Božovićem i doveli njegovog igrača Petra Škuletića, iako je Đurić imao skoro fizički sukob sa pomenutim fudbalskim agentom. "S Rajom nemam problem. Imali smo malu čarku, ali nije bilo udaraca ili vređanja. Na kraju krajeva, kad je interes kluba u pitanju, morate da progutate mnogo toga. Nisam sujetan da ne dovedem dobrog igrača samo zato što mu je menadžer neko s kim sam imao neku čarku". Dosta se spekulisalo o njegovom višenedeljnom odsustvu iz zemlje u trenucima kada se pojavila vest da bi mogao da bude krivično gonjen zbog privatizacije Veterinarskog zavoda. "Početkom decembra imao sam hiruršku intervenciju u inostranstvu, a potom i kontrolu, i to je jedini razlog odlaska iz zemlje. Nemam razloga da bežim i budalaština je da sam zato otišao. Beograd je moj grad, meni je ovde najlepše i nikada ne bih otišao jer sam hrabar čovek. Ukoliko treba da se proveri privatizacija Veterinarskog zavoda, neka se to uradi, ali tu sam da dokažem da sam u pravu. Nikada nisam lagao i krao, i to ću dokazati", rekao je Đurić. Partizan u ponedeljak počinje pripreme za prolećni deo sezone. Crno-beli će u Beogradu raditi od 21. januara kada putuju u Antaliju. Sezona u JSL nastavlja se krajem februara.
