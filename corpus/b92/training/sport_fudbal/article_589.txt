> Izvor: B92
> Datum: subota 18.01.2014.  
> Rubrika: sport_fudbal
> Naslov: "Istina o FK Vojvodina"
> Članak:

U prostorijama FK Vojvodina održana je konferencija za novinare gde se govorilo o aktuelnom stanju u klubu.
Pred novinare su izašli predsednik kluba Milenko Jokić, generalni sekretar Radisav Rabrenović i Zoran Pavlović, menadžer za sportska pitanja u FK Vojvodina.
Oni su govorili o finanskijskom stanju u klubu, pomoći koju bi Vojvodina trebalo da dobije, kao i prelasku Marka Nikolića i trojice igrača u Partizan.
Jokić se osvrnuo na trenutno stanje u Vojvodini, pre svega u smislu aktuelne finansijske situacije. On je napomenuo ono što javnost već dobro zna da je račun kluba u blokadi, ali da zahvaljujući ličnom angažovanju članova uprave i prijatelja funkcioniše bez većih problema. e Dodao je da će narednih dana igračima i zaposlenima biti isplaćena sva dugovanja i da je sa Poreskom upravom postignut dogovor o reprogramu duga u naredne dve godine. Izrazio je svoje nezadovoljstvo i razočaranje sve učestalijim pričama u javnosti pa i medijskim spekulacijama da je Vojvodina pred kolapsom. "Situacija jeste teška ali tvrdnje da smo pred kolapsom dolaze od nedobronamernih ljudi koji izgleda žele da klub propadne. Moji saradnici i ja to sigurno nećemo dozvoliti, a onima koji seju laži i poluistine poručujem da dođu u klub i ulože svoj novac kao što to mi činimo." Rabrenović je za eskalaciju nezadovoljstva dela navijača stanjem u klubu direktno prozvao bivšeg podpredsednika Vojvodine Dušana Vlaovića, nekadašnjeg člana UO i kandidata za mesto čelnog čoveka kluba, Zorana Šćepanovića i biznismena Minju Bolesnikova. "Postoje u ovoj državi zakoni i institucije, a redovno zasedanje Skupštine kluba je vrlo blizu pa neka onda gospoda dođe sa svojim planom, programom i svojim novcem. Pričali su kako imaju podršku najviših političkih krugova u zemlji i kako se samo čeka mig Aleksandra Vučića koji će odobriti da se Vojvodini uplate državne pare. Svedoci smo, a i javnost zna da je podpredsednik Vlade Srbije u više navrata javno govorio da svako ko spominje njegovo ime u smislu pomoći bilo kom sportskom klubu u Srbiji, jednostavno laže", rekao je Rabrenović i pozvao sve one koji su izjavili da Vojvidna neće dozvoliti da klub propadne konačno pređu sa reči na dela i bar se udostoje odgovora da li će pomoći Vojvodini oko organizacije proslave jubileja.
On se osvrnuo na priče da je trener Marko Nikolić olako pušten u Partizan. "Priča se da smo olako pustili Marka Nikolića u Partizan. Gospodo, u Srbiji ne postoji ni u jednom ugovoru trenera klauzula obeštećenja. Marko Nikolić je počeo pregovore sa Partizanom 08. 10. 2013. Sve to smo znali i imamo dokumentovano ali ko nam može dati pravo da mu damo otkaz pred najvažniju utakmicu polusezone protiv Crvene zvezde u kupu. Ponudili smo Milanu Jovanoviću-Lanetu mesto generalnog direktora Vojvodine i da uz to odigra još izvesno vreme za Vošu." Najodgovorniji za sportska pitanja u klubu Zoran Pavlović, obrazložio je razloge i motive svog angažovanja u klubu kao i planove vezane za prelazni rok i formiranje ekipe. Dotakao se i onih najakutnijih tema: prelaska trojice igrača Vojvodine u Partizan. "Najveći problem Vojvodine nastao je letos jer klub nije realizovao nijedan transfer igrača. Po ko zna koji put moram ponoviti da se Vojvodina finansira jedino od prodaje igrača. Budžet kluba na godišnjem nivou bio je 2,5 miliona evra. To je mnogo i morali smo da rasteretimo klupsku kasu jer su fudbaleri dovedeni letos Vojvodinu koštali više od milion evra. Bio nih najsrećniji kada bismo mogli dovoditi igrače koji moraju da se plate jer oni sigurno i vrede. Ovako, moramo se osloniti na momke ponikle u omladinskoj školi i igrače koji dolaze kao slobodni. Nijedan mladi igrač Vojvodine nije "menadžerski". Vlasnik njihovih ugovora u stoprocentnom iznosu je klub. Kada ih budemo prodavali, sav novac ide u kasu Vojvodine."
Pavlović je istakao da ne postoji pravilo o zavrani prelaska igrača Vojvodine u Partizan ili Crvenu zvezdu i razjasnio je okolnosti u vezi sa prelaskom Škuletića, Trajkovića i Vulićevića u revode šampiona Srbije. "Što se tiče prelaska naših igrača u Partizan da razjasnimo neke stvari. Ni u jednom zvaničnom klupskom dokumentu ne postoji stavka niti odluka da igrači Vojvodine ne mogu prelaziti u Crvenu zvezdu ili Partizan. To jeste bilo neko nepisano pravilo koje je uveo pokojni predsednik Butorović, ali tržište je nemilosrdno. Zar je trebalo da bi neko bio zadovoljan da zadržavamo na silu Trajkovića i Škuletića i teramo ih da šest meseci trče krugove oko terena, a u junu odu bez obeštećenja i još im na kraju moramo isplatiti sva primanja? Ja za to mandat nemam. Da je ovo moj privatni klub možda bih to iz inata ili principa uradio, ovako ne. Od Partizana smo dobili 450.000 evra i dobićemo još 50.000 ukoliko se plasiraju u evropska takmičenja. Za Škuletića smo imali bolje ponude nego što je Partizanova, ali igrač jednostavno nije želeo da ide u drugi klub osim u Partizan, a za Trajkovića nismo imali nijednu inostranu ponudu. Vulićević je postavio svoje uslove Vojvodini: trogodišnjui ugovor ugovor sa mesečnom platom 10.000 evra. Vojvodina jednostavno ne može to da plati", zaključio je Pavlović.
