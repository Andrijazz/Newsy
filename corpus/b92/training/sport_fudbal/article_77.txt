> Izvor: B92
> Datum: petak 3.01.2014.  
> Rubrika: sport_fudbal
> Naslov: Venger demantovao kontakt sa Berbom
> Članak:

Trener fudbalera Arsenala Arsen Venger negirao je da je pokušao da dovede u klub napadača Fulama Dimitra Berbatova.
Venger ima problema sa povredama napadača i za sutrašnju utakmicu trećeg kola FA Kupa protiv Totenhema neizvesni su nastupi Olivijea Žirua, Niklasa Bendtnera i Jaje Sanogoa.
Britanski mediji spekulisali su da Venger želi da dovede Berbatova, ali je francuski trener to negirao.
"O njemu nismo razgovarali. Nikoga još nismo kontaktirali. Za sada razmatramo mogućnosti, koje su, moram priznati, vrlo ograničene", rekao je Venger, preneli su britanski mediji. U prvim nedeljama Nove godine, engleski klubovi igraju brojne utakmice, zbog čega premijerligaški treneri odluče da za utakmice u Kupu odmore najvažnije igrače. Venger je rekao da će za gradski derbi sa Totenhemom izvesti najjači tim. "Želimo da pobedimo u predstojećoj utakmici, koja je za nas veoma značajna. Odmoriću samo one igrače koji su povredjeni. O sutrašnjem meču razmišljam kao o jednom od derbija Premijer lige. FA Kup je prilika koju želimo da iskoristimo i daćemo sve od sebe u narednoj utakmici", rekao je on. "Imao sam sreće da osvojim FA Kup četiri puta i želim ponovo da ga osvojim", dodao je Venger. Utakmica između Arsenala i Totenhema igra se od 18.15.
