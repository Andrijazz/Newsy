> Izvor: B92
> Datum: petak 10.01.2014.  
> Rubrika: sport_fudbal
> Naslov: Debi Đurđevića, Obradu pola sata
> Članak:

Fudbaleri Vitesea odigrali su drugu trening utakmicu u Abu Dabiju, Uroš Đurđević je debitovao, a Ivan Obradović proveo na terenu pola sata.
Vitese je sa bundesligašom Hamburgerom SV igrao bez pogodaka, a dvojica srpskih internacionalaca provela su pola sata na terenu.
Obradović, koji je na probi u klubu iz Arnema, zamenio je u 63. minutu Van Anholta, Đurđević minut kasnije ušao umesto Bertrana Traorea, pozajmljenog igrača Čelsija.
U izveštajima holandskih medija navodi se da je Vitese bio bolji tim ali nije uspeo da postigne gol, a nema ocena igre srspkih internacionalaca. Nastup tinejdžera iz Burkine Faso koji je stigao iz Čelsija, Traorea, opisuje se kao impresivan. Vitese sledeći meč igra u subotu, 18. januara, u holandskom prvenstvu, sa Cvoleom. U petak je odličan test meč imao Aleksandar Mitrović koji je bio strelac za Anderleht.
