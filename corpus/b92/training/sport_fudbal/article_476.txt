> Izvor: B92
> Datum: sreda 15.01.2014.  
> Rubrika: sport_fudbal
> Naslov: Barsa: 40 mil.€ Nejmarovoj porodici
> Članak:

Barselona je potvrdila da je 40 miliona evra od ukupnih 57 za transfer Nejmara plaćeno konsultantskoj firmi, koja je u vlasništvu roditelja brazilskog napadača.
Nejmar je pred početak ove sezone prešao iz Santosa u Barselonu, za koju je do sada odigrao 25 utakmica i postigao 11 golova.
Član Barselone Đordi Kases podneo je pre mesec dana tužbu protiv predsednika kluba Sandra Roselja u kojoj ga optužuje za protivpravno prisvajanje novca, prilikom transfera Nejmara iz Santosa u Barselonu.
"Barselona je dostavila sudu detaljne argumente koji potvrdjuju da je tužba protiv kluba neosnovana i treba da se odbaci. Od ukupnih 57 miliona evra, koliko je klub od početka tvrdio da iznosi Nejmarov transfer, 40 miliona je plaćeno konsultantskoj firmi N&N Konsultorija Esportiva (N&N Consultoria Esportiva), koja je imala prava na igrača", navedeno je u saopštenju kluba. Barselona je samo potvrdila ono o čemu se spekulisalo kada je Nejmar stigao u Kataloniju. Katalonci su nedavno istakli ogorčenje zbog optužbi o neregularnosti transfera.
