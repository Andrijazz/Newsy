> Izvor: B92
> Datum: utorak 7.01.2014.  
> Rubrika: sport_fudbal
> Naslov: Galijani o Sedorfu, Baloteliju...
> Članak:

Sportski direktor Milana Adrijano Galijani samo se nasmejao na mogućnost da legenda 'roso-nera' Klarens Sedorf sedne na klupu tima iz Milana.
"Klarens na pol poziciji? Rećićemo da je na poziciji...", odgovorio je uz osmeh čuveni direktor tima sa "San Sira" i ostao zagonetan.
On je na pitanja novinara odgovarao posle večere sa najnovijim pojačanjem svog tima – Japancem Kaisukeom Hondom. On je dodao da Masimilijano Alegri sigurno na kraju sezone napušta klupu, ali i da se još uvek ne zna ko će ga naslediti.
Galijani je rekao da se nedavno video sa Holanđaninom u Brazilu, gde Sedorf brani boje Botafoga. Istakavši da su takvi susreti normalni, jer su on i igrač u prijateljskim odnosima, a i često se kreću po istim mestima. Neizbežna tema, naravno, bio je i Mario Baloteli. 'Super Mario" je, navodno, nezadovoljan smerom u kojem ekipa ide, pa se pojavila mogućnost da već u prvom mesecu 2014. godine napusti Italiju. "Ma, to su gluposti. Mario ostaje s nama 101 odsto", zaključio je Galijani.
