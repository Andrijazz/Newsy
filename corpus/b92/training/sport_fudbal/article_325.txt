> Izvor: B92
> Datum: subota 11.01.2014.  
> Rubrika: sport_fudbal
> Naslov: Trajković: Zvala i Zvezda, ali...
> Članak:

Novi igrač Partizana Branislav Trajković rekao je da je došao da bi osvajao titule, igrao Ligu šampiona i pokušao da se izbori za mesto u reprezentaciji Srbije.
Trajković je u petak veče potpisao ugovor na 3,5 godine i postao četvrto pojačanje šampiona ovog januara, treće iz Vojvodine.
"Bila mi je želja da iz Kule pređem u Partizan 2010. godine, ali neki ljudi su drugačije odlučili. Sada je bilo kontakata sa Crvenom zvezdom i Antalijom, ali odlučio sam se za najveći klub u Srbi", rekao je Trajković.
On je dodao da je trener Marko Nikolić bio jedan od razloga dolaska u Partizan. Pouzdani defanzivac osvrnuo se i na finalnu utakmicu Kupa Srbije protiv Partizana iz 2011. kada je Vojvodina napustila teren. "Ja sam profesionalac, ne bih se vraćao na prošlost, jednostavno u tom trenutku sam bio besan", rekao je Trajković. Sportski direktor Partizana Alber Nadj istakao je da su pregovori oko Trajkovićevog transfera bili naporni. "Doveli smo igrača koji nam je bio neophodan. Nadam se da će nastaviti sa igrama iz Vojvodine, gde je postao reprezentativac Srbije i da će u dresu Partizana postati standardni član državnog tima. Zadovoljni smo pojačanjima, ali težimo da stvorimo još jaču ekipu i napravimo tim za naredne godine", rekao je Nađ. Pre Trajkovića, šampion Srbije je u ovom prelaznom roku angažovao Nikolu Drinčića, Miroslava Vulićevića i Petra Škuletića. Fudbaleri Partizana pripreme za prolećni deo sezone počeće u ponedeljak u sportskom centru Teleoptik u Zemunu.
