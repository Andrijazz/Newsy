> Izvor: B92
> Datum: sreda 22.01.2014.  
> Rubrika: sport_fudbal
> Naslov: Anelka: Nisam antisemit, ni rasista
> Članak:

Napadač Vest Bromvič Albiona Nikolas Anelka zatražio je od Fudbalske asocijacije Engleske (FA) da obustavi postupak protiv njega.
Anelka je istakao da prilikom proslave gola protiv Vest Hema nije koristio rasistički pozdrav.
On je optužen da je 28. decembra prvi od dva postignuta gola proslavio sa rukom nadole i šakom druge ruke na ramenu, poznatim u Francuskoj kao "kenel",a koji se smatra obrnutim nacističkim i antisemitskim.
"Zatražio sam lepo FA da obustavi postupak protiv mene. Ponavljam, nisam antisemit ili rasista", napisao je Anelka na Fejsbuku. Ukoliko se ustanovi da je kriv, nekadašnji reprezentativac Francuske mogao bi da bude suspendovan na pet utakmica. Anelka je posle utakmice rekao da je to izveo u znak podrške svom prijatelju komičaru Didoneu, koji je u Francuskoj više puta kažnjavan zbog antisemitskih i rasističkih šala, i da je njegov gest bio "antisistemski, a ne antisemitski". Vest Bromvič Albion će posle incidenta koji je podigao veliku prašinu u javnosti na kraju sezone ostati bez glavnog sponzora, a zbog neprimernog poteza francuskog fudbalera pobunile su se i mnoge jevrejske grupe.
