> Izvor: B92
> Datum: sreda 15.01.2014.  
> Rubrika: sport_fudbal
> Naslov: Mažić sudi u Brazilu!
> Članak:

Najbolji srpski sudija Milorad Mažić deliće pravdu na Svetskom prvenstvu u Brazilu ove godine. Pomoćnici će mu biti Milovan Ristić i Dalibor Đorđević.
Mažić je tokom jesenjeg dela sezone 2013/14 bio glavni sudija na tri meča Lige šampiona (Arsenal – Napoli, Barselona – Milan, Mančester Junajted – Šahtjor), vodio je jednu utakmicu plej ofa za to takmičenje, duel Rumunija – Grčka u baražu za odlazak u Brazil i osam utakmica Jelen Superlige.
Sezonu ranije  je četiri meča Lige šampiona i još sedam duela na međunarodnoj sceni. Mažić je rođen 1973. godine u Vrbasu, njegovi asistenti, Beograđanin Milovan Ristić i Dalibor Đurđević iz Kruševca stalni su članovi istog tima. Mažić je, kao sudija, bio učesnik Evropskog prvenstva za omladince 2009. godine, Evropskog prvenstva za igrače mlađe od 21 godine 2011. i Svetskog prvenstva za mlade, 2013. godine. Pored Mažića na spisku koji je FIFA objavila u sredu su još 32 glavnih sudija. Poslednji sudija iz Srbije koji je vodio neku utakmicu Svetskog prvenstva u fudbalu je Zoran Petrović, 1990. godine u Italiji. Petrović je bio sudija i četiri godine pre toga, 1986. u Meksiku. Srpski fudbaleri gostovaće u Brazilu pred početak Prvenstva, gde će odigrati prijateljski meč sa ekipom domaćina.
