> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Nikolić: Ne dirajte mi igrače
> Članak:

Trener Radničkog Miroslav Muta Nikolić rekao je da uvek stoji uz svoje igrače i svima je poručio da ih ostave na miru.
Nikolić je to izjavio pošto su se Stefan Birčević i Nikola Kalinić našli u centru pažnje zbog svog ponašanja i verbalnog sukoba na meču sa Strazburom u Francuskoj. Do incidenta je došlo tokom jednog od tajm-auta, a njih dvojica su izrekli niz psovki, a iako su se kasnije izvinili, poslali su ružnu poruku.
"Ne dirajte mi igrače. I u ovoj situaciji stojim iza njih, odgovoran kao trener, najodgovorniji u sportskom delu ekipe. Oni jesu , ali to smo rešili. Sigurno će snositi sankcije, zbog drugih igrača, ali tvrdim da smo u međusobnim odnosima dobri, kao što je bio slučaj i ranije", rekao je Nikolić. Treneru tima iz srca Šumadije smeta i veliki broj negativnih komentara. "Kažu da su obrukali Srbiju i klub. Licemerno je to. Ako reprezentujemo Srbiju, zašto nam se ne obezbedi novac da se prikažemo u najboljem svetlu. Pobede svi prisvajaju, dobri smo Srbiji kada je tako, a u ovakvim situacijama svi peru ruke i kritikuju. Jesmo se obrukali, ne sporim, ali isto tako odajem priznanje mojim igračima za pošten odnos prema obavezama uprkos tome što ne primaju ništa", ističe Nikolić. Košarkaši Radničkog naredni meč igraju u sredu, kada u četvrtom kolu druge faze Evrokupa dočekuju Strazbur.
