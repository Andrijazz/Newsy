> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Galata trojkama srušila Partizan
> Članak:

Košarkaši Partizana poraženi su u beogradskoj Areni od Galatasaraja rezultatom 78:70 u okviru sedmog kola Top 16 faze Evrolige.
"Crno-belima“ je ovo šesti poraz u drugom delu elitnog takmičenja, kojim su sebi smanjili šanse za eventualni prolaz u plej-of.
Najefikasniji u domaćem timu, za koji nije nastupio Tarenz Kinzi, bio je Bogdan Bogdanović sa 23 poena uz šest skokova i asistencija, Žofre Lovernj je imao dabl-dabl (15p, 15sk) dok je na drugoj strani briljirao Henri Domerkant sa 18 poena.
Trener Galatasaraja Ergin Ataman nije mogao da računa na Nejtana Džavaija, Džamonta Gordona, Manučar Markoišvili i Ervin Dadli, dok od ranije u taboru "crno-belih" nema Lea Vestermana, Davisa Bertansa i Dragana Milosavljevića. Domaći tim je u dobrom ritmu startovao utakmicu, sjajan je bio Bogdan Bogdanović, ali je potom serijom 8:0 Galatasaraj anulirao prednost. Posle tehničke greške trenera Vujoševića usledili su poeni Andrića i Lovernja, a u tim trenucima odličan je bio Malik Herston. Preokret se dogodio u drugoj deonici, uprkos seriji Partizana od 5:0, gosti su nastavili seriju preciznih dalekometnih šuteva preko Arslana i Domerkanta, što je donelo vođstvo turskog tima od šest poena. U trećoj deonici je odgovornost preuzeo Milenko Tepić, napadali su domaći preko centara, ali nisu uspevali da isprate ritam košarkaša Galatasaraja u šutu za tri poena. Poslednji kvartal je obeležio Karlos Arojo, a posle zakucavanja uz faul Furkana Aldemira na dva minuta do kraja bilo je jasno da bodove iz Beograda odnosi gostujući tim. Domaći tim je šutirao sjajno za dva poena, imao je 52% procenat uspešnosti, ali je ključni faktor u pobedi Galate bio šut izvan linije 6,75, igrači turske ekipe su pogodili čak 12 trojki, nasuprot svega tri Partizana. Izabranici trenera Duška Vujoševića su imali 14 izgubljenih lopti, a zahvaljujući sjajnom Lovernju dobili su bitku pod obručima (38:28). Nakon odigrane prvog dela Top 16 faze Evrolige, Partizan ima jednu pobedu uz šest poraza, a pred "crno-belima" je duel sa Crvenom zvezdom Telekom u ABA ligi.
Za domaći tim utakmicu su startovali Bogdan Bogdanović, Milenko Tepić, Mihajlo Andrić, Žofre Lovernj i Nikola Milutinov, a na drugoj strani su bili Karlos Arojo, Henri Domerkant, Malik Herston, Pops Mensa Bonsu i Milan Mačvan. Prve poene na na meču postigao je Bogdan Bogdanović, dok je potom i Nikola Milutinov iskoristio visinsku prednost u odnosu na Mensa Bonsua, a najbolji igrač domaćih je u kontri pogodio sa distance za 8:2. Nakon pogodaka Aroja i Herstona Bogdanović je u poslednjim sekundama napada ubacio trojku, a da bi nakon toga usledila serija faulova, najpre Partizanovog beka, a potom Domerkanta i Mensa Bonsua. Dobro je startovao i Milenko Tepić, svojim četvrtim poenom doneo je 13:7. Serijom 8:0 Galata je preokrenula, a domaći su u lošoj seriji, Lovernju je najpre ispala lopta, Bogdanović je napravio korake, a Milutinov faul u napadu, njegov već drugi, 15:13 za goste. Trener Partizana Duško Vujošević je zbog protesta dobio tehničku grešku, Arojo je realizovao slobodno bacanje, a potom je Andrić nagazio liniju za tri poena, a novu prednost domaćima doneo je Tepić, polaganjem posle ukradene lopte. Kombinacijom centarskog tandema Musli - Lovernj, Partizan je poveo sa 20:16. Treći put su domaći nagazili liniju za tri poena, posle Andrića i Bogdanovića, Lovernj je pogodio "dugu dvojku". Herston pravi velike probleme čuvarima, međutim Dejan Musli ga je zaustavio blokadom, a u nastavku meča je bio precizan sa distance. Konačan rezultat prve četvrtine postavio je Arojo u poslednjim sekundama, 26:22.
Seriju domaćih od 5:0 prekinuo je Ender Arslan, Nemanja Bezbradica je potom izgubio loptu, a prve minute je dobio Đorđe Gagić, tek u drugoj četvrtini. Domerkant je ukrao loptu Borisu Dalou, a novu grešku načinio je Bogdanović, u pokušaju da proigra Muslija. Domerkant je pogodio trojku za 31:27. Milan Mačvan je veoma raspoložen za igru u prvom delu meča, iznudio je prekršaj Gagića, a Aldemir je zakucavanjem doneo izjednačenje, da bi Musli u sledećem napadu ponovo pogodio iz reketa, ali je Guler trojkom doneo prednost gostima, 34:33. Bogdanović je postigao svoj 12. poen, a Domerkant je nastavio sa dobrom partijom, iznudio je faul Tepića i realizovao oba slobodna bacanja, a Arslan polaganjem u kontri donosi 38:35 za goste, a trojka Domerkanta donela je gostima najveću prednost do tada, 41:35. "Crno-beli" su finiš poluvremena odigrali veoma loše, a poslednje poene u deonici za domaće postigao je Dalo, polaganjem za dva poena, a na odmor se otišlo rezultatom 43:37.
Poene Lovernja na početku treće deonice anulirao je Aldemir, da bi potom Arojo pogodio trojku preko ruke Andrića, a na isti način u sledećem napadu poentirao je Domerkant za 50:41. Milenko Tepić je ušao u seriju, pogodio je trojku, a potom i šut iz ugla sa distance, "crno-beli" su zaboravili Domerkanta koji to nije kaznio trojkom, ali je potom poentirao nakon ukradene lopte, 54:46. Većina napada domaćih išla je preko centarske pozicije, odnosno Dejana Muslija, a Lovernj je rolingom uspeo da izbaci iz ravnoteže protivnike i poentira za smanjenje razlike, međutim nekadašnji veliki talenat turske košarke Čenk Akjol u prvom kontaktu sa loptom pogodio je trojku za 59:52. Posle nesporazuma Bogdanovića i Muslija igra je prekinuta faulom Tepića, nove šanse su dobili Gagić i Bezbradica, a u poslednjem minutu četvrtine Arslan je promašio trojku. Mensa Bonsu je faulirao Gagića, a reprezentativac Srbije iskoristio je samo jedno slobodno bacanje, a za 62:53 na kraju deonice pogodio je Domerkant, izvan linije 6,75.
Nakon treće deonice bez poena Bogdanović se lepo snašao pod košem protivnika i poentirao, potom je ponovio akciju, a do faul u napadu je napravio Milan Mačvan, međutim sledećih 24 sekundi domaći nisu iskoristili, najpre je Tepiću ukrao loptu Arojo, a Lovernj se nije dobro snašao u poslednjim momentima napada. Desetu trojku za Galatu pogodio je Arslan, ali je na isti način uzvratio Bogdanović, svojom drugim preciznim šutem izvan linije za tri poena za 68:62. Gosti su faulom Herstona nad Bogdanovićem na nešto manje od četiri minuta ispunili bonus, a košarkaš Partizana je realizovao oba slobodna bacanja za 69:64. Taman što su se domaći približili, nisu iskoristili posed, da bi to kaznio Arojo pogotkom za tri poena, a ni minut odmora nije uspeo da poremeti raspoloženog Portorikanca, ubacio je još jednu za 75:64. Tačku na meč stavio je Aldemir, zakucavanjem uz faul, a konačan rezultat iznosio je 78:70.
