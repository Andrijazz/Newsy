> Izvor: B92
> Datum: ponedeljak 20.01.2014.  
> Rubrika: sport_košarka
> Naslov: Milosavljević: Mnogo važna pobeda
> Članak:

Kapiten košarkaša Partizana Dragan Milosavljević rekao je da je njegova ekipa došla do važne pobede nad Zadrom u ABA ligi.
"Znali smo da nas očekuje teška utakmica jer je Zadar poznat kao klub koji dobro igra na domaćem terenu. U finišu duela smo uspeli da prelomimo utakmicu i tako dodjemo do važne pobede. Osetio se umor nakon velike pobede protiv CSKA", rekao je Milosavljević novinarima u Zadru.
Partizan je u gostima savladao Zadar sa 64:56 u 17. kolu ABA lige i tako zabeležio 13. pobedu u tom takmičenju. Košarkaš Zadra Josip Sobin rekao je da njegova ekipa može da žali zbog poraza. "Moramo da žalimo jer ovako kvalitetne ekipe prave seriju kada se opustiš protiv njih, mora se igrati svih 40 minuta.... Sada ćemo se potruditi da ovo što pre zaboravimo i da se okrenemo narednoj utakmici protiv Mega Vizure", rekao je Sobin. Partizan će u sledećem kolu regionalnog takmičenja narednog ponedeljka dočekati MZT iz Skoplja.
