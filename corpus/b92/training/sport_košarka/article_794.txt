> Izvor: B92
> Datum: subota 22.02.2014.  
> Rubrika: sport_košarka
> Naslov: ABA: Mega sjajna u Širokom
> Članak:

Košarkaši Mega Vizure pobedili su sa 86:72 Široki na gostovanju u 21. kolu ABA lige, ali su taj meč obeležili padovi Vasilija Micića i Nemanje Dangubića.
Prema prvim informacijama, obojica su dobro, ali je Micić imao potres mozga, dok je Dangubić povredio skočni zglob, ali nije ozbiljnija povreda u pitanju.
Izabranici Dejana Milojevića su došli do devete pobede ove sezone, dok je Široki doživeo 16. poraz.
Mega Vizuru je do trijumfa predvodio Saša Avramović sa 21 poenom i šest skokova, dok je Nikola Jokić dodao 17 poena i takođe šest skokova. Odličnu partiju imali su i Nemanja Miljenović i Ratko Varda, koji su meč završili sa po 15 poena. Miljenović je imao pet skokova i čak 13 asistencija, što mu je donelo indeks korisnosti 34, dok je Varda dodao osam skokova. U poraženom timu, Ivan Opačak je postigao 15 poena i imao sedam skokova, dok je Drago Pašalić upisao 12 poena. Mega Vizura je od početka meča kontrolisala rezultat, a već u drugom periodu je došla do dvocifrene prednosti i praktično tada prelomila utakmicu. Senku na trijumf mlade ekipe bacile su povrede Micića i Dangubića, ali će se o njihovoj ozbiljnosti tek naknadno znati. Sam početak utakmice obeležio je težak pad Micića, kojeg je odmah zamenio Nenad Miljenović. Mega je uprkos tome uspela da kontroliše rezultat i drži prednost, a do kraja prve četvrtine ona je bila i dvocifrena (24:13), posebno zahvaljujući Miljenoviću koji je postigao trojku u poslednjim trenucima perioda. U drugoj četvrtini Mega je sigurno održavala vođstvo i nije dozvoljavala domaćim igračima na priđu ispod deset razlike. U 17. minutu povredio se Dangubić, ali to nije uticalo na igru Milojevićevih izabranika. Iako je Široki pripretio na početku drugog poluvremena, to je bio samo znak male dekoncentracije kod igrača Mega Vizure, koj su vrlo brzo ponovo preuzeli kontrolu i održavali dvocifrenu prednost, koju su održavali do kraja susreta.
