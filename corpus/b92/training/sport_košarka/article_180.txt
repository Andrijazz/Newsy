> Izvor: B92
> Datum: ponedeljak 13.01.2014.  
> Rubrika: sport_košarka
> Naslov: Šilb se vraća u Francusku?
> Članak:

Specijalizovani košarkaški portal ’Sportando’ piše da bi košarkaš Crvene zvezde Blejk Šilb mogao da pređe u Pariz Levaloa.
Šilb prema pisanju tog portala nije ispunio očekivanja na Malom Kalemegdanu nakon što je prošlog leta potpisao trogodišnji ugovor.
Amerikanac je u dosadašnjem toku sezone u Evroligi prosečno ubacivao 12, a u ABA ligi 9,2 poena po utakmici.
Ekipu Pariz Levaloa vodi trener Gregor Benjo koji je sa Šilbom imao izuzetno uspešnu saradnju u Šalonu 2012. godine. Predsednik Crvene zvezde Nebojša Čović izjavio je u nedelju da je "Šilb na ledu zbog slabih partija", a trener Dejan Radonjić je u ponedeljak izjavio da se "Amerikanac nije prilagodio njegovom sistemu".
