> Izvor: B92
> Datum: četvrtak 30.01.2014.  
> Rubrika: sport_košarka
> Naslov: EL: Teo i Krle prejaki za Pešića
> Članak:

Košarkaši moskovskog CSKA su na otvaranju petog kola Top 16 faze Evrolige deklasirali na gostovanju u Minhenu ekipu Bajerna rezultatom 86:61.
"Armejcima“ je ovo četvrta pobeda u drugoj fazi evropskog takmičenja, dok tim koji sa klupe predvodi Svetislav Pešić sada ima dva trijumfa i tri poraza.
CSKA je do pobede vodio srpski trojac, Miloš Teodosić, Nenad Krstić i Vladimir Micov su zajedno upisali 60 indeksnih poena, dok je kompletan tim Bajerna upisao 47.
Teodosić je bio najefikasniji akter meča sa 24 poena (6/10 za tri), uz pet skokova i asistencija, Nenad Krstić je dodao 14 poena i šest skokova, a Viktor Hrijapa ubacio je 16. Vladimir Micov je proveo nešto manje od 20 minuta na terenu, upisao je četiri poena uz dva skoka, po jednu asistenciju, ukradenu i izgubljenu loptu, a iznudio je i pet faulova protivnika. Na drugoj strani jedini dvocifreni u ekipi Bajerna bio je Malkom Dilejni sa 16 poena, dok je Boris Savović za 11 minuta postigao svega dva poena uz dve asistencije i jedan skok, za ukupan indeks -5. Moskovski tim je imao fantastično šutersko veče iako u timu nije bilo Sonija Vimsa, ostali košarkaši su pogodili 13 trojki iz 25 pokušaja, a uz to ekipu Etorea Mesine krasila je i odlična timska igra u kojoj su upisane čak 22 asistencije, nasuprot svega šest košarkaša Bajerna. Grupa F, 5. kolo Bajern - CSKA 61:86 Real Madrid - Makabi 74:68 petak 20.00 Galatasaraj - Žalgiris 20.45 Partizan - Lokomotiva Tabela 1. Makabi 4-0 2. CSKA 4-1 3. Real Madrid 3-1 4. Lokomotiva 2-2 5. Bajern 2-3 6. Galatasaraj 1-3 7. Partizan 1-1 8. Žalgiris 0-4
