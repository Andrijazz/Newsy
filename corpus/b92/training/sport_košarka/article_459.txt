> Izvor: B92
> Datum: četvrtak 30.01.2014.  
> Rubrika: sport_košarka
> Naslov: EL: Real prekinuo niz Makabija
> Članak:

Samo nedelju dana pošto je CSKA prekinuo njihov niz bez poraza, madridski Real je učinio isto Makabiju, trijumfom sa 74:68 u petom kolu Top16 faze.
‘Ponos Izraela’ nije znao za poraz u prethodnih 15 mečeva u svim takmičenjima, ali je taj niz prekinuo ‘kraljevski klub’, koji je meč prelomio u poslednjem periodu.
Real i Makabi su tako sada izjednačeni na čelu grupe F sa moskovskim CSKA, pošto sva tri kluba imaju skor 4/1. Moskovljani su u jedinom preostalom meču grupe odigranom u četvrtak slavili sa 86:61 protiv Bajerna. Preostale dve utakmice igraju se u petak, Partizan od 20.45 dočekuje Lokomotivu Kubanj, dok se u Istanbulu od 19 časova sastaju Galatasaraj i Žalgiris. Najbolji u trijumfu  bio je Serhio Ljulj sa 20 poena i četiri asistencije, dok je Rudi Fernandes dodao 16 poena i osam skokova. Njih dvojica su ujedno bili jedini igrači Madriđana koji su imali dvocifreni učinak. Kod Makabija posebno su se istakli Sofoklis Skorcanitis i Gaj Pnini sa po 16 poena. Skorcanitis je imao i pet skokova, dok je Riki Hikman dodao 11 skokova. Grupa F, peto kolo četvrtak, 30. januar Bajern Minhen - CSKA Moskva 61:86 Real Madrid - Makabi 74:68 petak, 31. januar Galatasaraj - Žalgiris 19.00 Partizan - Lokomotiva Kubanj 20.45 Tabela: Makabi 4/1, CSKA 4/1, Real 4/1, Lokomotiva 2/2, Bajern 2/3, Galatasaraj 1/3, Partizan 1/3, Žalgiris 0/4.
