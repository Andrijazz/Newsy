> Izvor: B92
> Datum: utorak 21.01.2014.  
> Rubrika: sport_košarka
> Naslov: Lisac: ABA kao domaće takmičenje
> Članak:

Generalni menadžer ABA lige Roman Lisac istakao je u intervjuu Sportskom žurnalu da bi regionalna liga trebalo da se prizna kao domaća timovima učesnicima.
Za čelnika Jadranske lige to je jedino rešenje za neusaglašenost u broju dozvoljenog broja stranih igrača u ABA ligi i nacionalnim šampionatima.
"Svi igrači država iz ABA treba da se računaju kao domaći i to ćemo pokušati da dogovorimo sa savezima. ABA je bitna za zemlje regiona, jer je međuprostor između Evrope i nacionalnih liga“, naveo je Lisac.
On je dodao da će i dalje biti poštovano pravilo da prvoplasirani tim iz ligaškog dela sezone dobija pravo organizovanja završnog turnira. "Tako je po Propozicijama i nema nikakvih dilema. Ukoliko se desi da prvi ne želi da organizuje fajnal-for, onda o će o tome odlučivati Bord lige. Neće se razgovarati sa drugoplasiranim, jer je to nagrada za prvoplasiranog", objasnio je Lisac. U stručnoj javnosti se mnogo govori o promeni sistema takmičenja, jer je evidentno da se kompletno takmičenje odlučuje u polufinalnom meču. "Problem je u kalendaru takmičenja, zbog dužine sezone nemamo termine u kojima bismo organizovali plej-of. Ne želimo da ulazimo u rat sa savezima zbog toga, naći ćemo drugo rešenje, da li je to druga liga, takozvana ABA B, ili ne, videćemo", dodao je Lisac. Činjenicu da Solnok, Budućnost i MZT igraju bez opterećenja, jer imaju zagarantovane ugovore sa ligom, Lisac objašnjava sportskim razlozima. "To je deo plana da se izgradi partner, kao što je recimo Mađarska ili sada Makedonija. Koliko smo vremena čekali da oni uđu u ABA ligu i sada MZT ima garantovan ugovor još dve godine, ali posle toga će u ligi igrati šampion. Nisu uvek samo finansije u pitanju, Solnok je eto dva puta kod kuće savladao Partizan". Širenje ABA lige na Mađarsku i Makedoniju, pa i nedavno Izrael i Češku zabrinulo je ljubitelje košarke na ovim prostorima. "Sa Makedoncima smo zatvorili priču, od samog početka naš cilj je bio da ujedinimo prostor bivše Jugoslavije, da se vratio ono što je nekad bilo dobro. Širenje dalje ne bi bilo dobro, otišlo bi se od ideje", zaključio je Lisac.
