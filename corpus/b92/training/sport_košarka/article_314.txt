> Izvor: B92
> Datum: sreda 22.01.2014.  
> Rubrika: sport_košarka
> Naslov: Radnički u Strazburu traži prvenac
> Članak:

Košarkaši kragujevačkog Radničkog gostuju francuskom Strazburu, u trećem kolu grupe N Last 32 faze Evrokupa.
Obe ekipe posle prva dva kola nemaju pobedu, pa će okršaj u Strazburu od 20:30 biti ključan u borbi za plasman u narednu fazu.
Strazbur je u prvom kolu poražen od Albe 72:70, a potom ga je nadigrao i Himik sa 78:72 u Francuskoj.
Ovim porazima u Evrokupu prethodilo je sedam evgorligaških neuspeha koji su ih eliminisali iz dalje borbe u najelitnijem takmičenju. Predstavnik Francuske uspeo je da savlada Brose Basket 83:72, Žalgiris 77:76 i Armani 76:67. U poslednjem kolu francuske lige doživeli su težak poraz kao gost Šalona 93:71. Nakon treće četvrtine rezultat je bio 60:58, a onda se dogodio kolaps u igri narednog rivala Šumadinaca. Dozvoljeno im je bilo da postignu tek 13 poena, a primili su čak 33. Bio im je to šesti neuspeh ove sezone, a od toga su tri puta ostajali bez bodova na domaćem terenu, bolji su bili: Nanter 74:78, Šolet 75:81 i Levaloa 88:89. Sa skorom 10-6 nalaze se na šestom mestu lige Francuske. Sa istim odnosom pobeda i poraza, Strazbur i Radnički dele sudbinu još osam ekipa u Last 32: trijumf u trećem kolu ostavlja ih u igri za naredni nivo, poraz je gotovo izvesno opraštanje od nastavka takmičenja. Svesni su toga svi u Radničkom, ali iako bi takmičarski neuspeh značio i manje troškova za klub, niko i ne pomišlja da put Francuske krene sa "belom zastavicom", nedvosmislen je trener Miroslav Muta Nikolić. "Probaćemo da dođemo do bodova u Strazburu, ja volim da pobeđujem, ne kalkulišem. Pripremamo ekipu, "skenirali" smo ih. Videćemo kako ćemo moći da se branimo, da li nekim zonama, pošto ne možemo da igramo "čoveka" 40 minuta kao protiv Igokee. Pravićemo rotacije, tako igramo borbenije. Popravili smo se i u skoku, igrači svu svoju energiju sada prenose na teren. Štedećemo se da ne "poginemo", ali se sigurno nećemo predavati, kao i do sada. Sve što smo izgubili bilo je zbog naših grešaka - od Himika, Zvezde do Albe. Ne znam zašto, ima tu umora kada svaka dva dana putujemo, provodimo po 16 sati na aerodromima... teško je to za ovu generaciju. Strazbur je ispao iz Evrolige, to takmičenje je najbolja potvrda da se radi o vrlo kvalitetnoj ekipi", rekao je trener Radničkog Miroslav Nikolić. Ubedljivo nakorisniji i najefikasniji igrač Strazbura u u Evroligi bio je centar Ažinsa (prosečan indeks 17,2, po utakmici 17,1 poen i 5,4 skoka). Međutim, ovaj reprezentativac osvajača Evropskog prvenstva je napustio Strazbur i otišao u NBA (Nju Orleans). Koncept igre su tako promenili iz osnova, pa je moguće da baš u tome Šumadinci mogu da pronađu svoju šansu i nastave sa popravljanjem ovosezonskih rezultata. "Mislim da smo nepravedno izgubili u par poslednjih utakmica, to nam je samo ojačalo volju, tako da tek sada ne želimo da odustanemo od pokušaja da što dalje dobacimo u svim takmičenjima, pa i u Evrokupu. Čeka nas, praktično, dvomeč sa Strazburom, jer posle ovog gostovanja odmah sledi revanš naredne srede. Svi smo uvereni da je moguć ukupan skor 2-2 posle tih susreta. Francuzi imaju svoje jake adute, ali i mi svoje. Ulazimo u okršaj potpuno ravnopravno. Niko još nije otpisan, pa ni Radnički. Mislim da iz kola u kolo sve više potvrđujemo da smo kvalitetna ekipa, u hodu ispravljamo nedostatke koje imamo - zato nema odustajanja od Last 16 Evrokupa, niti od više pozicije u ABA ligi koja ponovo vodi u Evropu", rekao je kapiten Radničkog Stefan Birčević. U sredu u EK igra i Crvena zvezda, a njen duel sa Panioniosom možete pratiti na televiziji B92 od 19:15 časova.
