> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Mačvan: Ključna pobeda za nas
> Članak:

Košarkaš Galatasaraja Milan Mačvan rekao je da se njegova ekipa dobro spremila za Partizan i verovatno ostvarila ključnu pobedu u Top 16 fazi Evrolige.
"Bila je ovo jako teška utakmica, ali smo se dobro spremili i znali smo šta nas očekuje. Ovo je možda i ključna pobeda za nas da ostanemo u igri. Završavamo prvi deo sa tri pobede, imali smo kiks kod kuće protiv Lokomotive, ali se nadam da sa šest-sedam pobeda možemo u četvrtfinale", rekao je Mačvan posle meča.
Galatasaraj je u Beogradu savladao Partizan sa 78:70 u sedmom kolu Grupe F Top 16 faze Evrolige. Mačvan, koji dve nedelje nije trenirao zbog povrede, kazao je da je protiv Partizana pružio trenutni maksimum. "Mislim da je ovo bio maksimum, već u prvom poluvremenu sam izgubio snagu pošto nisam u formi. Najbitnije je da smo dobili, ubacili šuteve, posebno na kraju, kad god je Partizan prilazio", dodao je on. Bivši košarkaš Partizana se zahvalio navijačima crno-belih na dočeku i pozvao ih da podrže crno-bele do kraja sezone. "Nisam znao kakav će biti doček jer sam ovde igrao samo godinu dana. Zahvalio bih im se na lepom dočeku i pozvao ih da podrže ovu ekipu kako bi ostvarila ciljeve", rekao je Mačvan. Karlos Arojo je kazao da je njegova ekipa bila posvećena i da je igrala kao što ume. "Ovo je utakmica koja nam je bila potrebna i za koju smo znali koliko je važna. Bili smo posvećeni i igrali kao što umemo, shvatili smo koliko je važno da pobedimo Partizan. Ima još mnogo da se igra, ako ovako nastavimo imamo šanse, ali kod kuće moramo da igramo mnogo bolje", kazao je Arojo. Galatasaraj će u narednom kolu gostovati Makabiju u Tel Avivu, dok će Partizan igrati protiv Reala u Madridu.
