> Izvor: B92
> Datum: subota 15.02.2014.  
> Rubrika: sport_košarka
> Naslov: Vujošević: Nemamo pravo na kiks
> Članak:

Trener Partizana Duško Vujošević rekao je da njegova ekipa više nama pravo na kiks i da mora da zabeleži pobedu protiv ekipe Širokog u 20. kolu ABA lige.
‘Crno-beli’ Široki dočekuju u nedelju od 17 časova u hali “Pionir” posle niza od šest poraza zaredom u poslednjih nekoliko nedelja u ABA ligi, Evroligi i Kupu Radivoja Koraća.
"Sedam kola je do kraja. Ta utakmica je kvalifikaciona, ne možemo sebi više da dozvolimo luksuz. U teškoj smo situaciji, ali izlazimo iz nje. Sada je bolje, ali ne možemo da dozvolimo kiks", rekao je Vujošević. Partizan je u dosadašnjem delu sezone zabeležio 13 pobeda i šest poraza i treći je na tabeli regionalnog takmičenja. Široki je pretposlednji sa skorom 5/14. "U odnosu na utakmicu u prvom krugu, Široki je promenio i ojačao ekipu. Na spoljnim pozicijama je to dobra ekipa. Novi trener je doneo stabilnost u igri i bolje rezultate. Osvojili su Kup BiH na gostujućem terenu. Utakmice koje nisu dobili igrali su ih otvoreno do samoga kraja. Protivnik je kvalitetan, utakmica je jako važna", istakao je Vujošević. Vujošević je dodao da će na meču sa Širokim debitovati Aleksandar Pavlović, ali i da na terenu ponovo neće biti Tarens Kinzi. "Debituje Pavlović. Puno je razloga da dođe publika. Uvek lakše pobeđujemo kada je hala puna. Kinsi neće igrati. Očekujem da od ponedeljka bude na treningu. Ima distorziju skočnog zgloba i dalje ima otok", dodao je trener Partizana. Košarkaš  Milenko Tepić rekao je da njegovu ekipu očekuje jako važna utakmica "Čeka nas važna utakmica, posle poraza od MZT Skoplja i Cibone. Malo smo sebi zakomplikovali situaciju i samim tim povećali važnost utakmice. Svi smo toga svesni, ali nas to neće opteretiti. Važno je da dođemo do te pobede posle nekoliko poraza, biće nam prekopotrebna pomoć publike", rekao je Tepić.
