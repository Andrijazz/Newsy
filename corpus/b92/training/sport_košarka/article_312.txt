> Izvor: B92
> Datum: sreda 22.01.2014.  
> Rubrika: sport_košarka
> Naslov: Bogdan nova zvezda, Krle #1 centar
> Članak:

Bogdan Bogdanović favorit je za nagradu "Zvezde u usponu" ove sezone u Evroligi, dok je Nenad Krstić trenutno najbolji centar, prema mišljenju direktora.
Bek Partizana Bogdanović dobio je 33,33% glasova generalnih direktora Evroligaša, dok je daleko iza njega Kenan Sipahi iz Fenerbahčea (12,5%).
Krstić (CSKA) deli prvu poziciju sa centrom Barselone Antom Tomićem sa po 20,82%, dok je Boban Marjanović osmi na toj listi.
Prema mišljenju direktora EL timova, za priznanje najkorisnijeg igrča takmičenja (MVP) konkuriše trio iz Real Madrida - glavni favorit je plejmejker Serhio Rodriges sa 33,33% glasova, ispred Nikole Mirotića (20,8%) i Rudija Fernandesa (16,6%). Što se tiče ostalih izbora, Vasilis Spanulis je po mišljenju trenera najbolji šuter, Bojan Bogdanović je najbolje nisko krilo (Nemanja Bjelica treći), Nikola Mirotić je bez konkurencije na poziciji krilnog centra. Kajl Hajns i Kit Lengford su izjednačeni u izboru za najboljeg Amerikanca u ligi, najbolji "čisti" šuter je Džejsi Kerol, najbolji dodavač je Dimitris Dijamantidis koji je po tradiciji i najbolji defanzivac, ali i igrač sa najvećom košarkaškom inteligencijom. Rudi Fernandes je prema direktora najspektakularniji igrač, a najviše njih bi volelo da u svoj tim dovede Spanulisa, koga smatraju i najboljim liderom i prvi im je izbor za šut kada se lomi meč. Kao najžešćeg igrača u EL direktori su istakli Hajnsa. Generalni direktori su pre sedam dana izdvojili navijače Partizana kao najbučnije u takmičenju, a Željka Obradovića za najboljeg trenera.
