> Izvor: B92
> Datum: sreda 8.01.2014.  
> Rubrika: sport_košarka
> Naslov: TVB92: Zvezda čeka Bilbao (19.15)
> Članak:

Košarkaši Crvene zvezde od 19.15 dočekuju Bilbao u prvom kolu druge faze Evrokupa, uz direktan prenos na televiziji B92.
’Crveno-beli’ su u Evrokup stigli pošto nisu uspeli da se plasiraju u Top16 fazu Evrolige, uprkos dobrim partijama.
Španski klub je, s druge strane, prošle sezone bio vicešampion drugog po jačini evropskog klupskog takmičenja i uprkos lošem startu nove sezone poslednjih nedelja je ušao u ritam.
"Bilbao je odličan tim, to stalno naglašavamo. Ušli su u sezonu malo lošije, ali su to sve igrači koji brane boje španske reprezentacije, dugi niz godina igraju zajedno. Veoma su nezgodan protivnik, imaju atipičnost u igri sa kojom se mi do sada nismo susreli, imaju petice koje šutiraju za tri poena. Pripremili smo se, naravno, očekujemo pobedu, moramo da odigramo jako, čvrstu i kreiramo igru iz odbrane", rekao je jedan od najiskusnijih igrača Crvene zvezde Raško Katić za B92. Karata za duel sa Bilbaom još ima, a Katić je istakao da je njemu i saigraču potrebna velika pomoć navijača. "Očekujem pune tribine, ovo je novo takmičenje, utakmica je od velikog značaja. Bitno je da nas navijači podrže, da nam daju dodatnu energiju kada nam to bude najpotrebnije", istakao je centar Zvezde. Sa Katićem se po pitanju toga koliko je Bilbao jaka ekipa slaže i bek Zvezde Branko Lazić.
"U pitanju je dosta iskusna ekipa, vremenom su uspeli da nadomeste sve ono što im u početku sezone nije išlo i sada su pokazali da su jedna dobra i jaka ekipa. Nije slučajno što su prošle sezone igrali finale Evrokupa, dosta igrača je ostalo od prošle sezone. Mi ćemo pokušati da nametnemo naš ritam igre kroz čvrstu odbranu i kontranapad. Daćemo sve od sebe, to je sigurno, posebno jer je ovo novo takmičenje, i biće nam bitno da dobro krenemo da bismo dobili samopouzdanje pred sam finiš sezone", rekao je Lazić za B92. Zvezda je u Evroligi pružala odlične partije, ali je doživela nekoliko poraza zbog neiskustva, a Lazić ističe da se nada da u Evrokupu neće ponoviti takve greške. "Sigurno je da će iskustvo iz Evrolige nam značiti, imali smo dosta utakmica koje su nas koštale, ali trudićemo se da ne ponovimo te greške i to iskustvo će nam značiti u Evrokupu", istakao je Lazić. Trener Zvezde Dejan Radonjić na konferenciji za medije pred meč sa Bilbaom istakao je da njegove izabranike čeka težak protivnik. Boje Bilbaa brani Dairis Bertans, brat igrača Partizana Davisa, koji je rekao da zna da navijači Zvezde poznaju njegovo prezime, ali da će tek morati da se potrudi da bi i od njega strahovali. U drugom meču prvog kola grupe L Panionios u Atini dočekuje Nižni Novgorod. Taj meč se igra od 18 časova.
