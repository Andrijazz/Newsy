> Izvor: B92
> Datum: subota 25.01.2014.  
> Rubrika: sport_košarka
> Naslov: ABA: Mega lako do 7. pobede
> Članak:

Košarkaši Mega Vizure pobedili su Zadar u Smederevu sa 91:75, u 18. kolu regionalne ABA lige.
Ekipa Dejana Milojevića je ovom pobedom pobegla iz opasne zone i sada ima skor 7-11, dok je Zadar poslednji sa 5-13.
Mega je meč rešila u prvom poluvremenu u kojem je ubacila neverovatnih 56 poena (56:36), i do kraja je bez većih problema ostvarila pobedu.
Vasa Micić imao je 18 poena i 7 asistencija, Varda je dodao 15, Radović 13, Dangubić 12, a Jokić 11 poena. Na drugoj strani, Ramljak je ubacio 18, a Šutalo i Sobin po 12 poena. Tok meča: Mega je dobro počela duel, a u prvoj deonici prednjačili su Micić, Luković i Varda. Plej srpske ekipe je u prvih osam minuta imao 6 poena, 2 skoka i 2 asistencije i bio je najzaslužniji za prvo dvocifreno vođstvo - 19:9. Najmlađi evropski tim nije se na tome zaustavio, nastavio je sa odličnom igrom i posle deset minuta je imao 14 poena viška (31:17). Ekipa Dejana Milojevića u istom ritmu je nastavila i u drugoj četvrtini. Iz minuta u minut razlika se povećavala, svi igrači koji su ulazili na parket davali su svoj doprinos, pa je u 15. minutu već bilo +21 (42:21). Već u 18. minutu Mega je stigla do cifre od 50 poena, a nakon 20 minuta pobednik je već bio odlučen - 56:36. Vasa Micić imao je 13 poena i 5 asistencija nakon 20 minuta. Početkom treće deonice Zadar je pokušao da se vrati u meč, spustio se na 14 poena deficita, ali Mega je ipak zadržala ubedljivo vođstvo i imala je +16 pred odlučujuću deonicu (70:54). Pokušali su gosti iz Zadra nešto više i u poslednjih 10 minuta, u 35. minutu spustili su se na -11, ali Mega je odbila taj nalet i na kraju ej ostvarila rutinsku pobedu.
