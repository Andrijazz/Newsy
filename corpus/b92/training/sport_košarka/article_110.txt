> Izvor: B92
> Datum: sreda 8.01.2014.  
> Rubrika: sport_košarka
> Naslov: Pešić: Partizan timski najbolji
> Članak:

Trener košarkaša Bajerna Svetislav Pešić rekao je uoči meča Top 16 faze Evrolige protiv Partizana da su crno-beli ekipa sa najboljom timskom igrom u Evropi.
Utakmica drugog kola Top 16 faze Evrolige između Bajerna i Partizana igra se u četvrtak od 20.15 sati u dvorani "Audi" u Minhenu.
"Partizan nije najbolji u Evropi, ali igra najbolju timsku košarku. Reč je o dobroj ekipi, koja ne zna za umor. Želimo da zabeležimo pobedu, posebno posle poraza od Oldenburga", rekao je Pešić na konferenciji za medije u Minhenu."
Pešić je u timu crno-belih istakao Bogdana Bogdanovića, koji u dosadašnjem delu sezone u Evroligi prosečno postiže skoro 14 poena. Bavarci su u prvom kolu F grupe Top 16 faze pobedili Žalgiris u Kaunasu sa 84:66, uz veoma dobar procenat šuta za tri poena (21-10). "U Kaunasu smo bili odlični u šutu, možda i najbolji otkad sam postao trener Bajerna. Takvi procenti se ne viđaju često. Imamo odličnu priliku da još više popularizujemo košarku u Nemačkoj", rekao je Pešić. On je dodao da Bajern na ovom meču neće moći da računa na reprezentativca Bosne i Hercegovine Nihada Đedovića, koji je povredio skočni zglob.
