> Izvor: B92
> Datum: subota 22.02.2014.  
> Rubrika: sport_košarka
> Naslov: NIJT: Zvezda i INSEP za titulu
> Članak:

Košarkaši Crvene zvezde i francuskog INSEP-a boriće se za titulu i plasman na finalni turnir juniorske Evrolige u hali Basket City u Beogradu.
’Crveno-beli’ su do finala došli deklasiravši Cedevitu sa 95:48, dok je INSEP u polufinalu pobedio Mega Vizuru sa 70:63.
Finale se igra u nedelju u 15 časova, dok je meč za treće mesto tri sata ranije.
Zvezda je furiozno stigla do finala pošto je zabeležila četiri trijumfa u nizu, a Zagrepčanima u finalu nije dala ni najmanju šansu da je ugrozi. Sve je bilo rešeno već na poluvremenu, kada su  vodili sa 46:25, a potom samo povećavali prednost. Najbolji u timu Zvezde u polufinalu bio je Vojislav Stojanović sa 23 poena i pet skokova, Marko Radovanović je dodao 17 poena i pet asistencija, dok je Bratislav Jeković meč završio sa 14 poena i šest skokova. Odličnu partiju pružio je i Stefan Lazarević sa deset poena i 13 skokova. Kod Cedevite jedini je dvocifren učinak imao Ante Žižić, koji je postigao 14 poena i imao pet skokova. U prvom polufinalu, INSEP je pobedio Mega Vizuru posebno zahvaljujući Stefonu Gombolu, koji je postigao 18 poena i imao 11 skokova, poen manje je dodao Sitil Elize Vanero, koji je imao i pet skokova. U poraženom timu, Radovan Đoković je postigao 20 poena. Plasman na završni turnir juniorske Evrolige u Milanu, od 15. do 18. maja, izboriće pobednik kvalifikacionog turnira u Beogradu.
