> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Novica za B92: Nisam epizodista
> Članak:

Novica Veličković izjavio je za B92 da je raskid saradnje Bambergom samo logičan rasplet svega što se dešavalo u poslednjih mesec dana u Nemačkoj.
Naš košarkaš je za šampiona Nemačke u proseku beležio 7,2 poena uz 2,8 skokova i 1,2 asistencije u Evroligi.
"Nema nikakve tajne, jednostavno nije mi odgovarala uloga epizodiste i čoveka koji igra po desetak minuta. Moja minutaža je smanjena u proteklih mesec dana, imao sam sve manje prostora za igru, iako se fizički osećam odlično", rekao je Veličković za B92.
Veličković je prethodnih godina imao velikih problema sa povredom kolena, zbog toga je napustio i Real Madrid, ali se polako vratio u formu igrajući za Mega Vizuru krajem prošle sezone. "Povreda koja me odvojila od terena je prošlost, mnogo mi je vremena bilo potrebno da se spremim za povratak na teren, i ja nemam takav luksuz da u ovoj sezoni i ovom trenutku sedim na klupi i čekam svoju šansu. Želim da igram, mogu da igram na najvišem nivou, ali moram da budem na parketu, da bih ostvario svoj ciljeve", istakao je Veličković za B92. Veličkovićev odlazak iz Bamberga objasnio je i njegov menadžer Miodrag Ražnatović. "Glavni razlog što je Veličković izabrao Bamberg je njegova ogromna želja da pokaže da je spreman za veliku minutažu na evroligaškom niovu. Za njega je bilo neprihvatljivo da igra deset minuta po utakmici, i to je osnovni razlog raskida ugovora u Nemačkoj. On je u savršenoj fizičkoj kondiciji, traži novi klub gde će imati dovoljnu minutažu da se vrati u staru formu. Uveren sam da će za 4-5 dana biti u novom klubu, kao i da će dokazati svoj kvalitet", napisao je Ražnatović na tviteru.
