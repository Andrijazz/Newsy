> Izvor: B92
> Datum: subota 18.01.2014.  
> Rubrika: sport_košarka
> Naslov: Milojević: Nemamo krizu igre
> Članak:

Trener Mega Vizure Dejan Milojević izjavio je pred meč sa Krkom da njegova ekipa i pored četiri uzastopna poraza nema krizu u igri.
Utakmica se igra od 17 časova u Novom Mestu. Obe ekipe imaju isti skor od šest pobeda i deset poraza.
“Krka je sjajna ekipa sa sjajnim trenerom Aleksandrom Džikićem. Na svom terenu igra veoma čvrsto i dobro. Samim tim jasno je da nas čeka jako težak posao."
"Krka prima najmanje poena u ABA ligi, zbog čega je veoma važno da je uvedemo u naš ritam. Što tempo bude brži tako će naše šanse rasti", rekao je Dejan Milojević, trener Mega Vizure. Iako su iza Mega Vizure četiri vezana poraza, praktično svi su bili na jednu loptu što dosta govori o kvalitetu igre. "Niko nas nije pobedio sa više od pet poena razlike, na skoro svim mečevima odlučile su nijanse iako smo za rivale imali gotovo sve kandidate za završni turnir. Gostovali smo Budućnosti, Igokei i Cedeviti, a ugostili smo Partizan. Dakle, nemamo krizu igre, samo krizu rezultata. Želimo što pre da uđemo u pobednički ritam." Iako su na početku sezone mnogi sumnjali koliko može najmlađi tim u ABA ligi, sada se o njemu govori kao o najprijatnijem iznenađenju. "Svi su predviđali da ćemo lako ispasti iz ABA lige, ali dokazali smo da možemo mnogo više. Nismo još obezbedili opstanak, ipak imamo dobru poziciju u odnosu na rivale. Da bismo opravdali komplimente treba nam još nekoliko pobeda i da nastavimo da igramo u dobrom ritmu. Sada nam dolazi serija mečeva sa ekipama koje su po kvalitetu slične nama i nadamo se najboljem", naglasio je Dejan Milojević. Nemanja Dangubić, krilo Mega Vizure smatra da je ekipa pokazala veliki kvalitet ove sezone i da je neopodno da se od početka utakmice sa Krkom nametne brzi ritam igram. "Krka je odlična ekipa, biće ovo jedna teška utakmica. Mi smo u odličnoj formi, pokazali smo da imamo kvalitet i da možemo da pariramo svima. Daćemo sve od sebe, pružićemo naš maksimum i nadam se ostaviti pobedu."
