> Izvor: B92
> Datum: sreda 29.01.2014.  
> Rubrika: sport_košarka
> Naslov: EK: Radnički trijumfom ostao u igri
> Članak:

Košarkaši Radničkog zabeležili su prvu pobedu u Last 32 fazi Evrokupa, pošto su u "Jezeru" savladali Strazbur –92:82.
Kragujevčani su se tako osvetili Francuzima za poraz u prvom krugu grupe N, a ujedno i ostali u igri za plasman u osminu finala.
Najzaslužniji za trijumf domaćeg tima bio je Miloš Dimić sa 19 poena i samo dva promašaja iz igre (3/4 za 2, 1/2 za 3), Dušan Mlađan dodao je 15 poena (3/7 za tri). Marko Marinović ubacio 13 poena, isto koliko i Marko Brkić.
S druge strane, u ekipi Strazbura najviše se istakao Butsi Tornton sa 21 poenom, dok je Antuan Dio postigao je jedan manje. Francuska ekipa je bolje počela meč te je tri minuta pre kraja prve deonice imala devet poena prednosti (19:10), ali su Kragujevčani u samoj završnici napravili seriju 9:0 i došli do izjednačenja, međutim, Strazbur je na prvi odmor uspeo da ode sa tri poena prednosti. Radnički je dobrom igrom u drugoj četvrtini preokrenuo rezultat i na poluvreme otišao sa prednošću. Tokom treće deonice ekipe su smenjivale u vođstvu, da bi u poslednjoj četvrtini Radnički serijom od 8:0 prelomio meč i pred domaćim navijačima došao do prve pobede u drugoj fazi Evrokupa. Radnički je uspeo da anulira i poraz iz Francuske 80:76, koji je ostao u senci sukoba Birčevića i Kalinića. Ali, njih dvojica su se pojavili zajedno na konferenciji za medije pred meč i pokazali da je sve to iza njih. Cela ekipa odigrala je odlično i zasluženo upisala prvi trijumf. Rezultati i tabela grupe N:Radnički - Strazbur 92:82 Himik - Alba odloženo Tabela: 1. Alba Berlin 3 0 244 216 +28 2. Himik 2 1 222 227 -5 3. Radnički Kragujevac 1 3 311 320 -9 4. Strazbur 1 3 304 318 -14
Radnički je dobro otvorio meč i poveo sa 4:0, da bi gosti preko Butsija Tortona uspeli da stignu do malog preokreta i stignu do prve osetnije prednosti. Odlični Amerikanac ubacio je već devet poena i odveo svoju ekipu na +8 - 11:19. Međutim, Miloš Dimić ekspresno je odgovorio gostima, postigavši deset poena, i uz pomoć Marka Marinovića, koji ubacuje svoju prvu trojku, vratio svoj tim u potpunosti u igru - 19:19. Prvu četvrtinu završio je David Andersen pogotkom za tri poena, i tako odveo goste na prvi odmor sa prednošću - 21:24. Andersen je i naredni period igre otvorio poenima, ali je onda Radnički zaigrao dosta bolje i stigao do preokreta. Raspoloženom Dimiću i Marinoviću, pridružio se ostatak ekipe. Stefan Birčević i Dušan Mlađan rešili su nekoliko brzih napada svoje ekipe. Mlađan je seriju od pet poena krrunisao pogođenom trojkom, da bi Pilčević polaganjem doneo svojoj ekipi najveću prednost na susretu - 42:34. Zatim, gosti prave seriju od 5:0 i smanjuju zaostatak na četiri poena, ali Marko Brkić i Dušan Mlađan, svojim desetim poenom, odvode Radnički na odmor sa zasluženom prednošću - 46:42. Nastavio je domaći tim u istom ritmu, a ovoga puta se probudio Sava Lešić. Najpre su Brkić i Kalinić bili precizni za tri poena, da bi Lešić serijom od šest poena ponovo stvorio osetniju prednost za svoju ekipu (58:51). Ipak, Strazbur preko neverovatnog Butsija Tortona uspeva da ostane u meču. Amerikanac je nanizao 21 poen (3/5) za tri, i gotovo sam održava svoj tim u životu - 60:57. Domaći igraći pali su u finišu treće deonice, što su Francuzi iskoristili i uspeli,prvi put od pre četvrtine da stignu do vođstva. Dio je stigao do brojke od 17 poena i vratio svoj tim u egal situaciju, da bi treći period Tupan završio pogotkom za tri poena - 65:67. Međutim, Dušan Mlađan i Marko Marinović pogađaju nove trojke, na startu odlučujućeg kvartala, i vraćaju prednost na stranu Radničkog - 71:69. Nastavio je Radnički da pogađa van linije za tri poena, Marko Brkić je pogodio dve, Marko Marinović dodao jednu i ubrzo je bilo maksimalnih 11 poena prednosti za domaći tim. Gostima je, s druge strane, stao šut van linije 6.75, čemu je kumovala i agresivnija odbrana izabranika Miroslava Nikolića. Seriju Radničkog prekinuo je Dio, svojom petom trojkom - 84:76. Pokušali su gosti da se vrate do kraja meča, ali su samo u jednom trenutku uspeli da se spuste na -6. Pobedu domaćina potvrdio je sjajni Miloš Dimić sa četiri sigurno izvedena bacanja, tačno minut pre kraja susreta - 88:80. Radnički je do kraja meča sigurnom igrom sačuvao prednost, stečenu serijom od 9:0, i rutinski završio posao - 92:82.
