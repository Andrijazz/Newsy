> Izvor: B92
> Datum: utorak 21.01.2014.  
> Rubrika: sport_košarka
> Naslov: Antić i Atlanta srušili Majami
> Članak:

Košarkaši Atlanta Hoksa pobedili su Majami kod kuće sa 121:114, pa je Hit turneju na gostovanju završio sa dva trijumfa i četiri poraza.
U ostalim mečevima u okviru specijala na dan Martina Lutera Kinga Nju Orleans je pobedio Memfis u gostima 95:92, Čikago je na svom parketu dobio Lejkerse 102:100 posle produžetka, Hjuston je bio bolji od Portlanda 126:113, dok je Indijana savladala Golden Stejt 102:94.
Ranije je odigrano pet utakmica, a pobede su upisali Dalas, Los Anđeles Klipersi, Šarlot, Vašington i Bruklin. Atlanta je imala sedmoricu košarkaša sa dvocifrenim brojem poena, a jedan od njih bio je i Pero Antić sa 17 poena (7-10 iz igre za 25 min), rekordom u NBA karijeri, kao i 6 skokova i 3 asistencije. Hoksi su prekinuli niz od devet poraza protiv Majamija, a najefikasniji je bio Pol Milsap sa 26 poena, Kerol je ubacio 19, a Kajl Korver imao je 12 poena, 7 skokova i 6 asistencija. Majamiju nije pomogla ni sjajna partija Lebrona Džejmsa - 30 poena (11-21 iz igre), 4 skoka i 6 asistencija. Hit je igrao bez Vejda, Boš je upisao 21 poen i 7 skokova, Mario Čalmers dao je 17, a Rej Alen 14 poena (5-5 iz igre). Heroj pobede Čikaga nad Lejkersima bio je Tadž Gipson, koji je položio loptu u koš uz zvuk sirene na asistenciju Danlivija. U vrlo uzbudljivom meču najbolji je bio Di Džej Ogustin sa 27 poena, briljirao je Žoakim Noa sa 17 poena, 21 skokom i 6 asistencija, a Džimi Batler imao je 13 poena, 11 skokova i 5 asistencija. Junak Gipson završio je meč sa 12 poena. Sa druge strane, Lejkerse je predvodio Nik Jang sa 31 poenom (11-23 iz igre), Pau Gasol zabeležio je 20 poena i 19 skokova, dok je Džodi Miks upisao 16 poena i 7 asistencija. Čendler Parsons bio je fenomenalan sa 31 poenom (12-19 iz igre), 10 skokova i 7 asistencija i najzaslužniji je što je Hjuston prekinuo niz Portlanda od pet pobeda. Dvajt Hauard imao je 24 poena i 12 skokova, Džejms Harden postigao je 22, a Patrik Beverli 17 poena. Kod Blejzersa su se istakli Lamarkus Oldridž sa 27 poena (11-26 iz igre) i 20 skokova i Demijan Lilard sa 24 poena (7-17 iz igre, 5ast), dok je Vesli Metjuz ubacio 18.
U prethodnih osam međusobnih mečeva Memfis je pobeđivao Nju Orleans, a sada su Pelikansi konačno slavili, uz 27 poena (9-22 iz igre) i 10 skokova Entonija Dejvisa. Tajrik Evans imao je 15 poena i 7 asistencija, dok je za Grizlise Zek Rendolf upisao 23 poena i 20 skokova. Memfis uvek igra utakmice na dan Martina Lutera Kinga, pošto je to grad u kojem je ubijen slavni borac za ljudska prava. Ipak, Grizlisima ne ide baš najbolje na taj dan - imaju skor od pet pobeda i sedam poraza. Indijana je protiv Golden Stejta došla do pete uzastopne pobede, uz 23 poena Pola Džordža i dobru partiju Roja Hiberta sa 14 poena i 13 skokova. Za Voriorse Nemanja Nedović nije ulazio u igru, a najefikasniji su bili Stef Kari sa 24 i Dejvid Li sa 20 poena. NBA, rezultati: Memfis Grizlis - Nju Orleans Pelikans 92:95 Atlanta Hoks - Majami Hit 121:114 Čikago Buls - Los Anđeles Lejkers 102:100 Hjuston - Portland 126:113 Golden Stejt - Indijana 94:102 ranije: Klivlend Kavalirs - Dalas Meveriks 97:102 Detroit Pistons - Los Anđeles Klipers 103:112 Šarlot Bobkets - Toronto Reptors 100:95 Vašington Vizards - Filadelfija 76ers 107:99 Njujork Niks - Bruklin Nets 80:103
