> Izvor: B92
> Datum: sreda 15.01.2014.  
> Rubrika: sport_košarka
> Naslov: Nelson ne može sâm, poraz Zvezde
> Članak:

Košarkaši Crvene zvezde poraženi su u Rusiji od Nižneg Novgoroda sa 86:75, u 2. kolu druge faze Evrokupa.
Crveno-beli su odigrali loš meč na teškom gostovanju i sada u grupi L imaju po pobedu i poraz.
Odlučujući je bio finiš prvog i početak drugog poluvremena, kada je Zvezda olako ispustila sedam poena viška i dozvolila domaćinu da preokrene.
Samos u Demarkus Nelson i Ivan Radenović odigrali na zadovoljavajućem nivou u sastavu Zvezde. Nelson je imao 22 poena, 6 skokova i 4 asistencije, a Radenović je dodao 14 poena, 6 skokova i 7 iznuđenih faulova. Na drugoj strani, 16. pik sa NBA drafta 2010. godine Luk Bebit imao je 25 poena (5-7 za tri), a Vadim Panin dodao je 20. Zvezda je ponovo očajno šutirala bacanja (15-24), a bila je slaba i u šutu za tri poena (6-23). U narednom kolu Zvezda na svom parketu dočekuje ekipu Panioniosa koji ima dva poraza na startu takmičenja u drugoj fazi. Tok meča: Dejan Radonjić je umesto Šilba u startnu postavu uvrstio Jaku Blažiča, a na poziciji četiri počeo je Tadija Dragićević. Nekadašnji kapiten crveno-belih dobro je otvorio meč iako je promašio jedan zicer. Ubacio je pet od prvih devet poena Zvezde koja je u 5. minutu imala pet poena viška (11:6). Domaćin je međutim brzo vratio vođstvo i to serijom Luka Bebita od 8-0 (14:11). Nižnij je u prvoj četvrtini ubacio četiri trojke, ali Zvezdu je u igri održavao DeMarkus Nelson koji je u prvoj deonici ubacio devet poena, a poenima Katića u poslednjoj sekundi na prvi odmor se otišlo sa nerešenih 20:20. Druga deonica počela je loše po beogradski tim koji nije ubacio loptu kroz obruč u prva dva i po minuta. Domaćin je za to vreme stekao pet poena viška (25:20). Zvezda se vratila sa četiri vezana poena (Katić i Dženkins), ali nije dobro igrala i Radonjić je nakon trojke Antonova u 15. minutu zatražio tajm-aut (30:24). Taj minut odmora pokrenuo je crveno-bele koji su u naredna tri i po minuta napravila seriju 14-0 i došla do preokreta (40:33). Zvezda je zaigrala mnogo bolje u dobrani, a u napadu su Nelson i Dženkins pravili velike probleme rivalu. Ipak, Nižnij je u finišu poluvremena uspeo da se vrati, pa je nakon 20 minuta Zvezda imala samo dva poena viška - 42:40. Drugo poluvreme počelo je veoma loše po Zvezdu koja nije postigla koš više od tri minuta početkom nastavka. Domaći tim ponovo je preuzeo kontrolu nad utakmicom i serijom 11-2 na startu drugog poluvremena stekao je sedam poena viška (51:44). Očajno su igrali crveno-beli u nastavku, Boban Marjanović bio je potpuno van meča, a bilo je očigledno da fali kreacija u napadu koja je izgubljena odsustvom Šilba i Radonjić je u 27. minutu zatražio novi tajm aut na -9 (57:48). Ponovo je nakon minuta odmora Zvezda dobro reagovala kao i u prvom poluvremenu, ali je imala velikih problema sa linije slobodnih bacanja. Primakli su se crveno-beli na -3 (57:54), ali tada je usledila jedna greška sudija i nekoliko igrača Zvezde, pa je domaćin pred poslednjih 10 minuta imao šest poena viška (62:56). Početak poslednje četvretine bio je izuzetno važan, a Zvezda je u tom periodu propustila priliku da se vrati u meč. Veliku pomoć domaćin je osim u greškama Zvezde imao i u sudijama koje su napravile barem pet grešaka u korist Nižneg. Domaćin je stekao 11 poena viška u 34. minutu (71:60) i tu je praktično i odlučen pobednik. Imao je Nižnij nešto kasnije i 14 poena prednosti, a Zvezda je na kraju uspela samo da ublaži poraz što u eventualnom krugu na kraju druge faze takmičenja.
