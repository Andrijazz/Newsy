> Izvor: B92
> Datum: subota 18.01.2014.  
> Rubrika: sport_košarka
> Naslov: Krle i Teo: Bogdane, svaka čast!
> Članak:

Košarkaši CSKA Moskve Nenad Krstić i Miloš Teodosić rekli su da su oduševljeni igrom Bogdana Bogdanovića koji je doneo pobedu Partizanu.
Njih dvojica saglasni su u oceni da je Srbiji potrebno više takvih igrača.
"Utakmicu je prelomio Bogdanović. Retko se viđa da neko tako igra. Pogađao je neke šuteve kada se lomilo, i to je bilo teško braniti. Pravili smo neke greške i u odbrani, i u napadu, borili smo se, ali Bogdanović je prelomio i svaka mu čast!", rekao je Krstić novinarima.
Partizan je kao domaćin savladao CSKA sa 73:72 u trećem kolu Grupe F i tako zabeležio prvu pobedu u Top 16 fazi Evrolige, a junak utakmice bio je Bogdanović koji je imao 27 poena. "Teško je na evroligaškom nivou tri-četiri puta pobediti jednu ekipu. Očekivali smo tešku utakmicu i da će se Partizan očajnički boriti. To su i uradili večeras", dodao je Krstić. On je rekao da je njegov tim pogrešio u Beogradu, a pokušaće da se "vade" u narednim utakmicama. "Cilj nam je da imamo prednost domaćeg terena, a ovo smatramo kiksom, bez obzira što smo igrali na teškom gostujućem terenu. U narednim utakmicama ćemo morati da se vadimo, sledeći je Bajern, pa onda Real... idu sve teže i teže utakmice", naveo je Krstić. Plejmejker moskovske ekipe Miloš Teodosić dodao je da Bogdanović najtalentovaniji srpski košarkaš. "Bogdanović je naš najtalentovaniji igrač, igra izvanredno ove sezone, daj bože da Srbija ima više Bogdana!", rekao je Teodosić. On je kazao i da Partizan igra sa mnogo energije. "Partizan jeste mlada i možda oslabljena ekipa, ali igraju sjajno i s mnogo energije. Ovo je poraz koji može mnogo da nas košta. Ne smemo da dozvoljavamo padove u igri, da povedemo sa 10 razlike i da za minut-dva to izgubimo. Očekuje nas velika utakmica u Madridu, a tom pobedom možemo da poništimo ovaj poraz", dodao je Teodosić. CSKA će u sledećem kolu dočekati jedinu neporaženu ekipu ove sezone Real Madrid, dok će Partizan gostovati u Tel avivu, protiv Makabija.
