> Izvor: B92
> Datum: petak 17.01.2014.  
> Rubrika: sport_košarka
> Naslov: Džaković na čelu škole KK Metalac
> Članak:

Valjevski Metalac postavio je trenera Borislava Džakovića za koordinatora rada škole košarke, preneli su u petak lokalni mediji.
Džaković je rekao da se nada da će ta škola izgraditi asove poput braće Kovačević, Kecojevića, Đukanovića i ostalih, koji su 1970-tih igrali u Prvoj saveznoj ligi SFRJ.
On će sarađivati sa trenerima mladjih selekcija Metalca, ali je najavio angažovanje i novih, mladih stručnjaka.
Džaković (66) je posle beogradskog "22. decembra" vodio prve ekipe Partizana, sa kojim je 1994/95. osvojio dupli krunu, kao i Crvene zvezde, Slobode Dite iz Tuzle, koju je dva puta uvodio u Prvu ligu, Šibenke, Borca (BL). Prvi tim Metalca u Košarkaškoj ligi Srbije je krajem 2013. preuzeo Siniša Matić iz Zemuna, a kao mogući sportski direktor pominje se menadžer Goran Ristanović. Jedan od klupskih čelnika, Boško Đukanović nagoveštava plasman u Jadransku ligi kao imperativni cilj kluba jer to obezbeđuje sponzore i donatore. Iz Metalca su u čačanski Borac otišli centar Dragomir Marojević i krilni centar Filip Dedijer, dok su pojačanja - centar Rajko Kljajević i plej Vukašin Aleksić debitovali porazom pred valjevskom publikom, u derbiju sa FMP iz Železnika. Metalac posle 15 kola KLS ima skor 8/7, a sutra, u subotu, u 16. kolu igra sa Slogom u Kraljevu koju kao trener vodi Vladimir Đokić, nekadašnji kapiten Valjevaca i igrač Partizana i Crvene zvezde.
