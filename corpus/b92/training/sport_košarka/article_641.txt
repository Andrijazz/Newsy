> Izvor: B92
> Datum: utorak 11.02.2014.  
> Rubrika: sport_košarka
> Naslov: Čelnici KSS se uplašili navijača
> Članak:

Predsednik KSS Dragan Đilas i potpredsednici Dejan Bodiroga i Dejan Tomašević nisu sišli na parket posle finala Kupa da ih navijači ne bi izvređali i izviždali.
Zvezda je u finalu pobedila Megu sa 81:80 i odbranila je trofej.
"Moramo da stvorimo takve uslove da se osećamo bezbedno na terenu. Košarka mora da bude iznad dnevnopolitičkih dešavanja“, rekao je za „Blic“ Dejan Tomašević.
Po protokolu, uz Đorđa Koraća, brata Radivoja Koraća, trebalo je da bude i neko iz vrha Košarkaškog saveza. Međutim, iako su iz lože gledali meč, predsednik Đilas i dva potpredsednika Bodiroga i Tomašević nisu sišli na teren da to učine. Tomaševiću još nije oprošten prelazak iz Zvezde u Partizan, a Bodiroga je deklarisani navijač crno-belih. Tomašević za Blic kaže da mi je žao što Partizan nije nastupio u kompletnom sastavu. "To je njihova stvar, politika kluba, žao mi je što Partizan nije bio u kompletnom sastavu, ali možda sada ne bismo govorili o sjajnoj Megi". Osim na mečevima Crvene zvezde, Pionir je bio skoro pa prazan na preostalim mečevima. "Potrebno je da stvorimo uslove da ljudi dolaze na utakmicu sa decom. Narod u Srbiji voli košarku, ona je najbolji i najprepoznatljiviji sport u našoj zemlji. Iako je teška situacija, moramo da oživimo centre, Crnokosa iz Kosjerića je lep primer", rekao je Tomašević za Blic.
