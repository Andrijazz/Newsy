> Izvor: B92
> Datum: subota 25.01.2014.  
> Rubrika: sport_košarka
> Naslov: ABA: Debakl Radničkog u Ljubljani
> Članak:

Košarkaši kragujevačkog Radničkog doživeli su težak poraz na gostovanju Olimpiji u 18. kolu ABA lige rezultatom 85:56.
Jedini dvocifreni u timu Miroslava Nikolića bili su Marko Brkić sa 13 poena (sve u prvom poluvremenu) i Marko Marinović sa 12.
Na drugoj strani Deividas Galijus ubacio je 20, Alen Omić je dodao 14, a Aleks Stivenson 13. Obe ekipe su sada izjednačene, imaju po sedam pobeda i 11 poraza.
Od samog starta utakmice domaći su nametnuli svoj stil igre, dok ekipa Radničkog nije mogla da se adaptira i spreči veliki broj grešaka. U prvoj deonici jedino je na visini zadatka bio Marko Brkić, međutim njega u drugom poluvremenu nije bilo u previše ofanzivnih akcija. U timu Olimpije gotovo svi košarkaši su bili raspoloženi, o čemu govori činjenica da je čak devet igrača postiglo poene u prvom poluvremenu. Nastavak nije doneo promenu u igri Radničkog, greške su se nastavile, kao i očajan šut za dva (6/23, 26%), što nije mogao da nadomesti ni relativno solidan procenat uspešnosti van linije za tri poena (8/22). Da ništa nije štimalo u timu Miroslava Nikolića svedoči i odnos u ofanzivnim skokovima (15-5), uz čak 17 izgubljenih lopti, a ukupan odnos u indeksnim poenima dovoljno govori o odnosu snaga (97-38). Tok meča Startnu petorku za domaći tim činili su Džekson, Joksimović, Bubnić, Gailijus i Omić, dok su se na drugoj strani našli Radenko Pilčević, Stefan Jović, Nikola Kalinić, Stefan Balmazović i Marko Brkić. Nakon početnog egala, Olimpija je preko Gailijusa i Omića stigla i do devet poena prednosti u osmom minutu prve četvrtine, a zaostatak je na kratko uspeo da smanji Stefan Jović. Košarkaši Radničkog su previše grešili (četiri izgubljene lopte), a jedini koji se istakao je centar Marko Brkić sa pet poena. Zakazali su Kalinić i Birčević, koji su zajedno zabeležili indeks od -3, što su domaći preko Gailijusa, Stivensona i Omića iskoristili i na odmor posle prve deonice otišli sa dvocifrenom prednošću. Drugi deo meča otvorio je Marko Brkić novom trojkom, ali su gosti nastavili da gube lopte i da srljaju u napadu, što su Omić, Rupnik i Joksimović umeli da iskoriste, pa je na dva minuta do kraja poluvremena na semaforu stajalo 42:26. U timu Radničkog gotovo sâm igra Marko Brkić, postigao je 13 poena, dok i dalje u igri nije bilo Kalinića, a Marinović je uspeo da izgubi čak pet lopti. Olimpija timski igra sjajno, nema nijednog igrača sa dvocifrenim učinkom, ali su se već devetorica upisala u strelce. Najefikasniji je Stivenson sa devet, a prate ga Omić sa osam i Galijus sa šest poena. Na poluvreme se otišlo sa rezultatom 48:30 za domaće, dok je u indeksnim poenima razlika još veća, 57-21. U istom ritmu nastavljen je meč, Marinović i Lešić su i dalje promašivali, a Olimpija se polako približila i razlici od 20 poena, što je i uspela u 27. minutu, trojkom Nebojše Joksimovića. Košarkaši Radničkog su za četvrtinu postigli svega deset poena, tako da je pred poslednji kvartal rezultat glasio 66:40. Već u prvom napadu Omić je doneo višak od 30 poena Olimpiji, na drugoj strani Dimić i Jevtović nisu bili precizni, a potom je svu odgovornost u napadu preuzeo Marinović, pogodio je trojku, a potom je realizovao i slobodna bacanja. Njemu se pridružio i mladi Jevgotić, međutim sve je to bilo nedovoljno da bi se ublažio debakl, Olimpija je u mirnom ritmu privela utakmicu kraju i zabeležila sedmu pobedu u sezoni rezultatom 85:56.
