> Izvor: B92
> Datum: petak 24.01.2014.  
> Rubrika: sport_košarka
> Naslov: Mačvan: Vraćamo se u igru
> Članak:

Košarkaš Galatasaraja Milan Mačvan rekao je da su se on i saigrači vratili u borbu za četvrtfinale Evrolige pobedom nad Bajernom u Minhenom sa 72:66.
Istanbulskom timu to je bila prva pobeda u Top16 fazi, a najveće zasluge za zaj trijumf uz Karlosa Aroja, pripadaju izvanrednom srpskom tandemu Zoran Erceg – Milan Mačvan.
Erceg, koji je u Galatasaraj stigao prošlog leta je CSKA Moskve sjajno je otvorio duel pošto je u prvoj četvrtini ubacio deset od svojih 19 poena. On je na parketu proveo čak 38 minuta, čime je potvrdio da ima veliko poverenje trenera Ergina Atamana, a za taj period pribeležio je i desetskokova i jednu asistenciju. Mačvan je bio najbolji kada je to bilo najpotrebnije. U poslednjoj četvrtini ekipa Svetislava Pešića je pripretila da može da napravi preokret, međutim sjajni krilni centar Galatasaraja je sa četiri poena u poslednjem minutu samo potvrdio trijumf ekipe iz Instanbula. Mačvan je igrao 21 minut i upisao je 14 poena, 3 skoka, jednu rampu i pet iznuđenih faulova. "Bila je ovo veoma bitna pobeda, jer nas vraća u borbu za Top 8 fazu. Predstoji nam još mnogo iskušenja, kako bi nadoknadili poraz koji smo u poslednjim trenucima utakmice doživeli od Lokomotive. Ne gubimo nadu, jer kako smo izgubili prve tri utakmice Top 16 faze, tako smo uvereni da možemo da protiv svake ekipe igramo na pobedu. Sa druge strane grupa je izuzetno teška i moramo iz nedelje u nedelju da budemo maksimalno spremni i oprezni. Nema vremena za euforiju posle trijumfa u Minhenu, kao što nije bilo tugovanja posle prva tri poraza", istakao je Mačvan. Naredni meč u Evroligi Galatasaraj igra 31. januara sa Žalgirisom na domaćem terenu.
