> Izvor: B92
> Datum: subota 11.01.2014.  
> Rubrika: sport_košarka
> Naslov: Vujošević: EL? S kim si, takav si
> Članak:

Trener Partizana NIS Duško Vujošević zadovoljan je kako je njegova ekipa odigrala mečeve u Evroligi dok je on bio odsutan zbog bolesti.
"Veoma sam zadovoljan igrama, angažovanjem tima i rezultatima. Zbog toga dugujem zahvalnost stručnom štabu i igračima koji su nadoknadili moj nedostatak", rekao je Vujošević.
On nije vodio Partizan protiv Real Madrida i Bajerna iz Minhena u Evroligi. Partizan je poražen u oba meča, ali je prema mišljenju Vujoševića, u Minhenu odigrao veoma dobru utakmicu. "Zadovoljan sam borbenošću i igrom tima. Oni su sami napravili veoma izglednu situaciju i nisu je materijalizovali do kraja. Puno bi značilo da je dobijena ta utakmica. Mislim da je u drugom poluvremenu dozvoljena agresivna igra Bejrnu, da Partizanu to nije bilo dopušteno i da je to jedan od razloga promene rezultata", kazao je Vujošević. On je podsetio na sve probleme koje su pratile crno-bele, od blokiranja računa do povreda ključnih igrača i ponovio da je plasman u Top 16 fazu Evrolige veliki uspeh. "Čini mi se da, iz pozicije nekog ko je to gledao sa strane, kad su u pitanju Partizan i njegove igre u Evroligi, da se svesno prenebegava činjenica da je Partizan ove sezone imao jako puno problema. Čini mi se da se svesno prelazi preko svih tih činjenica", kazao je Vujošević. On je onda upitao igrača Milenka Tepića s kim je sve Partizan u grupi u Top 16 fazi, a kad je dobio odgovor, rekao je: "Za sve važi - s kim si takav si. Ne znam što ne bi važilo i za nas. Izborili smo se za Top 16 fazu i zaslužili smo da budemo u tom elitnom društvu. Od problema ne pravimo nekakav alibi. Moramo da budemo svesni da smo daleko od toga da smo favoriti i da je Partizan već napravio veliki uspeh, što je uspeh i za srpsku košarku". On je dodao i da publika to razume i da zato dolazi u velikom broju na utakmice i pozvao ih da i dalje pomažu mladoj ekipi. "Mi smo uradili puno ove godine i nadam se da će još biti dobrih utakmica i rezultata", rekao je trener Partizana. Vujošević se vratio poslu posle 20 dana u bolnici zbog zdravstvenih problema,istakavši da je dirnut brigom ljudi koji su mu čak nudili bubreg.
