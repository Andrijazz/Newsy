> Izvor: B92
> Datum: nedelja 16.02.2014.  
> Rubrika: sport_košarka
> Naslov: Aleksandrov predvodi Oldenburg
> Članak:

Košarkaši Oldenburga zabeležili su 15. pobedu u Bundesligi, pošto su slavili protiv Braunšvajga sa 95:70, a najzaslužniji za to bio je Nemanja Aleksandrov.
Aleksandrov je u 21. kolu za 22 minuta na terenu postigao 14 poena i imao pet skokova i jednu asistenciju i bio je najbolji u dresu Oldenburga.
Pored Aleksandrova, isti broj poena postigli su i Džulijus Dženkins i Riki Polding, koji je imao i pet skokova, ali su na parketu proveli desetak minuta više.
Kod Braunšvajga, Imanuel Mekilroj je postigao 14 poena, jedan više od Ajzeje Svona. Oldenburg je već u prvoj četvrtini uspeo da ostvari osetniju prednost, taj period je dobio sa 28:16, a potom je samo povećavao prednost i rutinski ostvario ubedljiv trijumf. Zahvaljujući novoj pobedi, Oldenburg je i dalje na četvrtom mestu na tabeli sa 15 pobeda i šest poraza, dok je vodeći i dalje Bajern, koji ima skor 18/2, a u nedelju dočekuje Telekom Bon. U narednom kolu Bundeslige, sledeće subote od 20 časova, Oldenburg igra sa Trirom na gostovanju.
