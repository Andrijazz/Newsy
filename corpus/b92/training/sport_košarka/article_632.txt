> Izvor: B92
> Datum: ponedeljak 10.02.2014.  
> Rubrika: sport_košarka
> Naslov: "Grobar sam od kada znam za sebe"
> Članak:

Saša Pavlović stigao je na prvi trening svog novog kluba, a istakao je da nikaka u karijeri nije nastupao za veći klub od Partizana NIS.
"Iskreno, nisam siguran da sam, barem u mojoj glavi, igrao za veći klub od Partizana. Od kada sam počeo da gledam košarku, partizanovac sam. Zato sam uzbuđen, milo mi je što sam ovde. Iskreno, jeste malo čudno što ću ispuniti dečački san u 30. godini, izuzetno sam uzbuđen. Ali se osećam super ", rekao je Pavlović
Rođeni Baranin dolazi u Humsku posle decenije u NBA ligi, neke od igrača poznaje od ranije, dok novog trenera Duška Vujoševiča zna od "malih nogu". "Sa Kinzijem sam igrao, a Gagića poznajem. Ostale znam tako što sam ih gledao. Baš sam pratio svaku njihovu utakmicu. Što se trenera tiče, ja sam sa 15 godina stigao u Budućnost. Vujošević je bio taj koji me je zvao, koji je predložio klubu da me dovedu. Ni ovoga puta nije bilo previše teško, s obzirom da sam slobodan agent brzo smo se dogovorili", rekao je Pavlović. Pavlović ističe da se niti jednog trenutka nije dvoumio. "Nisam, uopšte. Mogao sam da idem na probe u NBA, pa da vidim da li će da me zadrže, ili neće. Ali, posle deset godina u ligi nisam želeo to da radim. Kada sam već video da nema ništa od garantovanog ugovora u NBA, Partizan je pozvao. Odlučio sam da dođem. Dogovor sa menadžerima je bio da uopšte ne gledamo Evropu, već samo NBA, a ako bi se pričalo o Evropi, uvek sam želeo da to bude prvo Partizan", zaključio je on. Pavlović je potpisao ugovor sa Partizanom do kraja sezone, a mogao bi da debituje narednog vikenda protiv Širokog. To je potvrđeno i na zvaničnom sajtu crno-belih.
