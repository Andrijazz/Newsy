> Izvor: B92
> Datum: sreda 22.01.2014.  
> Rubrika: sport_košarka
> Naslov: Dženkins još godinu dana u Zvezdi
> Članak:

Američki košarkaš Čarls Dženkins i naredne sezone će braniti boje Crvene zvezde, potvrdili su njegov menadžer Miodrag Ražnatović i sam klub.
Dženkins će na taj način postati drugi stranac koji će ostati u klubu više od jedne sezone, posle Demarkusa Nelsona, koji je u redove ’crveno-belih’ stigao prošle sezone, a i dalje brani boje Zvezde.
"Obaveštenje za filmofile - Maratonci, sa glavnim glumcem Borom Todorovićem, trčaće još jednu godinu po dvoranama bivše SFRJ I Mađarske", glasi Ražnatovićev . Potvrda iz Zvezde je usledila, a u njoj se ističe da je u ugovoru koji je potpisan postoji i klauzula da će Dženkins moći da napusti redove Crvene zvezde samo u slučaju da od završetka sezone 2013/2014 pa do 31. jula pronađe NBA angažman. Po isteku tog roka Dženkins će i formalno biti igrač 'crveno-belih' i u sezoni 2014/2015. 24-godišnji Dženkins je u dosadašnjem delu sezone u ABA ligi prosečno beležio 10,2 poena i 2,4 asistencije po meču. U Evroligi je na deset mečeva imao prosek od 9,4 poena, 1,3 skoka, 1,9 ukradenih lopti i 1,7 asistenciju po meču. U Evrokupu je na dve utakmice prosečno beležio 13,5 poena, dva skoka i 1,5 asistenciju po utakmici. U nedavnom intervjuu za B92 Dženkins je i nagovestio da bi voleo da ostane među crveno-belima. Košarkaši Crvene zvezde od 19.15 dočekuju Panionios u trećem kolu Evrokupa, uz direktan prenos na televiziji B92.
