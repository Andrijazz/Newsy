> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Pešić: Nisam fan, poštujem Partizan
> Članak:

Trener Bajerna Svetislav Pešić rekao je da je pobedu nad Partizanom u Evroligi donela dobra timska odbrana njegovog tima i zaustavljanje Bogdana Bogdanovića.
Partizan je izgubio u Minhenu od Bajerna sa 71:65 u drugom kolu Grupe F Top 16 faze Evrolige.
"Ako pobedite utakmicu kako što smo mi to uradili, protiv tima kakav je Olimpijakos ili neki takav tim u samom vrhu, to nije iznenadjenje."
"Ali kada pobedite ekipu koja ima glavnu odliku u borbi, to zaslužuje svaku pohvalu. Bilo je tu užasnih odluka u napadu i odbrani, ali smo na kraju imali samopouzdanja i iskoristili smo naše šanse", rekao je Pešić novinarima u Minhenu. "Kada najbolji igrač tima, (Bogdan) Bogdanović ubaci 16 poena u prvom poluvremenu, teško je da možemo da pariramo. U nastavku smo to popravili. Imali smo samopouzdanje i nismo zaboravili da igramo u našoj dvorani. Naravno, ako ne možete da pogodite tri poena ne možete da pobedite, ali ipak glavni razlog je timska odbrana na Bogdanoviću u drugom poluvremenu i skok", kazao je Pešić. Pešić je dodao i da se "svi u crno-belom timu razumeju u košarku". "Nisam fan Partizana, ali imam veliki respekt prema Partizanu i njihovom konceptu", rekao je Pešić.
