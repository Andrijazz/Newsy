> Izvor: B92
> Datum: sreda 12.02.2014.  
> Rubrika: sport_košarka
> Naslov: EK: Zvezda rafalno do 1/8 finala!
> Članak:

Košarkaši Crvene zvezde obezbedili su plasman u osminu finala Evrokupa pobedivši Bilbao u Španiji sa 85:81 u 5. kolu druge faze.
Ekipa Dejana Radonjića je do trijumfa stigla odličnim šutem za tri poena (11-22) i fantastičnim izdanjem Jake Blažiča i Tadije Dragičevića.
Crveno-beli sada u L grupi imaju skor 4-1 kao i Nižnji Novgorod, pa će u poslednjem kolu u Pioniru u direktnom duelu odlučiti ko će sa prvog mesta u grupi dalje.
Tadija Dragićević odigrao je najbolji meč od povratka u Zvezdu sa 16 poena (4-5 za tri) i 7 skokova. Jaka Blažič je takođe bio sjajan sa 20 poena (4-4 za tri), DeMarkus Nelson ubacio je 13 poena uz 6 asistencija, a po 11 su dodali Marjanović i Radenović. Na drugoj strani, Mumbru je postigao 18, Grimau 15, a Gabrijel 13 poena. Zvezda je odigrala odlično veći deo meča, imala je padove u drugoj i poslednjoj deonici, ali to je razumljivo kada se u obzir uzme težak raspored i put u Španiju. Ovo je 13. uzastopna pobeda Zvezde koja je imala četiri skoka manje od Bilbaa (29-25), ali i tri izgubljene lopte manje (9-6). Bilbao - Crvena zvezda Telekom 81:85 (17:25, 20:12, 20:23, 24:25) Bilbao: Pilepić 11, Bertans 11, Gabriel 13 (6sk), Mumbru 18, Ervel 4 (6sk), Kavaliauskas 6, Markota, Sančez, Lopez 3, Samb, Vrkić, Grimau 15 (6sk) Crvena zvezda Telekom: Rebić, Lazić 3, Blažič 20, Simonović 2 (5sk), Marjanović 11 (5sk), Radenović 11, Katić 7, Tejić, Nelson 13 (6as), Dženkins 2, Stojanović, Dragićević 16 (7sk).
Tok meča pratite na našem sajtu: Zvezda je duel u Španiji počela atipično, pogodivši dve trojke na startu (Blažič i Radenović). Uz poene sa penala Jake Blažiča, crveno-beli su u 4. minutu došli do +6 (8:2). Domaćin se brzo vratio poenima Mumbrua i Ervela, ali Zvezda je čuvala vođstvo u prvoj deonici. Jaka Blažič igrao je odlično, odbrana je dobro funkcionisala, pa je Zvezda posle 10 minuta imala osam poena viška (25:17). Ekipa Dejana Radonjića je u prvoj deonici ubacila četiri trojke iz sedam pokušaja i to je bio ključ vođstva. Druga četvrtina, druga priča. Bilbao je mnogo bolje krenuo u drugom kvartalu, odmah na startu je postigao sedam vezanih poena i u potpunosti se vratio u meč (25:24). Sa mnogo više energije igrali su domaći košarkaši u nastavku, pa su trojkom Pilepića u 16. minutu stigli do vođstva (29:28). Iako je Zvezda drugu četvrtinu odigrala prilično loše u napadu, uspevala je da dobrom odbranom održi utakmicu u egalu, pa je nakon 20 minuta rezultat bio 37:37. Fran Pilepić pogodio je dva vezana šuta sa poludistance na startu drugog poluvremena, ali Zvezda je odmah odgovorila. Tandem Nelson-Marjanović bio je najzaslužniji za seriju Zvezde 9-0, mogli su crveno-beli i da produže tu seriju, ali su napravili nekoliko grešaka i Bilbao se vratio trojkom Mumbrua (46:44). I u nastavku treće četvrtine osvajač Kupa Radivoja Koraća igrao je po sistemu toplo-hladno. Bilbao je igrao sa mnogo energije, pokušavali su navijači uz igrače da naprave pritisak na sudije kako bi došli do rezultata, ali Zvezda se dobro držala. U samom finišu treće deonice Mumbru i Grimau su uspeli da  na iskustvo nekoliko faulova, ubacili su nekoliko laganih poena sa penala, ali Dragićević je trojkom održao Zvezdu u vođstvu posle 30 minuta - 60:57. Pritisak sa parketa i tribina bio je još izraženiji u poslednjoj četvrtini. Sudije su se dobro držale, ali Zvezda nije uspela da iskoristi nešto lošije minute Bilbaa početkom poslednje deonice. Grimau je prednjačio kod domaćina, uspeo je u dva napada u nizu da pogodi uz faul Nelsona i Bilbao je serijom 12-4 stekao pet poena viška šest minuta pre kraja (69:64). Definitivno su i sudije i Zvezda pali u poslednjoj deonici. Domaći tim je praktično u svakom napadu dobijao faul. Imao je domaći tim četiri minuta pre kraja sedam poena prednosti (73:66), Zvezda je delovala izgubljeno, ali je ponovo uspela da pronađe odgovor. Tadija Dragićević pogodio je trojku iz teške pozicije, usledila je dvoja Nelsona iz još teže situacije i Zvezda je prišla na minus tri (73:70). Domaćin je poenima Grimaua na trenutak odbio nalet crveno-belih, ali usledila je rafalna paljba Blažiča i Dragićevića i Zvezda je na minut do kraja imala +3 (78:75). Grimau je nakon tajm-auta pogodio iz veoma teške pozicije preko Nelsona, ali usledila je još jedna trojka Blažiča (81:77). Ipak, mladi Slovenac je nakon toga promašio dva slobodna bacanja i tako vratio Bilbao u meč s obzirom da je Mumbru pogodio trojku sa više od 10 metara (81:80). Ponovo je Blažič fauliran, ali je ovoga puta pogodio oba penala. Na drugoj strani, Bertans je ubacio jedno, pa je DeMarkus Nelson stavio tačku na plasman Zvezde u osminu finala.
