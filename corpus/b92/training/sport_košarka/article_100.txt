> Izvor: B92
> Datum: utorak 7.01.2014.  
> Rubrika: sport_košarka
> Naslov: Lešić: Himik opasan u šutu za tri
> Članak:

Košarkaši Radničkog u sredu od 17 sati igraju sa Himikom u Južnom prvi meč Last 32 faze Evrokupa.
Krilni centar Radničkog Sava Lešić, koji je prošle sezone igrao za Himik, odlično poznaje ukrajinski tim.
“Himik je dobro organizovan klub, imaju odličnu infrastrukturu i uslove za rad, stabilni su finansijski, napreduju iz sezone u sezonu. Što se tiče košarke koju gaje, krasi ih dosta tranzicije, brzo šutiraju, još u ranoj fazi napada.
"Svih ovih godina igra im se zasnivala na kvalitetnim strancima, jakim individualcima, uglavnom su dobri u šutu za tri poena. Takav tip igrača su dovodili i ove sezone", kaže Lešić. Himik je trenutno lider Superlige nekadašnje republike SSSR, ima skor 11-2. U poslednjoj utakmici su pobedili Odesu 83:73, a pre toga su pretrpeli poraz od Budiveljnika 84:76. "Svake godine dovode po četiri-pet novih stranaca. Ostalo je nekoliko domaćih igrača sa kojima sam igrao - svi vrede. Uz Amerikance, i oni mogu da iskoče iz drugog plana, niko nije za potcenjivanje. Njihova spoljna linija je mnogo jača od centarske. Međutim, od 'jedinice' do 'petice' svi šutiraju trojke. Stranci su lideri, u svakom trenutku imaju poverenje da vode meč. Od njih gotovo sve zavisi, kod njih je najviše lopta u rukama. Ako ih zaustavimo, stvorićemo veliku priliku da napravimo prvi veliki brejk u ovoj fazi Evrokupa. Naša je šansa u zaustavljanju kontranapada, posebno lakih šuteva za tri poena", rekao je Lešić. Lešić se podseća grada i ambijenta u kojem je igrao prošle sezone. Uz to, procenjuje na koji način Radnički može do uspeha i u ovoj fazi takmičenja. "Južni je jedan od manjih gradova Ukrajine, sa nekih dvadesetak hiljada stanovnika. To jeste košarkaški grad jer je to jedini sport tamo koji se masovnije prati. Umeju i oni da naprave atmosferu, naročito kada igraju ovakve evro utakmice. Ali, nije to vruć teren ni približno kao naše Jezero. Kakav god ambijent da naprave, možemo do bodova koji stvaraju temelj za ambicije o trećem krugu. Nalazimo se u ujednačenoj grupi, izdvaja se Strazbur kao učesnik Evrolige, ali su oni sa najslabijim skorom u prvoj fazi. Biće to velika borba za treću fazu Evrokupa. Mislim da naš napad neće da bude problem, nužno će biti da u odbrani imamo prava rešenja. Ako ponovimo najbolje partije iz sezone sa disciplinovanom odbranom, uvećavamo šanse da napravimo još veći podvig".
