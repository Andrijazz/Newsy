> Izvor: B92
> Datum: utorak 4.02.2014.  
> Rubrika: sport_košarka
> Naslov: DV: Reagovao sam u afektu
> Članak:

Trener Partizana Duško Vujošević isključen je sa utakmice između Cibone i Partizana već u četvrtom minutu, a pobedu domaćih nazvao je velikim podvigom.
Trofejni stručnjak je zbog protesta u četvrtom minutu prve četvrtine najpre dobio tehničku, a potom i isključujuću grešku, u meču koji je njegov tim izgubio sa 80:76.
"Tada nije bio jedan, nego dva čista faula. Reagovao sam u afektu, ali bolje bi bilo da su sudije tako stroge u svakom trenutku, ne samo kod ovakvih reakcija koje su ipak i oni izazvali“, naveo je Vujošević.
"Crno-beli" su i bez pomoći svog prvog trenera bili nadomak trijumfa, u poslednjoj četvrtini su imali i minimalnu prednost, ali nisu uspeli da poraze raspoloženu Cibonu. "Čestitam Ciboni na pobedi koja je zaslužena. Dosta smo oscilirali, a takvi ne možemo očekivati pobedu u Zagrebu. Istina, kako se utakmica i razvijala, mogli smo i mi pobediti. Imamo jako puno problema, ovo nam je 33. utakmica. Potrošeni su neki igrači, došlo je do nekih povreda, a pogotovo nam nedostaje Dragan Milosavljević. Dali smo svoj maksimum. Cibona je načinila podvig, nakon finansijskih problema, igrači su počeli da se bore i pobeđuju pred punom dvoranom. Nama je ipak najvažnije da smo uspeli da odbranimo devet poena razlike iz Beograda", zaključio je Vujošević. Porazom od Cibone Partizan je izgubio drugu poziciju na tabeli ABA lige, koju sada zauzima Cedevita.
