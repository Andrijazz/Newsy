> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Miljenović: Zenit mi tek predstoji
> Članak:

Jedan od najvećih bisera srpske košarke, 20-godišnji Nenad Miljenović u Mega Vizuri konačno je pronašao sebe.
Posle dve godine bez mnogo minuta na parketu, Miljenović je u Megi važan član tima i to koristi na najbolji način – trenutno je četvrti u celoj ABA ligi po prosečnom indeksu korisnosti.
U intervjuu za B92 Miljenović je rekao da je Mega ozbiljan tim sa visokim ambicijama, a ne samo grupa simpatičnih mladića, razgovarali smo i o saradnji sa trenerom Dejanom Milojevićem, igračkim nedostacima mladog pleja, ali i o odlukama koje je donosio u prošlosti. Takođe, mladi plej kaže da je prerano dospeo u fokus javnosti i da mu vrhunac karijere tek predstoji, sanja o dresu seniorske reprezentacije, a prelaskom u neki drugi klub trenutno ne želi da se opterećuje. Projekat Mega Vizure nešto najbolje je što se dogodilo srpskoj košarci u poslednje vreme - u njoj se prošle godine preporodio Boban Marjanović, a sada je na istoj misiji i Miljenović. "Ključno je što u Megi mladi igrači dobiju slobodu u igri, opuštena je i normalna atmosfera, zato se i igrači dobro osećaju. Nema nikakvih pritisaka, od košarkaša se jedino traži da budu hrabri i da igraju najbolje što mogu. Zaista se prijatno osećam, a verujem i svi ostali, pošto klub zaista veruje u mlade igrače". Kompletan intervju pročitajte u našoj rubrici 'Intervjui'.
