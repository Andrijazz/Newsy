> Izvor: B92
> Datum: utorak 4.02.2014.  
> Rubrika: sport_košarka
> Naslov: ABA: Sjajni Bogdan, poraz Partizana
> Članak:

Košarkaši Partizana NIS poraženi su u poslednjoj utakmici 19. kola ABA lige na gostovanju Ciboni u Zagrebu rezultatom 80:76.
„Crno-belima“ je ovo šesti poraz u sezoni, a propustili su priliku da eventualnom pobedom odbrane drugo mesto koje sada zauzima Cedevita.
Najefikasniji u redovima Partizana bio je Bogdan Bogdanović sa 32 poena, dok su na drugoj strani bili sjajni Marin Rozić sa 21 i Dario Šarić sa 22 poena, a krilni centar „vukova“ imao je i 12 skokova.
Iako je Partizan prvi stigao do vođstva, Cibona je serijom 10:2 stigla do velike prednosti, a posao domaćima olakšan je isključenjem trenera gostiju Duška Vujoševića zbog protesta. Ipak, "crno-beli" su uspeli da uspostave svoj ritam igre, uzvratili serijom 10:0, pa se na prvi odmor otišlo sa minimalnom prednošću domaćih. U nastavku je Cibona dominirala, gosti su postigli svega 11 poena u drugoj četvrtini, a nezaustavljivi su bili Rozić sa distance i Šarić pod koševima. Tehničku grešku je dobio i Bogdanović pa su "vukovi" na poluvremenu imali velikih 13 poena vođstva. Potpuno druga slika je viđena u trećoj deonici, Partizan se serijom 7:0 vratio u igru, ali to nije bilo dovoljno za potpuni preokret, te je Cibona imala višak od sedam poena pred poslednjih deset minuta. Poslednji kvartal je obeležen rezultatskom neizvesnošću, Partizan je u jednom trenutku čak stigao do minimalnog vođstva, ali lišen pomoći Tarenza Kinzija koji je zbog povrede skočnog zgloba gotovo statirao na terenu nije uspeo da zabeleži pobedu u gostima. Ipak, uteha ekipi iz Beograda može predstavljati činjenica da su poraženi sa četiri poena razlike, pošto su u prvom duelu odigranom jesenas slavili sa +9.
Domaći tim će meč startovati sa petorkom koju čine Blesingejm, Siriščević, Rozić, Šarić i Planinić, dok su sa druge strane Bogdanović, Andrić, Kinzi, Lovernj i Milutinov. Meč u hali "Dražen Petrović" prati oko 5.000 gledalaca. Iako su gosti poveli sa 2:0, nisu uspeli da uspostave kontrolu igre, te je Cibona serijom 10:2 stigla do prednosti, pre svega odličnim šutem za tri poena. Nakon jedne sudijske odluke trener Partizana Duško Vujošević žestoko je protestovao, što je rezultiralo tehničkom, a potom i isključujućom greškom prvom stručnjaku gostiju već u četvrtom minutu utakmice. Tom prilikom čuli su se već standarni povici sa tribina. Šarić je realizovao slobodna bacanja, a potom su poentirali Bogdanović sa jedne, odnosno Rozić sa druge strane za 15:6. Bez obzira na odsustvo Vujoševića "crno-beli" su se vratili u igru, serijom 10:0 su stekli prvo vođstvo, 16:15 nakon pogotka Bogdana Bogdanović. Odličnu partiju u prvom delu imao je Đorđe Gagić, zabeležio je dve asistencije i dve blokade. Seriju Partizana prekinuo je Dario Šarić, koji je svih pet poena postigao sa linije slobodnih bacanja, čime je vratio prednost hrvatskom timu. Zbog krvarenja je Gagić morao da napusti igru, Musli je ušao umesto njega i u prvoj akciji poentirao, za konačnih 18:17 na kraju prve deonice.
Na startu druge deonice prvi su poentirali košarkaši Partizana, Boris Dalo je doneo višak od tri poena, ali su potom Blesingejm i Siriščević pogodili i vratili prednost u korist Cibone, 21:20. Nova serija domaćih, 12:0 su napravili Rozić i Blesingejm trojkama, a na isti način odgovorio je Bogdanović. Centri Partizana ne mogu da se izbore sa Dariom Šarićem koji je uhvatio već tri lopte u napadu, dok se u napadu igra gostiju u drugom delu druge četvrtine svodila samo na šuteve sa distance, 33:25 za Cibonu, nakon zakucavanja Lovernja. Marin Rozić je nezaustavljiv, za 14 minuta je ubacio 14 poena, dok je Šarić ponovo poentirao uz faul. Dodatno bacanje nije iskoristio, Kinzi je potom bio precizan za 37:27. Šarić je faulirao Milutinova, ali centar gostiju nije realizovao slobodna bacanja, potom je i on fauliran, a nakon tehničke greške Bogdanovića bio je precizan sa linije penala i podigao prednost domaćih na 13 poena, 40:27. Kinzi nije dozvolio Roziću još jedan šut za tri poena, a nakon kombinacije sa Daloom pogodio je za dva poena, 40:29. I poslednji minut prvog poluvremena pripao je domaćima, Šarić je zabeležio novi skok u napadu, zakucao, a potom je Kinziju dosuđen prekršaj u napadu. Poslednji napad nije realizovao Blesingejm pa se na odmor odlazi sa 42:29.
Drugo poluvreme je svojim osmim poenom započeo Tarenz Kinzi, dok centri Partizana i dalje imaju velike probleme, nakon Gagića i Milutinov je upisao treću ličnu grešku. Partizanov krilni igrač održava svoj tim u igri, postigao je šest poena u prva tri minuta, a Dario Šarić nastavlja da sakuplja skokove, a i asistencije, pronašao je Blesingejma za novu trojku, 49:35. Dok Siriščević nastavlja da promašuje sa distance, Šarić je upisao i četvrti prekršaj, što je iskoristio Lovernj pogodivši trojku, a potom je Slaven Rimac zatražio tajm-aut nakon nesporazuma Blesingejma i Planinića, 49:40. Posle slobodnih bacanja Đorđa Gagića Partizan je napravio seriju od 7:0, a Cibona bez Šarića nema ideju u napadu, izgubila je još jednu loptu, Planinić je potom dobio treći faul, a Bogdanović je realizovao oba penala, 49:44. Novi peh za Partizan, nakon pogođene "dvojke" Kinzi je doskočio na nogu Planiniću i iskrenuo skočni zglob, a uz bolnu grimasu na licu napustio je igru. Na drugoj strani seriju gostiju smanjio je Jagodić-Kuridža, koji je potom napravio težak faul na Gagiću. Centar gostiju je bio precizan, pa je Partizan na samo posed zaostatka, 50:48. Rozića nije bilo tokom cele treće deonice, ali je u pravom trenutku iskoristio dodavanje Blesingejma i pogodio za dva, a dve greške Đoka Šalića pomogle su Ciboni da se vrati na +6, 54:48. Kinzi je uz pomoć medicinskog tima Partizana otišao u svlačionicu. Seriju 6:0 Cibone upotpunio je Planinić, dok gosti igru baziraju na Bogdanoviću, koji na niskom postu pokušava da iskoristi visinsku prednost u odnosu na Junakovića. U poslednjem minutu Bogdanović je ubeležio svoj 20. poen, a finalni napad nije iskoristio Jagodić-Kuridža, pa pred poslednju deonicu Cibona ima +7, 60:53.
Dario Šarić se vratio u igru i uhvatio novi skok posle promašaja Bogdanovića, Kinzi je u igri, ali vidno je da ima velikih problema sa skočnim zglobom. Andrić je pogodio trojku, dok je sa druge strane Šarić bio precizan u šutu za dva. Bogdanović je najpre izgubio, a potom i ukrao loptu, a "dugom dvojkom" Lovernja Partizan je ponovo stigao na posed zaostatka, 62:60. Na tačno pet minuta do kraja utakmice Dejan Musli je doneo izjednačenje, pogodio je za dva, a Jagodić-Kuridža ga je faulirao svojim petim prekršajem, što je centar gostiju kaznio realizovanim slobodnim bacanjem. Ipak u sledećem napadu su domaći bili efikasni i ponovo stigli do prednosti od jednog poseda, zakucavanjem Planinića. Trojkom Bogdanovića Partizan je poveo prvi put posle starta meča, 68:67, da bi Planinić ponovo bio precizan za povratak vođstva. Svojim 28. poenom Bogdanović je doneo izjednačenje, ali je Rozić uzvratio trojkom za 72:69. Poslednji minut otvorio je Šarić svojom trojkom, a na isti način odgovorio je Žofre Lovernj, za 77:73, na 45 sekundi do kraja. Partizanu je bila neophodna brza trojka, što je i učinio Bogdanović, ali je potom Šarić sa linije penala stavio tačku na meč, iako je pogodio samo jedno bacanje.
