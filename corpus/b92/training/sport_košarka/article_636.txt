> Izvor: B92
> Datum: ponedeljak 10.02.2014.  
> Rubrika: sport_košarka
> Naslov: Povratak Pola za +45 Klipersa
> Članak:

Los Anđeles Klipersi su deklasirali Filadelfiju sa 123:78 i tako su na pravi način obeležili povratak Krisa Pola.
Čikago je dobio Lejkerse koji se muče sa povredama 92:86, Orlando je iznenadio Indijanu 93:92, a šut za pobedu promašio je Pol Džordž.
Klivlend je dobio Memfis 91:83 posle produžetka, uz 28 poena Irvinga, a Vašington je uz petoricu igrača sa dvocifrenim brojem poena savladao Sakramento 93:84.
Bruklin je bio bolji od Nju Orleans 93:81, Dalas je savladao Boston 102:91, a u meču odigranom ranije Kevin Durent je sa 41 poenom vodio Oklahomu do pobede nad Njujorkom. Kris Pol vratio se na teren posle mesec dana i za 23 minuta na parketu upisao je 7 poena i 8 asistencija. Klipersi su razbili Sikserse za 36. pobedu ove sezone, a najbolji je bio Blejk Grifin sa 26 poena, 11 skokova i 6 asistencija. Kraford je dao 21 poen, a De Andre Džordan imao je 10 poena i 20 skokova. Za Filadelfiju je Toni Roten postigao 21 poen, dok je Jang zabeležio 15 poena i 11 skokova. Iako bez nekoliko važnih igrača, uključujući Brajanta, Gasola, Miksa i Henrija, žilavi Lejkersi držali su se do samog kraja, ali je Čikago ipak odneo trijumf iz Stejpls Centra. Najefikasniji je bio Žoakim Noa sa 20 poena (13 sk), Gibson je ubacio 18, a Hajnrih 17 poena. Najbolji kod domaćih Kris Kejman sa 27 poena (13-23 iz igre) i 10 skokova, Džordan Hil ubacio je 15 poena, a Kendal Maršal imao je 13 poena i 11 asistencija. Vašington je pobedom nad Sakramentom ponovo na 50% uspešnosti (25-25), a najzaslužniji sa to su Nene Ilario sa 18, Gortat sa 17 i Bil sa 16 poena. Jan Veseli nije ulazio u igru za Vizardse, a Kingse je predvodio Ajzea Tomas sa 30 poena i 8 asistencija, dok je Kazins zabeležio 14 poena i 12 skokova. Viktor Oladipo upisao je 23 poena (8-18 iz igre) i po 4 skoka i asistencije, ali njegovo loše dodavanje u završnici umalo da košte pobede Orlando u meču sa Indijanom. Ipak, Medžik je došao do tek 16. pobede, uz 37 poraza, a Nikola Vučević bio je sjajan sa 19 poena i 13 skokova. Pol Džordž, koji je promašio za pobedu, upisao je 27 poena (10-19 iz igre) i 7 skokova, Stivenson je dao 16, Veat 14 poena, a Indijana sada ima skor 39-11. Mejson Plamli predvodio je Netse do pobede nad Nju Orleansom sa 22 poena (8-10 iz igre) i 13 skokova, a Mirza Teletović zabeležio je 13 poena (4-12 iz igre) i 11 skokova. Za Pelikanse je Entoni Dejvis imao 24 poena i 9 skokova. Dalas je uz 20 poena Novickog i 18 Kalderona stigao do pete uzastopne pobede, a za poraženi Boston Džef Grin dao je 18 poena. Kajri Irving postigao je 28 poena za Klivlend (9-17 iz igre), uz 5 skokova i 6 asistencija, pratio ga je Vejters sa 18 poena, 7 skokova i 6 asistencija, a u pobedi nad Memfisom značajan doprinos imao je i Majls sa 14 poena. Za Grizlise je Nik Kalates zabeležio 17 poena, 5 skokova i 6 asistencija, dok je Džejms Džonson postigao 15 poena. NBA, rezultati:Oklahoma Siti - Njujork 112:100 Los Anđeles Lejkers - Čikago 86:92 Boston - Dalas 91:102 Bruklin - Nju Orleans 93:81 Orlando - Indijana 93:92 Klivlend - Memfis 91:83 Vašington - Sakramento 93:84 Los Anđeles Klipers - Filadelfija 123:78
