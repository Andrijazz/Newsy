> Izvor: B92
> Datum: sreda 22.01.2014.  
> Rubrika: sport_košarka
> Naslov: Zvezda na +20 protiv Panioniosa
> Članak:

Košarkaši Crvene zvezde pobedili su Panoinios u Pioniru sa 84:64, u 3. kolu druge faze Evrokupa.
Ekipa Dejana Radonjića počela je nešto lošije utakmicu, mučila se u prvom poluvremenu, ali je u nastavku pregazila goste iz Grčke.
U poslednjoj deonici bilo je i maksimalnih +26, pa je Dejan Radonjić mogao da nešto veću minutažu ukaže Marku Tejiću i Nikoli Rebiću.
Marko Simonović bio je najbolji sa 18 poena i 8 skokova. Boban Marjanović imao je 10 poena i 11 skokova, Dženkins je dodao 16 poena, a Jaka Blažič 11 uz 5 asistencija. Na drugoj strani, samo je MekKolum bio dvocifren sa 11 poena. Crveno-beli sada u grupi L imaju skor 2-1 i u nastavku će se sa Bilbaom i Nižnim boriti za jedno od prva dva mesta koja garantuju prolaz u dalji tok takmičenja. Ruski tim ima 2-0 nakon pobeda protiv Panioniosa i Crvene zvezde, dok Bilbao ima 1-1. U narednom kolu crveno-beli gostuju u Grčkoj. Tok meča: Gosti iz Grčke nisu se uplašili sjajne atmosfere u Pioniru i dobro su otvorili meč. Pogodili su dve tri trojke na startu i u 5. minutu su imali šest poena viška - 13:7. Dva minuta kasnije bilo je 15:9, pa je Radonjić nezadovoljan igrom svog tima zatražio tajm-aut. Nije se mnogo poboljšala igra Zvezde ni u nastavku prve deonice, gosti su igrali dobru odbranu, pa su nakon prvih deset minuta imali +3 (19:16).
Početkom druge deonice Zvezda je zaigrala nešto bolje, pre svega u odbrani. Već posle četiri minuta Panionios je izašao iz bonusa, a Zvezda je uz dobru saradnju Katića i Radenovića u reketu prešla u vođstvo. Međutim, problemi u napadu su se nastavili, Penionios je igrao veoma agresivno na spoljnim igračima Zvezde i zadavao timu Dejana Radonjića mnogo problema. U finišu prvog dela razliku na parketu napravio je Čarls Dženkins koji je uz pet vezanih poena doneo svom timu četiri poena viška nakon 20 minuta (39:35). Za razliku od prvog dela, kada su loše počeli i mučili se da stignu prednost gostiju, košarkaši Crvene zvezde su drugo poluvreme počeli maestralno. Sjajna odbrana crveno-belih je proradila, gosti nisu postigli koš iz igre više od pet minuta i za to vreme tim Dejana Radonjića je serijom 13-1 stekli ozbiljnu prednost - 52:36.
Sredinom treće deonice priliku je dobio i mladi Nikola Rebić zbog smanjene rotacije na bekovskim pozicijama. Upravo je u tom periodu grčki tim uspeo da se konsoliduje, serijom 6-0 Panionios je smanjio na 56:45, ali usledio je tajm-aut Dejana Radonjića i Zvezda je pred poslednjih deset minuta imala 14 poena viška - 61:47. U trećoj četvrtini Zvezda je napravila najveći deo posla, a meč je i definitivno rešen početkom poslednje deonice kada je nakon trojke Simonovića na semaforu stajalo 69:49. Do kraja utakmice gosti su pokušali da ublaže poraz, ali Zvezda je igrala nadahnuto i nakon nekoliko trojki stigla je do najvećih 26 poena viška.
