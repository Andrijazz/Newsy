> Izvor: B92
> Datum: subota 11.01.2014.  
> Rubrika: sport_košarka
> Naslov: Muta: Sami smo sebe pobedili
> Članak:

Trener Radničkog Miroslav Nikolić rekao je da veruje da su njegovi izabranici sami sebe pobedili u porazu od Crvene zvezde sa 78:73 u 16. kolu ABA lige.
Kragujevčani su po drugi put izgubili od ’crveno-belih’ ove sezone, a na svom terenu su vodili praktično do poslednja dva minuta, kada su igrači Zvezde imali više koncentracije.
"Ne bih voleo da ponavljam da je hala puna protiv zvezde i partizana, potrebna nam je podrška i na drugim utakmicama. Neću da se vadim na umor, svaka čast momcima na borbi, ni ja to nisam očekivao. Zvezda je kvalitetnija ekipa od nas. Mi smo imali velikih problema sa letovima, i uspeli smo da smognemo snage da igramo sa Zvezdom", rekao je Nikolić. Nikolić je takođe istakao da je Radnički poražen zbog svojih grešaka, što se, kako kaže, desilo više puta ove sezone. "Dženkins je tri puta prošao na piku, mi smo izgubili dve lopte i promašili smo penale kada se utakmica odlučivala. Sami sebe smo pobedili, Zvezda nas nije dobila. Čestitam njima na pobedi, to je sport. Imali smo neorganizovan napad u finišu, a uvek tražim da poštuju kretnju. Kada vratim film, mi smo 90 odsto utakmica izgubili na svoje greške", naglasio je Nikolić. Jedan od najboljih igrača Kragujevčana Stefan Birčević istakao je da su on i njegovi saigrači pokazali da su ekipa za poštovanje. "Pokazali da smo dobra ekipa. Bolja smo ekipa nego što rezultati pokazuju. Nije mi jasno kako smo dozvolili lake poene u finišu. Mi smo njima dopustili da dođu do pobede", rekao je Birčević.
