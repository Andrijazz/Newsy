> Izvor: B92
> Datum: utorak 18.02.2014.  
> Rubrika: sport_košarka
> Naslov: Tadija: Uz navijače protiv umora
> Članak:

Krilni centar Crvene zvezde Tadija Dragićević kaže pred meč sa Nižnim Novgorodom (sreda, 19.15, TVB92) da je ključ zaustaviti šut rivala za tri poena.
"Nema odmora za nas, sada nas čeka meč protiv veoma dobre ekipe. Nižnij je dobio prvi meč, ali naši fantastični navijači i borba za prvo mesto obavezuju nas da prebrodimo umor i da damo sve od sebe kako bismo stigli do pobede“, rekao je Dragićević.
"Mislim da je ključno da im ne dozvolimo mnogo otvorenih šuteva za tri poena, pošto smo se sa time mnogo mučili u prvoj utakmici", dodao je krilni centar crveno-belih. U prvom meču Rusi su slavili sa 86:75, a ubacili su 12 trojki. Ipak, u odnosu na taj meč, Nižnij je napustio strelac Luk Bebit, koji je Zvezdi dao pet trojki. Nižnij je za vikend doživeo poraz od Spartaka iz Sankt Peterburga.
