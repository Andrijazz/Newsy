> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Gurović: Partizan je favorit
> Članak:

Trener košarkaša FMP Železnika Milan Gurović rekao je da je Partizan favorit u četvrtfinalu Kupa Radivoja Koraća i da će njegova ekipa igrati bez pritiska.
Završni turnir Kupa na programu je od 6. do 9. februara u beogradskoj dvorani „Pionir“, a FMP i Partizan se sastaju 7. februara od 18.30. Pobednik tog duela igraće u polufinalu sa boljim iz susreta Mega Vizure i Crnokose, koji se sastaju dva i po sata kasnije.
"Mi smo u neku ruku već pobednici, jer većina mojih igrača nikada nije igrala u Pioniru, pogotovo ne protiv Partizana. Zna se da je Partizan favorit, igraćemo bez pritiska, jer nemamo šta da izgubimo, osim da steknemo iskustvo igranja u Pioniru", rekao je Gurović. Prošle godine je finalna utakmica između Crvene zvezde i Partizana u Kragujevcu prekinuta zbog incidenata na tribinama, a završena je dan kasnije bez prisustva publike. Gurović je tada bio u stručnom štabu . "Apelujem da se strasti smire, nadam se da neće doći do nemilih scena i da će sve proteći u korektnom duhu", rekao je Gurović. Branilac trofeja Crvena zvezda 6. februara od 18.30 igra sa Borcem iz Čačka. Posle toga, od 21 čas, očinje duel Radničkog iz Kragujevca i OKK Beograda. Direktor Borca iz Čačka Marko Ivanović rekao je da je njegova ekipa dobila najtežeg protivnika, ali da je zadovoljna žrebom. "U suštini smo zadovoljni žrebom, jer sve ekipe vole da igraju protiv Partizana i Crvene zvezde. Dobili smo ekipu koja vodi na tabeli regionalne lige i koja ima manje problema od ostalih. Imaćemo težak zadatak, ali je to dobra prilika da probamo da se predstavimo na što bolji način", rekao je Ivanović. Trener Mega Vizure Dejan Milojević rekao je da njegova ekipa mora motivisano da uđe u duel sa Crnokosom. "Igramo sa Crnokosom koja je najprijatnije iznenađenje domaće lige. Moramo da uđemo u taj duel motivisano i da dokažemo da smo kvalitetni i da prođemo u polufinale. U polufinalu je Partizan favorit", rekao je Milojević. Milojević je rekao da ga malo i nervira što se govori o mogućim incidentima. "Verujem da će sve biti u redu, ne treba potencirati sve to. Treba pričati o košarci, ko kakav tim ima, a ne o ružnim stvarima", rekao je Milojević. Kapiten Radničkog iz Kragujevca Stefan Birčević rekao je da je njegov tim kvalitetniji od OKK Beograda i da će to pokazati na terenu. "Zvezda je favorit protiv Borca pa je realno očekivati njih kao polufinaliste. Ne možemo da izbegnemo težak žreb, ali to je jedna utakmica i ovoga puta imaćemo dan predaha, ako prođemo četvrtfinale. Pokazali smo u poslednjoj utakmici da možemo da se nosimo sa ekipom kakva je Zvezda, no o njima ćemo naknadno. Prvo da prođemo OKK Beograd", rekao je Birčević. Predsednik OKK Beograda Dejan Dimitrijević rekao je da veruje da njegova ekipa može da igra protiv Radničkog iz Kragujevca. "Oni spadaju u vrh srpske košarke, ali mislim da je to ekipa protiv koje možemo da igramo. Način na koji igraju Partizan, Zvezda ili Mega bi nam stvorio mnogo problema i zato mislim da ćemo Radničkom pružiti dostojan otpor. Zadovoljni smo žrebom i srećni smo što smo uopšte u završnici Kupa", rekao je Dimitrijević. Polufinalne utakmice igraju se u 8. februara od 17 i 21 čas, a finale je na programu dan kasnije od 20.30.
