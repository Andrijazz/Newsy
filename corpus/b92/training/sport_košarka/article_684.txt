> Izvor: B92
> Datum: petak 14.02.2014.  
> Rubrika: sport_košarka
> Naslov: Klipa: Cilj plasman na fajnal-ejt
> Članak:

Trener juniora košarkaša Crvene zvezde Slobodan Klipa rekao je da je želja da sa svojim igračima izbori plasman na završni turnir Evrolige u Milanu.
"Želja nam je da se plasiramo na Fajnal-ejt u Milanu i zato smo ozbiljno prionuli na poslao. Već nekoliko poslednjih utakmica koje igramo u juniorskoj ligi koristimo kao pripremu za Evroligin kvalifikacioni turnir i očekujem da ćemo do 21. februara biti maksimalno spremni", kazao je Klipa za zvanični sajt kluba.
Juniori Zvezde će se takmičiti u Grupi A, a za protivnike će imati francuski INSEP, Zemun i Budućnost. "Pažljivo prikupljamo podatke o svim protivnicima. Ono što je evidentno već na prvi pogled je da će INSEP i ove godine imati veoma kvalitetnu ekipu. Francuzi mnogo ulažu u svoje mladje selekcije i prethodnih godina imali su veoma dobre sastave i talentovane igrače, a tako će biti i ovog puta", rekao je Klipa. S druge strane, u Grupi B takmičiće se Partizan, Mega Vizura, Cedevita i košarkaška akademija "Kanaris" iz španske Gran Kanarije. Klipa se osvrnuo i na učesnike u drugoj grupi, za koje je ocenio da su izuzetno moćni. "Cedevita ima najmoćniji tim u Hrvatskoj, a Budućnost nam je dobro poznata. U Podgorici se već godinama veoma kvalitetno radi. Španska ekipa iz Gran Kanarije je takodje vrlo kvalitetna. Taj tim je često bio prolazna stanica za mnoge igrače koji odlaze na američke koledže. Mega Vizura, Zemun i Partizan su naši rivali iz Jedinstvene lige Srbije koje dobro poznajemo i tu neće biti nepoznanica", kazao je trener juniora Zvezde. Dve prvoplasirane ekipe iz svake grupe igraće u polufinalu, a kao i prethodnih sezona pobednik ovog turnira obezbediće plasman na završni fajnal-ejt turnir Evrolige koji se u vreme seniorske završnice takmičenja održava u Milanu. Klipa je dodao da bi plasman ekipe na fajnal-ejt bio veliki uspeh za klub, kao i da bi to dodatno doprinelo kvalitetu igrača. "Ponavljam, naša želja je da osvojimo prvo mesto na ovom turniru pre svega zbog činjenice da ćemo time biti u prilici da na Fajnal-ejtu Evrolige igramo sa najboljim timovima Evrope. To je privilegija koju ima malo klubova, a to je od izrazitog značaja za mlade igrače koji na taj način mogu da sakupe dragoceno iskustvo i dožive nešto posebno". Evroligin kvalifikacioni turnira za juniore, kome će Beograd i Crvena zvezda sedmi put za redom biti domaćin, održaće se od 21. do 23. februara u dvoranama Basket lend i Basket siti na Čukaričkoj Padini, a kao i prethodnih sezona veliki broj NBA skauta pratiće mečeve ovog turnira. Crveno-beli brane trofej koji su osvajali poslednje tri godine, a takođe su i lideri u Jedinstvenoj ligi Srbije sa učinkom od 13 pobeda iz isto toliko utakmica. Juniori Zvezde ove sezone beleže pobede sa prosečnom razlikom od 37 poena.
