> Izvor: B92
> Datum: sreda 22.01.2014.  
> Rubrika: sport_košarka
> Naslov: TVB92: Zvezda – Panionios (19:15h)
> Članak:

Košarkaši Crvene zvezde dočekuju grčki Panionios u trećem kolu Last 32 faze Evrokupa, uz direktan prenos na televiziji B92 od 19:15h.
‘Crveno-beli’ posle dva kola u drugom po rangu evropskom klupskom takmičenju imaju po pobedu i poraz, dok je grčki klub izgubio oba do sada odigrana meča.
U drugom meču grupe L, od 20.30, Bilbao Basket dočekuje Nižnij Novgorod.
Oba kluba meč dočekuju posle odličnih rezultata u ABA ligi, odnosno grčkom šampionatu. Crvena zvezda je bila ubedljiva protiv Olimpije, dok je Panionios na isti način slavio protiv Panelefsinijakosa. Trener Zvezde Dejan Radonjić pred duel sa Panioniosom istakao je da je njegova ekipa u potpunosti spremna za taj meč. Kapiten  Marko Simonović naglasio je da njega i saigrače zanima samo trijumf protiv Panioniosa. S druge strane, srpski košarkaš Uroš Duvnjak, koji brani boje grčkog kluba, epitet favorita je prepustio Zvezdi. Drugi srpski predstavnik Srbije u Evrokupu Radnički od 20.30 gostuje Strazburu i igraće za svoju prvu pobedu u drugoj fazi.
