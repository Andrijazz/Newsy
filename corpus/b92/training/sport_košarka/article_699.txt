> Izvor: B92
> Datum: nedelja 16.02.2014.  
> Rubrika: sport_košarka
> Naslov: DV: Nije lako 12 godina bez titule
> Članak:

Trener Partizana Duško Vujošević rekao je da nije zadovoljan igrom u pobedi nad Širokim u 20. kolu ABA lige, ali da je jeste rezultatom.
Partizan je u nedelju pobedio Široki sa 63:58, i tako prekinuo seriju od šest poraza u svim takmičenjima, a Vujošević je izjavio da to nije bilo lako podneti.
"Ne volim da se to podvlači, ali je bilo šest poraza. Mogu da zamislim kako je podneti 12 uzastopnih titula. Bilo je naslova da je došlo do propasti Partizana, a večeras smo videli da to nije tako", istakao je Vujošević.
On je dodao da je njegov tim opterećen povredama i naglasio da se osetio odsustvo Tarensa Kinzija, kao i da se tim nosio sa psihološkim imperativom pobede, a osvrnuo se i na učinak najskorijeg pojačanja Partizana Saše Pavlovića. "Igrači su pokazali veliku želju, što se videlo kroz skok. Pavlović je imao nekoliko treninga sa nama. Dao je veliki doprinos, pozitivna je ličnost, što posebno želim da naglasim. Sa svim pehovima i povredama, problematičan period se završava. Igraće se bolje", rekao je Vujošević Trofejni stručnjak je prokomentarisao i igru i istakao da je utakmica protekla u očekivanom ritmu. "Nisam zadovoljan igrom, ali nisam ni očekivao ništa fantastično.Široki je ovde bio maksimalno motivisan i rasterećen, što se vidi po procentu šuta", naveo je Vujošević. Trener "crno-belih" je ponovio da je njegov tim u teškoj situaciji, ali je najavio da može mnogo da uradi u završnici sezone. "Mnogo toga može da se očekuje od Partizana. Verujem da ćemo se plasirati 'fajnal for'. U Evroligi nije realno očekivati čuda. Trudićemo se da igramo maksimalno, mislim da publika razume našu situaciju", dodao je trener Partizana. Vujošević rekao je da će Kinzi biti spreman za meč sa Galatasarajem u četvrtak u poslednjem kolu prve faze Top16 takmičenja Evrolige. Trener Širokog Jakša Vulić čestitao je Partizanu na pobedi i ocenio je da je njegov tim mogao da pobedi da je bolje kontrolisao skok. "Čestitam Partizanu, večeras je iščupao pobedu. Celu utakmicu smo držali priljučak i da smo bolje kontrolisali skok, mogli smo da uradimo nešto više. Kad su oni, medjutim, digli odbranu uspeli su da preokrenu rezultat. Imali su 17 skokova u napadu i to je presudilo", rekao je Vulić. "Crno-beli" su teže nego što se očekivalo savladali ekipu Širokog, rezultatom 63:58.
