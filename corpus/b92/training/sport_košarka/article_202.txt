> Izvor: B92
> Datum: sreda 15.01.2014.  
> Rubrika: sport_košarka
> Naslov: Mesina: Igraćemo protiv 20.000
> Članak:

Trener CSKA Etore Mesina rekao je pred gostovanje Partizanu NIS da će njegova ekipa morati da odigra timski, ukoliko želi da pobedi.
"Armejci" gostuju u Kombank Areni u petak (20:45) u trećem kolu Top 16 faze Evrolige, a ove sezone su već dva puta nadigrali crno-bele, jednom u Pioniru 73:62 u prvoj fazi.
Moskovljani imaju dve pobede na startu Top 16, a u Beograd stižu oslabljeni zbog povrede Kajla Hajnsa. Mesina smatra da će skokovi biti ključan faktor pred 20.000 navijača u Areni.
"Ne možemo da računamo na Hajnsa i pokušaćemo timskom igrom da nadomestimo njegov izostanak. Moraćemo da budemo spremniji nego prošli put u Beogradu. Uvek je teško pobediti istu ekipu tri ili četiri puta tokom sezone. Svaka utakmica može da bude drugačija, posebno ako se zna da je Partizan u medjuvremenu doveo Milenka Tepića", istakao je Mesina.
Pored slavlja u Pioniru, CSKA je prethodno Partizanu naneo teža poraz u Moskvi sa 88:46. U međuvremenu, crno-beli su doživeli dva poraza u drugoj fazi elitnog takmičenja. "Partizan je tim, koji nema šta da izgubi. Doživeli su dva poraza na startu Top 16 faze i sigurno će više želeti pobedu. Oni su atletska i energična ekipa protiv koje je uvek teško igrati. Ne smemo da im dozvolimo da nametnu svoj ritam igre", rekao je jedan od bivših crno-belhi, a sada uzdanica CSKA Vladimir Micov. Uz njega će u timu iz Moskve biti i zemljaci Nenad Krstić i Miloš Teodosić. Utakmica trećeg kola F grupe Top 16 faze Evrolige između Partizana i CSKA igra se u petak od 20.45 u beogradskoj Areni.
