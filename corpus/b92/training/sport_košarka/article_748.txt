> Izvor: B92
> Datum: sreda 19.02.2014.  
> Rubrika: sport_košarka
> Naslov: TVB92: Zvezda čeka Nižnij (19.15)
> Članak:

Košarkaši Crvene zvezde od 19.15 dočekuju Nižnij Novgorod u okviru šestog kola druge faze Evrokupa, uz direktan prenos na televiziji B92.
’Crveno-beli’ i ruski klub su još prošle nedelje obezbedili plasman u osminu finala, pa će pobednik predstojećeg duela obezbediti prvo mesto u grupi.
Obe ekipe u osmini finala će protivnike dobiti iz grupe P, u kojoj se nalaze Lijetuvos Ritas, Bešiktaš, Cedevita i Saragosa. Upravo takav je redosled trenutno, pred duele Ritasa i Cedevite, odnosno Saragose i Bešiktaša.
Trener Crvene zvezde Dejan Radonjić rekao je da veruje da će navijači njegovim izabranicima dati dodatni motiv u duelu sa Nižnjim. Na drugoj strani, trener ruske ekipe Zoran Lukić istakao je da se raduje što će njegov tim konačno igrati u punoj hali. Kapiten  Marko Simonović naglasio je da će on i saigrači dati svoj maksimum, uprkos velikom umoru. O kalkulacijama u vezi sa potencijalnim protivnicima Zvezde u narednoj fazi pročitajte posebnoj vesti. U četvrtak se za osminu finala EK bori Radnički, koji od 20 časova gostuje Albi u Berlinu gde mora da pobedi. Program na televiziji B92 počinje u 19.05, budite uz nas!
