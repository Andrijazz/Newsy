> Izvor: B92
> Datum: četvrtak 20.02.2014.  
> Rubrika: sport_košarka
> Naslov: "Žoc ili Duda bi ubili Mačvana"
> Članak:

Trener Galatasaraja Ergin Ataman rekao je posle pobede nad Partizanom da je utakmicu rešila duža klupa njegovog tima, tj. bolji učinak rezervnih igrača.
"Nije lako igrati u ovako dobroj atmosferi, svaka pobeda na ovom terenu veoma je važna. Loše smo počeli utakmicu, podlegli smo emocijama. U prvoj četvrtini Partizan je promašio samo dva šuta. Promenio sam tim, ušli su momci sa klupe, pogotovo mislim na Aldemira koji je zatvorio prostor ispod koša, a odličan je bio i Guler“, rekao je Ataman.
Galatasaraj je u 7. kolu Top 16 faze Evrolige slavio sa 78:70 i sačuvao šanse za plasman među osam najboljih. "Znam da je Partizanu nedostajalo nekoliko važnih igrača. Mislim da je duža klupa odlučila utakmicu. Naši igrači sa klupe su dali više nego Partizanovi. Kontrolisali smo utakmicu u nastavku, igrali sa mnogo samopouzdanja. Važno je da je Domerkant odigrao dobro važnu utakmicu posle dve godine". Ataman je objasnio i da je u jednom trenutku oštro reagovao na potez Milana Mačvana koji je posle samo devet sekundi napada šutirao za tri poena i promašio ceo koš. "Čak sam i blago reagovao. Da je to uradio kod Obradovića ili Ivkovića, oni bi ga verovatno ubili", rekao je uz osmeh Ataman.
