> Izvor: B92
> Datum: subota 18.01.2014.  
> Rubrika: sport_košarka
> Naslov: Marinović: Nema kalkulisanja
> Članak:

Plejmejker Radničkog Marko Marinović rekao je Kragujevčani igraju sve bolje, ali da neće kalkulisati u duelu sa Igokeom u 17. kolu ABA lige.
Izabranici Miroslava Mute Nikolića od 19 časova dočekuju Igokeu, a pred taj meč drže 11. mesto na tabeli, sa skorom od šest pobeda i deset poraza.
"Igokea je dobra ekipa, ali ako pokažemo zube i igramo kvalitetno u odbrani, mislim da ćemo imati dobar rezultat. Predstoji nam žestoka borba u ABA ligi. U subotu igramo jednu od najvažnijih utakmica u sezoni. Svaki naredni meč nam je kao finale i nema kalkulisanja. Igraćemo protiv kvalitetne ekipe, to pokazuju stanjem na tabeli. Imaju devet pobeda, dakle tri više od nas. U Laktašima smo vodili skoro sve vreme ali smo izgubili, baš kao ovih nekoliko mečeva u Jezeru. Međutim, sada igramo mnogo bolje, čini mi se da smo se u odbrani naročito popravili, agresivniji smo nego pre. Prijalo nam je onih desetak dana pauze oko katoličkog Božića, a videćemo koliko ćemo uspeti da izdržimo da igramo u ovom ritmu do kraja sezone", rekao je Marinović. Marinović je pozvao navijače da dođu da podrže Radnički. Karte koštaju 200 dinara, a prodavaće se od 15 časova na blagajnama hale "Jezero". "Očekujemo podršku publike koja je bila neverovatna u sredu protiv Albe. Mnogo nam je pomogla u trenucima kada smo gubili. Uz navijače smo imali seriju kojom smo prelamali rezultat. Nismo uspeli do kraja, ali to nam je za nauk. Pokazali smo se lepo u Evropi do sada. Veoma sam ponosan na svoju ekipu", istakao je Marinović.
