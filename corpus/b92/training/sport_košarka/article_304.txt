> Izvor: B92
> Datum: sreda 22.01.2014.  
> Rubrika: sport_košarka
> Naslov: Da li je Durent već MVP sezone?
> Članak:

Da li je Kevin Durent zaslužio MVP priznanje ove sezone? Ako se gleda dosadašnji deo sezone nema dileme da jeste.
Momak koji je već godinama jedan od dvojice najboljih igrača NBA lige u proteklih nekoliko nedelja je eksplodirao podigavši svoju igru na još viši nivo.
Durent je posebno impresivan od nove povrede Rasela Vestburka, odnosno trenutka kada je sav teret pao na njega.
U noći između utorka i srede Oklahoma je igrala protiv Portlanda u duelu, uz San Antonio, najboljih timova sa zapada. Brojke koje su stajale na kraju utakmice pored Durentovog imena bile su fantastične - 46 poena (16-24), trojke 6-7, 5 skokova i 4 asistencije. Ono što je bilo još fantastičnije je sam finiš utakmice. Portland je tri i po minuta pre kraja imao pet poena viška (95:90), ali usledila je furiozna serija Tandera 15-0 u kojoj je Durent ubacio čak 11 poena i tako praktično sam rešio meč. Njegovih 46 poena protiv Portlanda je samo nastavak fantastičnog košgeterskog niza koji ove sezone verovatno niko neće ponoviti. U poslednjih 18 dana Durent je imao učinke od 54, 48, 48 i sada 46 poena i sva četiri učinka su dosadašnji rekord sezone. Duel protiv Portlanda je bila osma uzastopna utakmica za Durantulu u kojoj je postigao 30 ili više poena, što je treći najduži niz u poslednjih šest godina u ovoj kategoriji. U utorak je Durentov čuvar uglavnom bio Nikola Batum, momak koji je poznat kao prilično dobar odbrambeni igrač. Međutim, kada je Durent u ritmu, njega je bukvalno nemoguće čuvati. Sa visinom od 206 centimetara, fantastičnim kretanjem za tu visinu i neverovatnim šutom, ne postoji igrač koji može da mu parira. Ove sezone Durent ima prosečno 30,9 poena, 7,8 skokova i 5,1 skok po utakmici, uz 50,2% šuta. Čini se da smo dobili MVP na polovini sezone, da li se slažete? U svakom slučaju, uživajte u maestralnom napadačkom izdanju Durenta protiv Portlanda:
