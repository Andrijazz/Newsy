> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Rakočević pušten na kućno lečenje
> Članak:

Srpski košarkaš Igor Rakočević završio je pre nekoliko dana u bolnici zbog pucanja čira, a u ponedeljak je pušten na kućno lečenje.
35-godišnji Rakočević primljen je u Urgentni centar u Beogradu zbog velikih bolova, gde je detaljnim pregledima utvrđeno da je došlo do pucanja čira na dvanaestopalačnom crevu.
“Bogat čovek ima 100 želja, a bolestan samo jednu”, napisao je Rakočević u subotu na svom profilu na društvenoj mreži Tviter.
Rakočević, koji je ove sezone bez angažmana, u ponedeljak je napustio bolnicu i preko Tvitera se svima zahvalio na podršci. "Hvala svima na velikoj podršci. Jeste bilo jako neugodno, ali nije bilo toliko strašno. Zahvaljujući angažovanosti i stručnosti lekara i sestara u Urgentnom centru sve je prošlo bez ozbiljih posledica. Već sam kod kuće i mnogo mi je bolje. Hvala vam svima još jednom. Vidimo se na utakmici čim ozdravim", napisao je Rakočević.
