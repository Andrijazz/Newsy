> Izvor: B92
> Datum: petak 14.02.2014.  
> Rubrika: sport_košarka
> Naslov: "Meč sa Cibonom važan za sve"
> Članak:

Trener Mega Vizure Dejan Milojević rekao je da njegov tim očekuje težak meč sa Cibonom i pozvao navijače Partizana i Zvezde da podrže ekipu u Smederevu.
Utakmica 20. kola ABA lige se igra u ponedeljak u 20.45 a Milojević je istakao da je duel značajan i za beogradske rivale i srpsku košarku generalno.
Mega Vizura zauzima deseto mesto na tabeli sa sedam pobeda, dok je zagrebačka ekipa četvrta sa 13. pobeda.
"Očekuje nas izuzetno težak meč, sa ekipom koja je u velikom naletu, sa velikim nizom pobeda i probuđenom atmosferom u klubu i gradu. Protivnički tim je veoma dobar, predvođen najboljim mladim igračem Evrope, Dariom Šarićem, i budućom NBA zvezdom. Mi cemo probati da iskoristimo atmosferu u timu, koja je nakon odličnih igara na Kupu sjajna, kao i kraću klupu Cibone na spoljnim pozicijama, i pokazemo svima da bljesak protiv CZ u finalu kupa, nije trenutan, već realan domet, ovog mladog tima", rekao je Milojević i pozvao ljubitelje košarke da napune halu u Smederevu. Povodom obeležavanja Dana zaljubljenih, odnosno Svetog Trifuna, ulaz za parove na tribine će biti slobodan. "Ono što bih posebno želeo da istaknem je važnost ovog meča i to ne samo za naš klub, kome pobeda definitivno garantuje opstanak u ABA ligi, nego generalno za srpsku košarku. Cibona je veliki konkurent Partizanu za poziciju broj tri, tako da eventualna naša pobeda je veliki ustupak Partizanu. S druge strane, mislim da je za Crvenu zvezdu, i uopšte srpsku košarku, prilično je važno da se srpski timovi ne sastanu u polufinalu Final 4 Aba lige, pa bi pobeda nad Cibonom u tom smeru pogodovala i "crveno-belima". Dakle, veoma važna utakmica za sve, i ja bih iskoristio ovu priliku da pozovem navijače oba večita rivala da dođu na utakmicu sa Cibonom u ponedeljak i sportskim navijanjem nam pomognu da ostvarimo pobedu koja je izuzetno važna i za njihove klubove", rekao je trener Mega Vizure. Povodom obeležavanja Dana zaljubljenih, odnosno Svetog Trifuna, ulaz za parove na tribine će biti slobodan. Povedite svoju lepšu odnosno jaču polovinu i uživajte u dobroj košarci i pozitivnoj atmosferi!
