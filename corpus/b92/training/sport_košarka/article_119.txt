> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Gašić: Loša reakcija na grubu igru
> Članak:

Pomoćni trener Partizana Velimir Gašić rekao je da je njegova ekipa loše reagovala na grubu igru Bajerna u porazu od minhenskog tima sa 71:65.
‘Crno-beli’ su u trećoj četvrtini imali i 14 poena prednosti, ali su potom dopustili izabranicima Svetislava Pešića da se vrate u igru i dođu do druge pobede u Top16 fazi Evrolige.
"Bila je ovo dobra utakmica. Moj tim je u prvom poluvremenu u velikoj meri izvršavao zadatke koje smo postavili pred utakmicu. To se reflektovalo na prednost na poluvremenu. Imali smo lošu reakciju u drugom poluvremenu na njihovu grubu igru. To je u dobroj meri donelo do toga da je Bajern korak po korak došao do preokreta i na kraju do pobede", rekao je Gašić. Gašić je posebno istakao ofanzivni skok igrača Bajerna kao razlog poraza njegove ekipe. "Ono što nije bilo dobro je zagrađivanje u reketu. Bajern je imao 20 ofanzivnih skokova, samo Tompson je imao pet, time ne mogu da zadovoljan. Uz to desio se pad koncenctracije u trenutku kada nismo ispunili bonus, a dozvolili smo im da ubace dve trojke", naglasio je Gašić. Pomoćni trener Partizana, koji menja na klupi Duška Vujoševića, koji je u sredu izašao iz bolnice, dodao je da Bajern nije imao visok procenat šuta, ali da su Bavarci ubacili važne trojke kada je to bilo najbitnije. "Čestitam mojim igračima na borbi, ali za ovakvu utakmicu to nije dovoljno. Ovo je najmlađi tim u Evroligi. Igrači su od po 18, 19 godina. Ovo je veliko iskustvo. Nastavićemo da korigujemo stvari koje nisu dobre kako bismo naredne utakmice dočekali što spremniji", rekao je Gašić.
