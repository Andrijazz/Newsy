> Izvor: B92
> Datum: utorak 4.02.2014.  
> Rubrika: sport_košarka
> Naslov: Žreb za SP: Španska posla...
> Članak:

U poslednjih petnaestak godina FIBA je brojnim postupcima pokazala neozbiljnost, ali žreb za Svetsko prvenstvo sasvim je nova dimenzija.
Domaćin Španija još pre početka žreba sebi je obezbedila privilegiju da ne može da se sastane sa reprezentacijom SAD u drugoj fazi – ’Furija’ je smeštena u A, a Sjedinjene Države u C grupi.
Dalji sistem takmičenje potom je urađen bizarno, da ne upotrebimo težu reč, a Španija je tako obezbedila da sa SAD ne može da igra do finala. Time je izvršen ozbiljan udar i na zanimljivost samog takmičenja jer se timovi iz A i B grupe ni u jednoj varijanti pre finala ne mogu sastati sa ekipama iz C i D grupe (vidi sliku). "Utisci su da je grupa A najjača, a Španija i SAD su razdvojene, praktično je žreb bio poludirigovan. Mislim da se prvi put dešava da niko iz grupa A i B ne može da igra sa timovima iz C i D do finala. To je svima zasmetalo", rekao je potpredsednik KSS Dejan Bodiroga. Sličan slučaj u svetu sporta videli smo i na Svetskom prvenstvu u fudbalu 1998. godine, kada su Francuzi izveli razne akrobacije kako bi izbegli Brazil do finala. Srbija će igrati u A grupi sa domaćinom Španijom, Egiptom, Iranom, Brazilom i Francuskom. Selektor Aleksandar Đorđević rekao je da Srbiji na žrebu za SP dobila dve najjače evropske selekcije, ali veruje u plasman u drugu fazu.
