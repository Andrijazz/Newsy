> Izvor: B92
> Datum: nedelja 2.02.2014.  
> Rubrika: sport_košarka
> Naslov: Radonjić: Ispada da smo bili loši?
> Članak:

Trener Crvene zvezde Dejan Radonjić istakao je posle pobede protiv Budućnosti da je zadovoljan izdanjem svoje ekipe.
"Dobili smo kvalitetnog protivnika koji se bori za fajnal for. U žestokom ritmu smo se spremali, maksimalno se posvetili Budućnosti prethodnih dana, što je i donelo željeni rezultat. Slomili smo ih u trećoj četvrtini, odigrali smo dobro u odbrani kada je bilo najpotrebnije, kontrolisali igru i zasluženo došli do trijumfa. Zadržali smo i prednost na tabeli - nadam se da ćemo tu i ostati".
Košarkaši Crvene zvezde pobedili su Budućnost u 22. kolu regionalne ABA lige i učvrstili se na liderskoj poziciji. "Mislim da smo januar odigrali na visokom nivou, kao i dobar deo ovog meča. Februar je tek posebno težak mesec, svi bismo voleli da odigramo sve mečeve kao u prve tri četvrtine protiv Budućnosti. Puno smo mečeva odigrali od početka sezone, a dobar deo njih imao je posebnu težinu. Takav ritam u dužem vremenskom periodu može da dovede do oscilacija, ali to nije nešto loše, to je očekivano", istakao je bivši trener Budućnosti. "Ne bih smatrao da je to neka vrsta opuštenosti, imali smo težak meč pre nekoliko dana. Smanjen je broj igrača u rotaciji, ali i protivnik je pokazao karakter u poslednjem periodu, ne treba gledati na to - samo kao da smo mi odigrati loše u četvrtoj četvrtini", jasan je Radonjić. Beogradski klub je u jednom trenutku vodio sa 25 poena razlike, a Budućnost je u poslednjoj deonici uspela da se približi, ali ne i da ozbiljnije ugrozi Zvezdinu prednost. "Za poslednju četvrtinu ne treba posebna analiza. Ne treba da se diskutuje da li smo mi slabije odigrali tih nekoliko minuta, znajući da je protivnik veoma kvalitetan. Trudićemo se da izgledamo dobro, bolje, i pravimo zadovoljavajuće rezultate". Crnogorski stručnjak nije želeo da priča o završnom turniru Kupa Srbija, gde njegov tim očekuje duel sa Borcem iz Čačka, ali se osvrnuo na priču o eventulanom pojačanju. "O Kupu ćemo za nekoliko dana, da iskoristimo ove dane da se što bolje pripremimo. Što se pojačanja tiče, situacija je teška, pominjanje datuma nije bitno, kada mi pronađemo adekvatno rešenje. Pokušaćemo da nađemo igrača, imamo još puno toga pred nama, pregršt bitnih mečeva, imamo prostora da to rešimo - a to se svakako neće desiti ove večeri", zaključio je trener 'crveno-belih'.
Kapiten Zvezde Marko Simonović bio je veoma zadovoljan posle utakmice sa ekipom Budućnosti. "Utakmica je bila teška, igrali smo protiv kvalitetnog protivnika. Super smo se spremili, kvalitetno odigrali prvo poluvreme i treću četvrtinu i posle toga malo trenirali, vežbali", rekao je Simonović. Trener Budućnosti Igor Jovović rekao je da je Zvezda u popunosti opravdala ulogu favorita. "Zvezda je kontrolisala sva dešavanja na terenu od početka utakmice. Mi smo u prvom poluvremenu promašivali slobodna bacanja, nismo realizovali neke polukontre i protivnik se tada dovoljno odlepio. Protivnički košarkaši su fizički dominantni i nismo uspeli ništa da izvedemo što smo planirali", rekao je Jovović. Prema njegovim rečima, Budućnost će imati težak posao da izbori plasman na završni turnir. "Ima još dosta da se igra, ali biće jako teško izboriti 'fajnal-for'. Konkurencija je velika", dodao je Jovović. Zvezda će predstojećeg vikenda učestvovati na završnom turniru Kupa Radivoja Koraća, gde brani titulu.
