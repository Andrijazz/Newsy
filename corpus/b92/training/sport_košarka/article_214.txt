> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Džamir Nelson kažnjen zbog plesa
> Članak:

Plejmejker Orlanda Džamir Nelson kažnjen je sa 15.000 dolara zbog neprikladnog plesa tokom utakmice sa Čikagom.
Orlando je nakon tri produžetka izgubio 128:125, a Nelson je neprikladni gest izveo 11 sekundi pre kraja četvrte četvrtine, nakon pogođene dvojke za izjednačenje.
Osim po Nelsonovom plesu ova utakmica ostaće upamćena i po tome što je bek Bulsa Džimi Batler na terenu proveo neverovatnih 60 minuta i 20 sekundi. Sjajnu partiju pružio je i ruki Viktor Oladipo, koji je postigao 35 poena uz osam asistencija.
Mlada ekipa Orlanda nema dobru sezonu i ima drugi najlošiji skor u ligi, dok se Čikago nalazi na šestom mestu istočne konferencije i na dobrom je putu da se nađe u plej-ofu. Oba tima naredne utakmice igraju u petak, Orlando dočekuje Šarlot dok Čikago gostuje u Vašingtonu.
