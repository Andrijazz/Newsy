> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: KK Partizan prijavio i "kurije oko"
> Članak:

KK Partizan objavio je na zvaničnom sajtu vest o zdravstvenom stanju ekipe pred gostovanje Ciboni u Zagrebu.
U kratkom saopštenju stoji da se Nemanja Bezbradica lakše povredio, da Dejan Musli ima temperaturu, ali i da „ekonom Nikola Tomašević ima kurije oko“.
Saopštenje KK Partizan stiže u trenutku kada se u medjima vodi polemika oko velikog broja povreda u sastavu šampiona Srbije i regiona.
"Zbog raznih informacija koje su se pojavile u medijima obaveštavamo javnost o zdravstvenom stanju ekipe. Nemanja Bezbradica se lakše povredio i ostao je u Beogradu na terapijama i kućnom lečenju. Dejan Musli ima temperaturu 37,5, ali je krenuo na put sa timom. Nikola Tomašević, ekonom, ima kurije oko na jednoj nozi", stoji u saopštenju crno-belih. Partizan inače igra u utorak u Zagrebu protiv Cibone izuzetno važan meč u ABA ligi, a trener Duško Vujošević rekao je pred ovaj duel da njegov tim nema više prava na grešku.
