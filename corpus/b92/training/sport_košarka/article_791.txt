> Izvor: B92
> Datum: subota 22.02.2014.  
> Rubrika: sport_košarka
> Naslov: Micić potres mozga, Dangubić zglob
> Članak:

Košarkaš Mega Vizure Vasilije Micić doživeo je potres mozga na meču sa Širokim, dok je Nemanja Dangubić povredio skočni zglob, ali su obojica dobro.
Micić je pao već u prvom minutu utakmice koju su izabranici Dejana Milojevića dobili sa 86:72, i na kratko je izgubio svest, ali je sam izašao sa terena.
"Vasilije je dobro. Imao je potres mozga, ali je sam ustao, sam je otišao sa terena. Pregledali su ga i naši lekari, kao i Širokog. Nekoliko sekundi je bio u nesvesti, ali se dobro oseća, kako je sve moglo da bude. Trenutno ne mogu da kažem više", rekla je za B92 Tamara Matković, portparolka Mega Vizure. Dangubić se povredio u 17. minutu susreta, a prema rečima Matkovićeve i on se oseća dobro. "Nemanja je zaradio povredu zgloba, ali ona nije ozbiljnija", istakla je Matkovićeva. Iako su veći deo meč odigrali bez dvojice bitnih igrača, košarkaši Mega Vizure su došli do devete pobede ove sezone.
