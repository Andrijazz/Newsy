> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Đinobili o SP: Od zdravlja zavisi
> Članak:

Bek San Antonio Sparsa Manu Đinobili kaže da nije siguran hoće li nastupiti za Argentinu na Svetskom kupu u Španiji.
"Zavisi od mog zdravlja, videćemo šta će se događati do kraja sezone, pa ću onda odlučiti“, rekao je 36-godišnji Đinobili, koji je zbog povrede zadnje lože propustio osam mečeva i vratio se na teren u meču sa Klipersima.
"Do povrede je sve išlo kako treba. Telo mi još nije u najboljem stanju. Tokom meča sam se uglavnom dobro osećao, mada sam bio pomalo umoran i van ritma. Drago mi je što sam se vratio", kaže Đinobili. Argentina se na Svetskom kupu nalazi u grupi B sa timovima Grčke, Hrvatske, Porto Rika, Senegala i Filipina. U grupi A je Srbija zajedno sa Španijom, Francuskom, Brazilom, Egiptom i Iranom. "Grupe A i B su izuzetno teške. Tu ima osam ekipa od kojih svaka može da pobedi svaku, tako da prva ili četvrta pozicija nije naročito važna. Svašta može da se desi".
