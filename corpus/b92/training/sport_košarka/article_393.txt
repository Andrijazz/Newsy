> Izvor: B92
> Datum: nedelja 26.01.2014.  
> Rubrika: sport_košarka
> Naslov: Milojević: Naše najbolje poluvreme
> Članak:

Trener Mega Vizure Dejan Milojević rekao je posle pobede nad Zadrom kod kuće da očekuje da njegov tim nastavi u istom ritmu.
Mega je protiv hrvatskog tima prekinula seriju od pet poraza, slavila je ubedljivo 91:75.
"Bilo je ovo verovatno naše najbolje prvo poluvreme ove sezone (56:36), i to u veoma važnoj utakmici. Dobro smo reagovali posle serije poraza od ekipa koje su realno bolje od nas i nakon malog pada samopouzdanja“, rekao je Milojević.
"Imamo težak raspored i da smo izgubili bili bismo u jako teškoj situaciji. Međutim, momci su odigrali sjajno i koncentrisano. Idemo dalje, očekujem da nastavimo u ovom ritmu. Ovo je veliki napredak za našu mladu ekipu", dodao je Milojević. Trener Zadra Hrvoje Vlašić rekao je da je meč odlučio fantastičan početak Mege. "Nismo mogli ništa da odbranimo. Za jednu ekipu koja želi da izbori opstanak nedopustivo je da primi 56 poena za poluvreme. Bez obzira na inspiraciju mladih igrača Mega Vizure, mi smo jako loše reagovali. Nije nas bilo u oba smera. Uspostavili smo balans tek kada smo igrali sa dva plejmejkera i kada smo počeli da pogađamo. Generalno, Mega Vizura nas je odbranom naterala na seriju brzih šuteva, posle čega smo srljali i rivalu otvorili kontranapade". Mega sada ima skor od sedam pobeda i 11 poraza, dok je Zadar poslednji sa skorom 5-13.
