> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Barnjani se opet obrukao
> Članak:

Očajna sezona Njujork Niksa nastavila se porazom od Filadelfije u sredu 110:106, a Andrea Barnjani se obrukao prilikom pokušaja zakucavanja.
Italijan je prvo odličnom fintom šuta izbacio Lavoja Alena, da bi potom neuspešno pokušao da zakuca preko Tadeusa Janga.
Krilni centar Niksa je tokom skoka izgubio ravnotežu i lopta mu je ispala u aut. Barnjani je završio na zemlji, vidno frustriran.
Italijan ove sezone prosečno beleži 13.3 poena uz 5.5 skokova. Niksi nemaju sezonu kakvu su očekivali. Trenutno su u seriji od pet uzastopnih poraza, a na tabeli istočne konferencije su tek na 11. mestu, daleko od mesta koje vodi u plej-of. Tim iz Njujorka sledeću utakmicu igra u petak na domaćem terenu protiv Šarlot Bobketsa.
