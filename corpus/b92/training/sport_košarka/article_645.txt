> Izvor: B92
> Datum: utorak 11.02.2014.  
> Rubrika: sport_košarka
> Naslov: Pavlović: Partizan laka odluka
> Članak:

Novi košarkaš Partizana Aleksandar Pavlović rekao je da je lako doneo odluku da pojača ‘crno-bele’ i da će dati sve od sebe da klub odbrani titulu.
Pavlović je prethodnih nekoliko meseci bio bez angažmana, a dogovor sa šampionom Srbije postigao je tokom vikenda i odmah se pridružio novim saigračima.
"Zahvalio bih se svima iz kluba na prijemu, svi su me odlično prihvatili. Obećavam da ću dati sve od sebe da osvojimo titulu. U karijeri radim iz dana u dan. Želeo sam da budem član Partizana i s obzirom na teško stanje u klubu lako sam se odlučio. Veliki sam Partizanovac i pomoći ću klubu koliko god treba, a ako bude potrebno i produžiću ugovor", istakao je Pavlović. Pre nekoliko godina se povelo pitanje oko toga da li će Pavlović igrati za reprezentaciju Srbije ili Crne Gore, ali je on sada stavio tačku na to. "Neću igrati ni za jednu selekciju jer je posle raspada države to postalo političko pitanje", naglasio je Pavlović. Trener Partizana Duško Vujošević rekao je da će Pavloviću biti potrebno neko vreme da se uklopi, ali da veruje da će se sve kockice sklopiti. "Najvažnije je da neko ko dolazi u tim bude dobar čovek i da se podredi ekipi. Mogu da kažem da sam jako zadovoljan što je to Saša. Nije neko vreme igrao, tako da ne može odmah da se uklopi, ali on je Partizanovac, pravi čovek i neće biti problema. Verujem da će posle njegovog dolaska i Bertansovog povratka tim biti konkurentan, a ciljevi su nam ABA liga i plasman u Evroligu", istakao je Vujošević. Pavlović je profesionalnu karijeru započeo u Budućnosti, a od 2003. godine je promenio sedam klubova u NBA ligi. Branio je boje Jute, Klivlenda, Minesote, Dalasa, Nju Orleansa, Bostona i Portlanda.
