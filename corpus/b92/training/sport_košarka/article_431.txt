> Izvor: B92
> Datum: utorak 28.01.2014.  
> Rubrika: sport_košarka
> Naslov: Duvnjak: Da ne ponovimo greške
> Članak:

Košarkaš Panioniosa Uroš Duvnjak izjavio je da njegova ekipa mora da ispravi greške koje je pravila u prvom susretu sa Crvenom zvezdom.
"Nadam se da se neće ponoviti rezultat iz Pionira. Očekujem da ispravimo greške koje smo pravili u prvom meču, naročito u trećoj četvrtini, kada se Zvezda odlepila na 20 poena razlike. Uz to, moramo da uđemo u meč još agresivnije", rekao je Duvnjak.
Zvezda je u trećem kolu Grupe L druge faze Evrokupa savladala Panionios u Beogradu sa 84:64, a dve ekipe će se ponovo sastati u sredu od 18 sati, uz direktni prenos na TV B92. Prvo poluvreme bilo je izjednačeno, a crveno-beli su u nastavku napravili veliku razliku. "Period oscilacija mora biti što manji jer se protiv velikih ekipa svaka greška kažnjava", naveo je srpski košarkaš. Duvnjak je kazao da ne zna kakav će biti odziv publike za susret u Atini. "Dvorana prima oko 7.500 ljudi i do sada nije bila puna. Međutim, nadam se da će navijači doći da nas bodre i da će napraviti dobru atmosferu, kako bismo uz njihovu pomoć pokušali da srušimo jakog rivala", kazao je Duvnjak.
