> Izvor: B92
> Datum: nedelja 12.01.2014.  
> Rubrika: sport_košarka
> Naslov: Muta se žali, ali i sâm vređa
> Članak:

Trener Radničkog Miroslav Nikolić požalio se na tretman tokom utakmice sa Crvenom zvezdom, ali se ni sam nije poneo na sportski način.
Nikolić je istakao da mu nije jasno zbog čega su dozvoljene uvrede navijača na njegov račun, dok se, po njegovim rečima, kada su neki drugi ljudi u pitanju, utakmica prekida da bi publika bila opomenuta.
Strateg Kragujevčana je, inače, tokom utakmice sa Zvezdom, u kojem je njegov tim poražen sa 78:73, pokazao srednji prst navijačima , što je verovatno bio odgovor na njihovo vređanje. Pored toga, na samom kraju susreta, prilikom rukovanja izneo je niz uvreda na račun trenera rivalske ekipe Dejana Radonjića, koji na to nije reagovao, a što su čuli gotovo svi koji su bili u hali "Jezero". "Vređaju me usred Kragujevca. Pa, majstore, prekini utakmicu i izbaci ih iz dvorane. Ako može publika da se opominje kada se vređa Nebojša Čović, mogu valjda i mene da zaštite. I ja sam neka ličnost u košarci", rekao je Nikolić.
