> Izvor: B92
> Datum: utorak 28.01.2014.  
> Rubrika: sport_košarka
> Naslov: Gagi: Najmanje 6 meseci van terena
> Članak:

Kapiten Partizana Dragan Milosavljević kaže da za četiri nedelje ide na operaciju, kao i da će najmanje šest meseci odsustvovati sa terena zbog povrede kolena.
"Prednji ukršteni ligamenti su pokidani. Operacija bi trebalo da bude za četiri do šest nedelja. U tom periodu ću raditi na jačanju mišića nogu i ostalih delova tela. Posle operacije sledi tri nedelje oporavka, a posle toga počinjem lagano da treniram. Prve prognoze su da ću se za šest do osam meseci vratiti na teren, ali sve zavisi od igrača do igrača".
Kapiten crno-belih povredio se početkom drugog poluvremena duela 4. kola Top 16 faze Evrolige protiv Makabija u Tel Avivu kada je nakon pokusaja da zakuca nezgodno doskočio.
