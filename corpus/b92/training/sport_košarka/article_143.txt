> Izvor: B92
> Datum: petak 10.01.2014.  
> Rubrika: sport_košarka
> Naslov: Dženkins: Sve smo jači kao tim
> Članak:

Bek Crvene zvezde Telekom Čarls Dženkins u izjavi za B92 kaže da svoju dobru šutersku formu duguje ostatku tima i trenerima.
Dženkins je prvi trojkaš ABA lige sa 51% uspešnosti (19-37), a protiv Bilbaa u Evrokupu šutirao 3-4 za tri poena.
"Za to zasluge idu stručnom štabu i saigračima – usadili su mi samopouzdanje, rekli su mi da budem agresivan u napadu i da ’uzimam’ šuteve iz pozicija koje mi prijaju. Razmišljao sam o prvom delu sezone i tražio načine da pomognem timu", kaže 24-godišnji Amerikanac.
"Trener i ja smo ostajali posle treninga, dosta sam šutirao, a protiv Bilbaa sam bio strpljiv, nisam žurio i dobio sam otvorene šuteve", dodao je Dženkins. Amerikanac je zadovoljan i kako se za sada sve odvija u njegovoj prvoj sezoni u Evropi. "Definitivno postajemo sve jači kolektiv, tako i dobijamo ove utakmice. Svi su dokazani profesionalci, dobri individulaci, a zajedno činimo lepu sliku, jako dobar tim". Pročitajte i intervju sa Čarlsom Dženkinsom koji je B92 nedavno uradio.
