> Izvor: B92
> Datum: petak 17.01.2014.  
> Rubrika: sport_košarka
> Naslov: EL: Fener 0-3, dobili Armani i PAO
> Članak:

Košarkaši Unikahe pobedili su Fenerbahče u Malagi sa 89:75 u trećem kolu E grupe Top 16 faze Evrolige i tako su turskom timu naneli i treći poraz.
U ostalim mečevima Emporio Armani je u Milanu dobio Laboral Kuču 83:76, dok je Panatinaikos pobedio Anadolu Efes 78:64.
Odličan kod u pobedi Unikahe bio je Vladimir Štimac sa 10 poena (4-7 iz igre za 25 min), 8 skokova i asistencijom, dok se Nemanja Bjelica nije upisao u strelce za 14 minuta na parketu (0-2 iz igre).
Najbolji kod domaćih bio je Zoran Dragić sa 24 poena (4-7 za dva, 4-6 za tri), Rajan Tulson ubacio je 12 poena, a Karlos Suares imao je 11 poena. Fener je predvodio Melih Mahmutoglu sa 19 poena (5-5 za tri), Linas Kleiza ubacio je 17, a Bo Mekejleb 16. U prvom poluvremenu nijedna od ekipa nije uspela da stvori ozbiljniju rezultatsku prednost, a u trećem periodu superioran je bio Mahmutoglu, koji je tada ubacio 13 poena i Fener je upravo njegovom trojkom poveo 64:57. Ipak, Unikaha se nije predavala, brzo se vratila u igru i preuzela je vođstvo pogocima Dragića i Štimca za 67:66. Kleiza je igrao sjajno i poslednje vođstvo tim Željka Obradovića imao je na četiri i po minuta do kraja upravo njegovim poenima (75:74), a onda je usledila serija domaćih 10-0 - trojka Suaresa, trojka Dragića, polaganje Štimca i zatim zakucavanje Dragića u kontri za 84:75. Usledio je minut odmora, nije pomogao, pa je Unikaha upisala drugi trijumf u Top 16 fazi. Najzaslužniji za pobedu Emporio Armanija nad Laboralom bili su Lengford i Džerels sa po 16 poena, Heket je ubacio 14, a Đentile 10 poena. Najbolji u timu iz Vitorije bio je Andres Noćioni sa 18 poena, Tibor Plajs ubacio je 14, a Jelinek i Hamilton po 12 poena. PAO je ubedljivo savladao Efes, uz 17 poena Dijamantidisa i 16 poena i 8 skokova Stefona Lazmea. Ramel Kari ubacio je 12, a Džejms Gist 11 poena. Za turski tim Zoran Planinić ubacio je 13 poena, a Duško Savanović postigao je 11 poena (4-9 iz igre za 31 min), uz 4 skoka. E grupa, treće kolo: Emporio Armani - Laboral Kuča 83:76 PAO - Anadolu Efes 78:64 Unikaha - Fenerbahče 89:75 Tabela: 1. Barselona 3-0 2. PAO 3-0 3. Unikaha 2-1 4. Emporio Armani 2-1 5. Laboral Kuča 1-2 6. Olimpijakos 1-2 7. Anadolu Efes 0-3 8. Fenerbahče Ulker 0-3
