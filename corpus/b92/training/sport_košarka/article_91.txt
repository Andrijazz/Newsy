> Izvor: B92
> Datum: utorak 7.01.2014.  
> Rubrika: sport_košarka
> Naslov: Gašić: Imamo šansu u Minhenu
> Članak:

Pomoćni trener Partizana Velimir Gašić rekao je da svi u timu žele da odigraju što bolje mogu protiv Bajerna u Evroligi.
"To je respektabilan tim sa sedam internacionalaca, od kojih su petorica Amerikanci, i sa grupom nemačkih reprezentativaca, a vodi ih veliki stručnjak Svetislav Pešić, o kome ne treba mnogo da pričamo", rekao je Gašić novinarima u Beogradu.
Partizan u četvrtak u Minhenu igra meč drugog kola Top 16 faze Evrolige, a Gašić je kazao da njegov tim ima šansu. "Stvari koje sam rekao o njima nisu komplimenti već činjenice. Mi ćemo učiniti sve da maksimalno spremimo utakmicu, odigramo na svoj način i sve što radimo maksimalno prikažemo na delu. Plasman u Top 16 je ogroman uspeh, a sve u ovoj fazi je ogroman profit za ekipu. Svi želimo da odigramo najbolju utakmicu", rekao je Gašić. Prvi asistent Duška Vujoševića, koji ne vodi ekipu zbog problema sa dijabetesom, kazao je da ga najviše brine zdravstveno stanje. "Nadam se da će zdravstveno stanje biti bolje nego u prethodnim utakmicama. (Nikola) Milutinov je bolestan i zato nisam hteo da ga 'skidam' protiv Mega Vizure (u Jadranskoj ligi). (Tarens) Kinzi je dobio udarac u kuk protiv Reala. Ostali su, nadam se, u redu", rekao je Gašić.
