> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Muta: Najbolji rezultat u istoriji
> Članak:

Trener Radničkog Miroslav Muta Nikolić rekao je da je uprkos eliminaciji zadovoljan debitantskim učešćem Kragujevčana u Evrokupu.
Košarkašima Radničkog je bio potreban trijumf nad Albom u poslednjem kolu za plasman u osminu finala, ali su oni poraženi sa 92:83.
"Iako napuštamo ovo takmičenje, čestitam svojoj ekipi na najboljem rezultatu u istoriji kluba. Bliži smo bili uspehu u prvoj utakmici u Kragujevcu, kada smo izgubili tek u produžetku. Sada je, međutim, Alba igrala znatno čvršće, mnogo agresivnije u odbrani. Uprkos obezbeđenom plasmanu, nastupili su profesionalno. Odigrali su kao da je njima bila potrebna pobeda da bi obezbedili plasman u sledeći krug Evrokupa", rekao je Nikolić. Trener Albe Saša Obradović istakao je da ga raduje činjenica da berlinski tim završava drugu fazu Evrokupa kao najbolja ekipa. "Iako smo se već kvalifikovali kao prvi u grupi, bilo je važno za nas da pobedimo i u ovoj utakmici. Dobro poznajem srpski tim, jednako dobro i njihovog trenera, koji je i mene trenirao. Ali, to se ne tiče parketa gde se nadmećemo. Igrali smo na svom terenu, ovde dostojanstvo obavezuje na pobede. Veoma me raduje da završavamo ovu fazu kao ubedljivo najbolja ekipa. Videćemo šta donosi sledeći krug takmičenja", istakao je Obradović. Protivnik Albe u osmini finala Evrokupa biće Dinamo Sasari.
