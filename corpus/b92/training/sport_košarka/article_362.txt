> Izvor: B92
> Datum: petak 24.01.2014.  
> Rubrika: sport_košarka
> Naslov: Solnok se pojačao pred Zvezdu
> Članak:

Obi Troter, američki plejmejker koji nastupa za reprezentaciju Mađarske, vratio se u Solnok pred meč 18. kola regionalne ABA lige sa Crvenom zvezdom Telekom.
Troter je prethodno u Solnoku bio od 2010. do 2012. godine, a u drugoj sezoni tim je ostvario veliki uspeh plasiravši se na fajnal-for Evročelendža.
Tada je Troter prosečno beležio 17,3 poena, 4,3 skoka i 4,5 asistencije, a potom je nastupao za Nižnij Novgorod i Trijumf.
Troter ima 29 godina, visok je 185 cm, a sa Solnokom je potpisao ugovor na godinu i po dana. On je tako postao treće pojačanje koje je mađarski tim doveo u toku sezone, posle Džastina Holideja i Strahinje Miloševića. Meč između Solnoka i Zvezde igra se u subotu od 17 časova u Mađarskoj.
