> Izvor: B92
> Datum: četvrtak 23.01.2014.  
> Rubrika: sport_košarka
> Naslov: EL: NBA Real stao u Moskvi!
> Članak:

Košarkaši CSKA prekinuli su u 4. kolu Top16 faze Evrolige neverovatan niz od 31 uzastopne pobede Real Madrida.
Moskovljani su na svom parketu savladali tim Pabla Lasa sa 85:71, pa sada u F grupi imaju skor 3-1 baš kao i Madriđani.
Tim Etorea Mesine krenuo je furiozno, u prvom poluvremenu je u potpunosti nadigrao rivala, pa je sredinom druge deonice imao i 19 poena viška (37:18).
U nastavku utakmice Real se vratio, prišao je u trećoj deonici na tri poena zaostatka (58:55), ali CSKA je u poslednjih deset minuta odigrao odlično u fazi odbrane i trojkama Micova i Fridzona srušio je velikog rivala. Sjajan meč odigrali su Vladimir Micov i Nenad Krstić. Krstić je bio najbolji pojedinac utakmice sa 18 poena (5-10) i 6 skokova, a Micov je imao 14 poena uz 3 skoka. 14 poena ubacio je i Voroncevič, a 11 Fridzon. Miloš Teodosić imao je 7 poena, 3 skoka i 4 asistencije. Na drugoj strani, Serhio Rodriges je ubacio 19, a Serhio Ljulj 15 poena. Utakmicu su obeležila dva duela srpskih igrača sa igračima Reala. Krstić je tokom cele utakmice bio u verbalnom duelu sa Burusisom, dok je Teodosić u finišu uspeo da isprovocira Serhija Rodrigesa koji je isključen zbog pokušaja udaranja glavom srpskog plejmejkera. U drugoj utakmici ove grupe odigranoj u četvrtak Galatasaraj je iznenadio Bajern i slavio u Minhenu sa 72:66. Galata je sjajno otvorila meč, dobila je prvu deonicu sa 30:18 i u nastavku je uspela da sačuva vođstvo i ostvari prvu pobedu. Zoran Erceg bio je sjajan sa 19 poena i 10 skokova za 38 minuta, a Milan Mačvan je imao 14 poena i 3 skoka. Karlos Arojoj bio je najefikasniji kod gostiju sa 21 poenom. Kod domaćina, Dilejni je ubacio 12, a Idbihi 11 poena. Boris Savović je za 7 minuta ubacio 2 poena. Grupa F: CSKA - Real Madrid 85;71 Makabi - Partizan 88:67 Bajern - Galatasaraj 66:72 Lokomotiva - Žalgiris (petak, 17h) Tabela: Makabi 4-0, Real Madrid 3-1, CSKA 3-1, Bajern 2-2, Lokomotiva 1-2, Partizan 1-3, Galatasaraj 1-3, Žalgiris 0-3.
