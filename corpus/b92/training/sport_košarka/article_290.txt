> Izvor: B92
> Datum: utorak 21.01.2014.  
> Rubrika: sport_košarka
> Naslov: “ABA nema zapečaćena mesta u EL”
> Članak:

Generalni menadžer ABA lige Roman Lisac rekao je da postoji mogućnost da se smanji broj klubova koji iz regionalnog takmičenja idu u Evroligu, ali i poveća.
U ovom trenutku finalisti ‘fajnal fora’ Jadranske lige idu direktno u najelitnije evropsko klupsko takmičenje, dok jedna ekipa ide u kvalifikacije.
Na pitanje da li postoji mogućnost da dođe do smanjenja broja klubova koji iz ABA lige idu u najkvalitetnije evropsko takmičenje, Lisac je rekao:
"Nisu zapečaćena ni ta dva, mogu biti čak i tri. Ali, vrlo je bitno da vidimo da li možemo da sastavimo tri afirmativna tima, sa dobrim budžetima, kvalitetnim igračima, dobrim vođenjem. To nije toliko jednostavno. Ovo područje je izuzetan bazen iz koga se igračima napaja čitava Evropa. Ali, naš hendikep su finansije. Čitav prostor živi u finansijskom grču". Lisac je u intervjuu "Sportskom žurnalu" istakao i da bi regionalna liga trebalo da se prizna kao domaća timovima učesnicima zbog neusaglašenosti u broju dozvoljenog broja stranih igrača.
