> Izvor: B92
> Datum: nedelja 9.02.2014.  
> Rubrika: sport_košarka
> Naslov: Ljulj doneo Realu trofej u Kupu!
> Članak:

Košarkaši Real Madrida osvojili su španski Kup Kralja pobedivši u finalu u Malagi najvećeg rivala i branioca trofeja Barselonu sa 77:76.
Madriđani su tako potvrdili da su ove sezone možda i najbolji evropski tim, a ovo im je 24. trofej u Kupu (Barsa ima 23).
Izuzetno dramatično finale rešio je Serhio Ljulj poenima u poslednjim trenucima utakmice na asistenciju Serhija Rodrigesa.
Real je u poslednjih pola minuta ispustio četiri poena prednosti, Oleson je pogodio poene uz faul za vođstvo Barse u samom finišu, ali je ipak Ljulj odlučio meč. Neverovatna ekipa Pabla Lasa, koja je ove sezone izgubila samo od CSKA u Moskvi, sada ima skor u sezoni 37-1! U finalu je blistao Nikola Mirotić sa 17 poena, 11 skokova i indeksom 32. Rudi Fernandes ubacio je 19 poena, a heroj Ljulj i Felipe Rejes dodali su po 9 poena. Na drugoj strani, Marselinjo Uertas imao je 15, Ante Tomić 14 poena uz 9 skokova, a Bred Oleson 11 poena.
