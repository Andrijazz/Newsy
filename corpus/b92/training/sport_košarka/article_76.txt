> Izvor: B92
> Datum: ponedeljak 6.01.2014.  
> Rubrika: sport_košarka
> Naslov: "Bahati menadžeri odvode Ristića"
> Članak:

Košarkaška javnost već je preselila mladog Dušana Ristića iz Crvene zvezde na koledž Arizonu.
Ipak, prvi čovek kluba Nebojša Čović u intervjuu za Sport ističe da se Zvezda neće olako odreći 18-godišnjeg centra, a za celu situaciju krivi menadžere.
“Ne bih rekao da je Ristić još otišao. Događa se brlog sa menadžerima koji su na ivici kriminalnih radnji i koji se bave otimanjem dece po Srbiji”, počeo je priču Čović.
"Tu direktno ističem Dragana Delića i Spomenka Pajovića, koji mešetare sa njegovim roditeljima. Kada su letos Ristićevi roditelji dolazili da nas pitaju mogu li ova dvojica da budu Dušanovi menadžeri, rekli smo da mogu. Letos je je čovek prepun ideja po imenu Spomenko Pajović došao sa idejom da ga vodi u Ameriku. Rekli smo da to nije dobar put i da bi on trebalo da proigra u Zvezdi jer mu je tu sve obezbeđeno. To nije igrač koji je došao u klub pre godinu dana. On je sedam godina u ovom klubu, u smislu smeštaja, hrane, škole i stipendije, kao i onoga što se zaboravlja, a to je ogroman rad i ulaganje trenera da ga razviju u perspektivnog igrača. Međutim, gotovo da nemate zaštitu od takvog ponašanja", kaže Čović za Sport. On naglašava da će se Zvezda boriti svim sredstvima da zadrži Ristića i dodaje: "Sada su ti menadžeri skinuli sa svog sajta da predstavljaju Ristića, a onda se navodno tu pojavljuje pomoćni trener univerziteta Arizona, koji je verovatno ceo život samo gledao Ristića i puni mu glavu kako će ga promovisati u NBA igrača. Pojavili su se i neki evropski klubovi. Nisam baš siguran, ne mogu da garantujem, ali mislim da je tu i Bajern. Neću da ubedim sebe da je Svetislav Pešić to uradio, ali nije korektno ako je tako. Zvezda će sve javno izneti. Ponudili smo mu sasvim pristojan ugovor, a od Pajovića i Delića dobili smo kontraponudu veću za čak 200.000 evra. Svi u klubu smo se zaprepastili zbog takve nekorektnosti i bezobrazluka. Ne krivim igrača, a ne mogu baš da krivim i roditelje jer su bili izloženi odvratnoj kampanji i abrovima koji su menadžeri širili, po principu - nije dobro u Zvezdi, prevariće ga, dovešće Jokića iz Mege, pa neće igrati To je odvratna i ružna priča u kojoj obećavaju kule i gradove, a pri tome su nudili potpisivanje menadžerskoh ugovora sa igračem da bi se obavezao da od svojih plata prebacuje njima sredstva. Toga sada nema, sklonili su sve imajući u vidu je u NCAA zabranjena varijanta da imate menadžera", kaže između ostalog Čović i dodaje da je Ristić bio pred potpisivanjem ugovora dok "menadžerska bulumenta nije krenula da ga ubeđuje i laze", kao i da se mora stati na put tom bahatom ponašanju.
Govoreći o Aleksandru Cvetkoviću, koji je nedavno otišao na pozajmicu u MZT, Čović je rekao da je njemu srušeno samopouzdanje kod Svetislava Pešića, ali da ne očekuje od Karija da to i prizna. Takođe, Čović je rekao da se ne odriče olako nijednog deteta, što je potvrdio na primeru Nemanje Nedovića. Zvezdine navijače brine i loša forma Blejka Šilba, a Čović kaže da sa njime treba imati strpljenja. "Ne treba mnogo pameti da se vidi da ne pruža ono što mi od njega očekujemo. Kada to kažem, ne mislim ništa loše o Šilbu jer je on jedan od najboljih igrača koji je bio u ovoj zemlji. Ne mislim da mu je lako. Moramo da imamo strpljenje s njim. Ako ga gledamo samo kroz ugovor i mislite da će se odmah dogoditi da svaki evro koji ste uložili može da se vrati, i nije baš tako. Nije mu lako ni da igra kada ga stalno čuvaju dvojica. Šilb je igrač kakav je, rečeno mu je da mora da se popravi i videćemo. Stvari su tu vrlo proste - popravi se, dobro, ne popravi se, opet dobro". Čović kaže da je Arena interesantna jer donosi profit, a ranije je 2014. najavljena kao godina u kojoj će Zvezda preći u tu dvoranu. "To nam je cilj. Ako ne možemo više da obezbedimo finansiranje od političara, kako neki to pričaju, moramo da gledamo šta su naši izvori prihoda, a jedan od njih je poseta. U Pioniru ne možete ozbiljno da zaradite, a poseban problem je što ne možete da date cenu karte kao na Zapadu. Arena je jedina dvorana u kojoj možete da napravite dobru razliku koja popunjava budžet. Jedna utakmica Evrolige obezbeđivala je 190.000 evra, što je dobra dopuna kada odbijete troškove koji su oko 50.000 evra", kaže Čović za Sport. On je takođe dodao da je Zvezda i dalje zainteresovana za pleja Vršca Jovana Novaka, kao i da je Partizan platio drugu ratu za Nenada Miljenovića.. 