> Izvor: B92
> Datum: petak 31.01.2014.  
> Rubrika: sport_košarka
> Naslov: Rađa o zastavi: Isto bih kao Divac
> Članak:

Bivši hrvatski košarkaš Dino Rađa rekao je da bi uradio isto što je i Vlade Divac sa zastavom Hrvatske, jer ih u to vreme nije bilo briga za politiku.
Nakon što je Jugoslavija postala šampion sveta u Argentini 1990, Divac je bacio zastavu sa šahovnicom koja se našla na terenu, zbog čega je postao omražen u Hrvatskoj.
"Divac tada nije uradio ništa što ne bih napravio i ja. Imali smo 22 godine. Je***o se nama za politiku i sve što se događalo. Mi smo jedino želeli da budemo prvaci sveta", rekao je Rađa za Index.
"I da se tada meni približio neko sa srpskom, italijanskom ili bilo kojom drugom zastavom, ja bih napravio istu, potpuno istu stvar kao Vlade. To tada nije bila moja zastava. Mi smo tada igrali za Jugoslaviju, ne za Hrvatsku, ne za Srbiju. I na koncu, svašta se tumačilo i govorilo kod nas. Od toga da je on tu zastavu gazio, da je udario tog čoveka, da je pljuvao. Ako bolje pogledate snimak, videćete da se ništa od svega toga nije dogodilo", naglasio je Rađa. Divac je i dalje omražen u Hrvatskoj, iako je javno objasnio zašto je to učinio u dokomentarcu ESPN-a "Jednom braća" o Draženu Petroviću. "Vlade je jedno veliko dete. Takav je bio onda, takav je i danas. On mi je prijatelj bio i prijatelj mi je ostao. A mi smo na ovim prostorima prokleti. Umesto da se ugledamo na generala Antu Gotovinu, da poslušamo njegove reči, umesto da se okrenemo budućnosti, mi se samo vraćamo u prošlost. Užas", rekao je Rađa. Rađa će u subotu učestvovati na Ol-star meču studenata i veteran u Beogradu, gde će se okupiti nekoliko legendarnih evropskih košarkaša. "Isti čas prihvatio jer jedva čekam da vidim nakon silnih godina neke ljude koji su obeležili moju karijeru, ljude s kojima sam odrastao. S nekima s kojima sam igrao i s nekim protiv kojih sam se borio za sve te puste trofeje. Jedva čekam da vidim i Volkova i Sabonisa, naravno, ako dođu. Nije me ni briga. Ko god dođe, dobro dođe. Meni će biti gušt", istakao je Rađa.
