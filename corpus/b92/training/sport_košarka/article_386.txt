> Izvor: B92
> Datum: nedelja 26.01.2014.  
> Rubrika: sport_košarka
> Naslov: Popović: Čekam sud FIBA
> Članak:

Nekadašnji košarkaš Crvene zvezde Petar Popović oporavlja se od povrede kolena, a nedavno je i raskinuo ugovor sa Alijagom, pod čudnim okolnostima.
Doskorašnji kapiten turske ekipe morao je i da zatraži pomoć FIBA, pošto mu je klub izdao naredbu da mora da igra i sa povredom.
"Sa klubom se nisam rastao u prijateljskim odnosima, nisu ispali korektni iako sam igrao povređen. Tužio sam ih sudu FIBA i očekujem presudu u moju korist jer su prekršili mnoge tačke ugovora“, naveo je Popović.
Interesovanje za Popovića postoji, ali sâm igrač nije želeo da otkriva detalje ili imena klubova koji žele da ga vide u svojim redovima, dok se potpuno ne oporavi. "Koleno je odlično, artroskopiju je uradio jedan od najboljih turskih doktora. Što se tiče kondicije, spremam se sa Seadom Krdžalićem i to je trener koji vodi računa o meni već poslednjih devet godina. Koleno dobro reaguje na napore i nemam nikakvih problema, a povratak na teren očekujem čim potpišem novi ugovor", rekao je Popović. Srpski košarkaš je dodao da bi sezonu želeo da završi na mirniji način. "Posle ružnog iskustva sa Alijagom, voleo bih ovu godinu da završim u klubu koji će biti korektan prema meni. To mi je trenutno jedina bitna stvar" zaključio je Popović. Popović je tokom boravka u Alijagi u proseku postizao 7,3 poena i 2,9 skokova po utakmici. Tokom karijere, 34-godišnji centar je bio član Spartaka iz Subotice, Hemofarma i Crvene zvezde, kao i Benetona, Huventuda, Estudijantesa, Spartaka iz Sankt Petersburga i Artlend Dragonsa.
