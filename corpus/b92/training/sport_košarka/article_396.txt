> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: ABA: Poraz desetkovanog Partizana
> Članak:

Košarkaši Partizana poraženi su u poslednjoj utakmici 18. kola ABA lige na domaćem terenu od ekipe MZT rezultatom 73:66.
Domaći tim je na ovom meču bio bez pomoći Dragana Milosavljevića, Bogdana Bogdanovića nije bilo u drugom poluvremenu, a Milenko Tepić se povredio u četvrtoj četvrtini.
Petim porazom u sezoni Partizan je propustio šansu da preuzme drugu poziciju od Cedevite na tabeli ABA lige, dok je makedonskom timu ovo osmi trijumf u takmičenju.
Najefikasniji kod "crno-belih" bio je Tarenz Kinzi sa 16 poena, Dejan Musli je dodao 13, dok je na drugoj strani briljirao Todor Gečevski sa 19 poena i 14 skokova, Stefan Sinovec je dodao 12, a Uroš Lučić 11. Nakon teškog početka meča, gde domaći nisu postigli poen iz igre u prva četiri minuta, zaigrao je Dejan Musli, imao je nekoliko dobrih zakucavanja, a sve zahvaljujući asistencijama Lovernja i Bogdanovića. Ipak, centar "crno-belih" nije uspeo, da zajedno sa saigračima, obezbedi prostor ispod svog koša, pa je MZT u više navrata imao druge i treće napade, ali srećom po domaće makedonski tim nije iskoristio skakačku prednost. Serijom od 9:0 Partizan je stekao osetniju prednost u drugom kvartalu, međutim gosti su imali odgovor na to, naročito preko Todora Gečevskog, koji je pretio iz svih oružja, kako sa distance, tako i pod obručima. Kompletno drugo poluvreme domaći su igrali bez pomoći Bogdana Bogdanovića, koji je u pauzi ostao u svlačionici, međutim egal je održavao mladi Mihajlo Andrić, sa dve uzastopne trojke. Partizan je u trećoj deonici imao i sedam poena prednosti, ali se u poslednju ušlo sa nerešenim rezultatom. Novi peh za trenera Duška Vujoševića dogodio se sredinom četvrte deonice kada se povredio i Milenko Tepić. Trojke Dejvisa i Lučića rešile su pitanje pobednika, gosti su pogodili 11 šuteva van linije 6,75, dok su "crno-beli" svega tri puta bili precizni.
Partizan utakmicu startuje sa Bogdanovićem, Andrićem, Kinzijem, Lovernjom i Muslijem u petorci, dok se na suprotnom delu terena nalaze Otašević, Šehović, Stojanovski, Marinković i Gečevski. Domaći tim je skoro tri minuta bio bez poena, dok je MZT poveo trojkom Stojanovskog. Partizan je svoju igru bazirao na niskom postu, zbog čega je centarski tandem gostiju ušao u probleme sa ličnim greškama, Marinković je zabeležio već tri, dok Gečevski ima jednu. Prvi poen za Partizan postigao je Musli, tek iz trećeg slobodnog bacanja. Na terenu se u ranoj fazi utakmice našao i Boris Dalo, a izabranici Duška Vujoševića zonskom odbranom brane koš. Posle skoro četiri minuta Partizan je postigao poene iz igre, Tarenz Kinzi je bio precizan sa poludistance, da bi se napad kasnije upisao i Dejan Musli - 5:5.
Partizan je konačno došao do organizacije u igri, koja je rezultovala preokretom nakon dva zakucavanja Dejana Muslija. Centar "crno-belih" je bio agilan u napadu, međutim falilo mu je koncentracije u odbrani, pošto su gosti do polovine prve četvrtine zabeležili pet skokova u napadu. Musli je mesto ustupio Đorđu Gagiću koji je odmah napravio nesportski faul, nad Urošem Lučićem. Krilni centar makedonskog tima je promašio oba slobodna bacanja, ali je neposredno posle toga imao popravni i oba puta je bio precizan - 12:11 za Partizan. Drugi deo meča otvorio je Stefan Sinovec trojkom, međutim nakon toga domaći su preuzeli inicijativu i ponovo stigli do vođstva. Prvu trojku za Partizan postigao je Bogdan Bogdanović, a publiku na noge podigao je potez Kinzija, kojim je pogodio za dva i iznudio dodatno slobodno bacanje. Poenima Lovernja Partizan je napravio seriju od 9:0, za 23:16. Serija i sa druge strane, najpre je Otašević sjajno uposlio Nikolovskog za polaganje, a potom je lepo pronašao Gečevskog na liniji za tri poena, što iskusni centar nije propustio da iskoristi. Svojim trećim zakucavanjem Dejan Musli je povećao prednost, a već u sledećem napadu Sinovec je pogodio novu trojku. Musli je nastavio da zakucava i postao je prvi dvocifreni igrač na terenu, 30:24. U finišu poluvremena MZT je imao velikih problema sa ubacivanjem lopte iz auta, a na samom kraju Tepić je presekao dodavanje, krenuo u kontru, ali ga je faulirao Sinovec. Tepić je promašio oba slobodna bacanja tako da je poluvreme završeno rezultatom 34:31.
Treći period počeo je trojkom Todora Gečevskog, koji je kombinovanom odbranom zbunio domaće, Tepić je promašio van linije 6,75, Sinovec mu se revanširao, a potom je Gagić pogodio za dva i iskoristio dodatno slobodno bacanje posle faula Gečevskog, a isto se dogodilo i u sledećem napadu. Ipak i pored napora domaćih, MZT je preokrenuo rezultat, a poseban problem za Partizan predstavlja četvrta lična greška Tarenza Kinzija, a uz to, iz ekipe je odstranjen Bogdan Bogdanović, koji je u prvom poluvremenu nezadovoljstvo izrazio šutiranjem reklame. Domaći su igrali veoma konfuzno u trećem periodu, jedino su Kinzi i Lovernj održavali egal, sve do trenutka kada je Mihajlo Andrić pogodio trojku. Andrić je ponovo bio inicijator lepe akcije, pronašao je Muslija pod košem koji je zaustavljen nesportskim faulom, međutim promašio je oba slobodna bacanja. Mladi krilni košarkaš Partizana pogodio je još jedan šut van linije za tri poena, a potom je i položio na dodavanje Kinzija, 53:46.
Gosti su stekli prednost na početku poslednjeg kvartala, Gečevski je pogodio novu trojku, a potom je isto uradio i Dejvis. Musli svojim petim zakucavanjem, te Milenko Tepić sa četiri uzastopna poena, ponovo su doveli Partizan u vođstvo, 61:60. Novi peh za domaće, taman što se razigrao, Tepić je povredio, po svemu sudeći, zadnju ložu. Andrić je umesto njega izveo slobodna bacanja, a potom je Dejvis postigao novu trojku, a nadovezao se i Uroš Lučić za 68:65. Do kraja su domaći postigli svega jedan poen, a MZT je sa dodatnih pet poena stavio tačku na ovu utakmicu i zabeležio osmu pobedu u sezoni.
