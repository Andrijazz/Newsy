> Izvor: B92
> Datum: petak 10.01.2014.  
> Rubrika: sport_košarka
> Naslov: Lav: U Minesoti nema ljubavi
> Članak:

Krilni centar Minesote Kevin Lav oštro je kritikovao svoje saigrače nakon poraza od Finiks Sansa (104:103).
Timbervulvsi su zabeležili 17 poraz u sezoni, Lav je zabeležio 15 poena uz šut 4-20, a kritike je uputio Džej Džeju Barei i Danteu Kaningemu.
“Tim ne želi da ima dva igrača koji u teškoj završnici sede na kraju klupe bez ikakve reakcije, a čak ni ne ustaju tokom tajm-auta. To me jako nervira, treba da budemo tim”, naveo je Lav.
"Vukovi" su na impresivan način uspeli da prokockaju pet poena prednosti na 45 sekundi pre kraja utakmice. Poslednja tri od četiri napada nisu iskoristili, kao ni posed na tri sekunde do kraja. Barea ove sezone beleži nešto više od osam poena uz skoro dva skoka i 3,6 asistencija, dok Kaningem ima nešto lošiji učinak, 5,2 poena uz 3,9 uhvaćenih lopti. "To su igrači od kojih očekujemo više, a i ja mislim da oni od sebe očekuju više. Ne želim da upirem prstom u bilo koga, samo hoću da od sebe izvučemo maksimum. Svi su nam bili potrebni na utakmici protiv Finiksa, čak i igrači koji nisu dobili minute. Treba nam atmosfera na klupi, da vidimo da smo svi zajedno u ovome", zaključio je Lav. Jedan od najboljih belaca u NBA ligi ove sezone postiže 26 poena uz 13 skokova i četiri asistencije.
