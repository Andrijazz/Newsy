> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Đedović ne igra, Savović igra
> Članak:

Bek Bajerna iz Minhena Nihad Đedović neće moći da igra na meču sa Partizanom NIS zbog povrede skočnog zgloba.
Đedović će sa parketa odsustvovati tri nedelje, ali dobra vest za Bavarce pred meč sa crno-belima jeste što će Boris Savović zaigrati.
Bivši igrač Crvene zvezde mučio se sa prehladom, ali biće spreman. „Nadamo se da će Savović moći da nam pomogne“, rekao je trener Bajerna Svetislav Pešić.
Bajern je u prvom kolu deklasirao Žalgiris u gostima, dok su crno-beli poraženi od Reala u Areni. Meč u Minhenu počinje u četvrtak od 20.15 časova.
