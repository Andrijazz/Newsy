> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: CZ: Bez favorita; Par: CZ favorit
> Članak:

Trener Crvene zvezde Dejan Radonjić rekao je da u Kupu Radivoja Koraća nema favorita i da njegov tim mora ozbiljno da shvati četvrtfinalni meč s Borcem.
"Kup je specifično takmičenje jer nema mogućnosti ispravke i gde svi imaju šansu da naprave iznenađenje i osvoje trofej. Prednost bi trebalo da imaju klubovi koji igraju u Jadranskoj ligi, ali nije pametno favorizovati nekoga", rekao je Radonjić.
Odbranu trofeja u Kupu Zvezda počinje u četvrtak, 6. februara protiv Borca iz Čačka, od 18.30 u hali Pionir. "Moramo da budemo ozbiljni, pre svega u prvom duelu, kako bismo došli do situacije da se borimo za novi trofej", rekao je Radonjić. U četvrtak 6. februara igraju još Radnički iz Kragujevca i OKK Beograd (21). U petak, 7. februara, prošlogodišnji finalista Partizan od 18.30 igra protiv FMP-a. posle toga, od 21.00 počinje duel Mega Vizure i Crnokose. Sportski direktor Partizana Dragan Todorić rekao je da je Crvena zvezda apsolutni favorit za osvajanje trofeja. "Partizan sigurno nije favorit, ali ćemo se truditi da odigramo što bolje. Nismo pod pritiskom da moramo da osvojimo Kup i, prema mom mišljenju, apsolutni favorit je Crvena zvezda. Mi smo u specifičnoj situaciji, s obzirom na povredu Dragana Milosavljevića i nisam siguran da ćemo uspeti da angažujemo igrača koji bi ga zamenio u Kupu", rekao je Todorić. "Žreb nije važan, Kup je specifično takmičenje u kome se igraju tri utakmice do prvog trofeja u sezoni, koji može nešto da znači, ali i ne mora. Prošle godine je Zvezda osvojila Kup, a Partizan kasnije prvenstvo i Jadransku ligu", dodao je Todorić.
