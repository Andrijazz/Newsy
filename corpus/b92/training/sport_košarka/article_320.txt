> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Gašić: Milosavljević najveća briga
> Članak:

Pomoćni trener Partizana Velimir Gašić rekao je da je kombinacija kvaliteta Makabija i grešaka njegovog tima donela ubedljiv poraz u Tel Avivu.
Partizan je u 4. kolu Top16 faze Evrolige poražen u Izraelu sa 88:67 pa sada ima skor 1-3 u F grupi.
Gašić je vodio ekipu u Izraelu jer je prvi trener Duško Vujošević morao da ostane u Beogradu zbog zdravstvenih problema.
"Čestitam ekipi Makabija na zasluženoj pobedi. Oni su večeras pokazali jedan zavidan nivo kvaliteta i sigurno da su nivo forme i prag timske igre podigli u odnosu na prvu fazu takmičenja u Evroligi, na ono što je bilo na početku sezone. Sa druge strane, prvo poluvreme mi nismo jednostavno odigrali sa punom koncentracijom s obzirom na neke zadatke koje smo postavili ispred ekipe. Kvalitet ekipe Makabija i greške koje smo mi pravili u prvom poluvremenu, rezultirali su visokim vođstvom izraelskog tima. Drugo poluvreme smo odigrali borbenije, angažovanije u svim fazama igre, sa mnogo boljom kontrolom ritma i tempa igre. Malo smo produžili igru u napadu i podgli nivo agresivnosti u odbrani. To je omogućilo da treći period rešimo u našu korist i tu veliku razliku koja je bila u prvom poluvremenu svedemo na manju meru. Ono što je mnogo bitnije jeste što je nivo i sam način igre imao veći kvalitet, uz angažovanje i borbenost, dovelo nas je u situaciju da drugo poluvreme igramo u egalu." Gašić je rekao da ne zna koliko je teška povreda kapitena Milosavljevića koji je početkom drugog dela napustio parket. "Ono što je za nas najveća briga je povreda Dragana Milosavljevića. Ovog trenutka zaista ne znamo o kakvoj je povredi reč, to ćemo saznati tek kada budemo došli u Beograd. Okrećemo se narednim utakmicama koje nas čekaju. Već u ponedeljak sa ekipom MZT-a, najbitnije je da se što kvalitetnije spremimo za ono što nas čeka u narednom kolu ABA lige", istakao je Velimir Gašić, koji je na ovom meču sa klupe vodio Partizan NIS."
