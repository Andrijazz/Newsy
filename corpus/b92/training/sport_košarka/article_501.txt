> Izvor: B92
> Datum: subota 1.02.2014.  
> Rubrika: sport_košarka
> Naslov: Labović prešao u Alijagu
> Članak:

Srpski košarkaš Dragan Labović potpisao je ugovor sa turskom Alijagom, u kojoj će ostati do kraja sezone.
Krilni centar donedavno je bio član poljskog Košalina, gde je za kratko vreme postao najbolji igrač ekipe.
Labovića će u novom klubu čekati izuzetno težak posao, jer turska ekipa zauzima trenutno poslednju poziciju u nacionalnom šampionatu, sa samo dve pobede posle 16 odigranih utakmica.
"Ovo je novi pocetak, biće izuzetno teško, treba da ostanemo u ligi. Borba će trajati do maja i daće Bog da ostanemo", kaze Labović. Labović je iskoristio priliku i da iskaže zahvalnost svom bivšem klubu Košalinu, gde je u proseku postizao 12.1 poen i 4.3 skoka po utakmici. "Zahvaljujem se Košalinu koji me je prihvatio i vratio na pravi put, to nikada neću da zaboravim. Posebno se zahvaljujem glavnom treneru Gašperu Okornu, kao i njegovom asistentu Igoru Miličiću", rekao je Labović.
