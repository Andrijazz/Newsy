> Izvor: B92
> Datum: petak 24.01.2014.  
> Rubrika: sport_košarka
> Naslov: Milosavljević uveče na pregledima
> Članak:

Ozbiljnost povrede kapitena Partizana Dragana Milosavljevića biće poznata u petak uveče, posle pregleda koji će biti obavljeni u Novom Sadu.
Milosavljević je povredio koleno početkom drugog poluvremena meča sa Makabijem u Tel Avivu, kada je pokušao da zakuca.
‘Crno-beli’ su u četvrtak poraženi od Makabija sa 88:67 u četvrtom kolu Top16 faze Evrolige, a u Beograd se vraćaju tek predveče.
Razlog za tako kasni povratak šampiona Srbije je činjenica da petkom nema direktnih letova za Beograd iz Tel Aviva, pa su košarkaši Partizana bili primorani da se vraćaju preko Istanbula. Za sada nije poznato da li je Milosavljevićeva povreda teže prirode, dobra vest je da on može da hoda, ali ne može da potpuno savije nogu. Pregledi kod specijaliste daće jasnu sliku koliko će  biti bez svog kapitena.
