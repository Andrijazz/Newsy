> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Martič: Užitak pobediti Partizan
> Članak:

Trener MZT Skoplja Zoran Martič ocenio je da njegova ekipa u poslednje vreme igra dobro i dodao da je srećan zbog pobede nad Partizanom u ABA ligi.
Martičevi izabranici su u okviru 18. kola regionalne lige pobedili desetkovane ‘crno-bele’ sa 73:66 i tako im naneli peti poraz ove sezone, a oni sami sada imaju skor 8/10.
"Mislim da je svakom košarkašu užitak da igra u Pioniru protiv Partizana, a još lepše je kada se utakmica pobedi. Igramo dobro u poslednje vreme. Ova pobeda je melem za ranu posle poslednjih poraza poraza. Mogu samo da čestitam svojim igračima", rekao je Martič. Martič je istakao da je njegov tim pokazao da protiv svake ekipe može da igra. "Sva gostovanja su teška. Sve je tesno, ali protiv svih možemo da igramo. Koji će biti ishod na kraju sezone to ne znam. Moji igrači će dati sve od sebe", istakao je Martič. Košarkaš skopskog tima Stefan Sinovec rekao je da veruje da je MZT trenutno među četiri najjače ekipe u ligi. "Čestitam Partizanu na borbi. Spremili smo utakmicu dobro, igrali smo koncentrisano i znali smo da možemo da ih iznenadimo na njihov umor. Mislim da smo među četiri ekipe po kvalitetu", naglasio je Sinovec.
