> Izvor: B92
> Datum: ponedeljak 13.01.2014.  
> Rubrika: sport_košarka
> Naslov: Radonjić: Težak put i jak protivnik
> Članak:

Košarkaši Crvene zvezde Telekom gostuju u sredu kod Nižnijeg Novgoroda u Evrokupu, a trener Dejan Radonjić očekuje težak meč posle napornog puta.
Crveno-beli su na premijeri sezone u Last 32 fazi EK nadigrali Bilbao, dok je ruski tim slavio u Atini protiv Panioniosa.
"Oni su jaka ekipa koja može da se bori za najviši plasman. Šutiraju za tri poena sa svih pozicija, imaju odličnog plejmejkera. Moramo da odigramo bolje nego protiv Bilbaa", rekao je Radonjić.
Crveno-bele pored jakog rivala čeka i težak put od oko 2.500 kilometara do Niznijeg Novogodora, gde je u nedelju ekipa Kaleva poražena sa čak 50 poena razlike u VTB ligi. "Svaki meč je bitan, svaki koš. Oni su pobedili veoma jak tim Panioniosa u prvom kolu, ali i drugi mečevi će biti vrlo bitni. Nas čeka težak put, navikavanje na vremensku razliku i vremenske uslove", dodao je trener Zvezde. Crvena zvezda Telekom gostuje Nižnijem Novogordu u drugom kolu Las 32 faze Evrokupa u sredu od 16:40 uz direktan prenos na televiziji B92.
