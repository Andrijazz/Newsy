> Izvor: B92
> Datum: sreda 12.02.2014.  
> Rubrika: sport_košarka
> Naslov: Radonjić: Ovo je velika pobeda
> Članak:

Trener Crvene zvezde Telekom Dejan Radonjić opisao je pobedu u Bilbau u Evrokupu kao "velikom".
Crveno-beli su slavili 85:81 u Baskiji i izborili plasman u osminu finala drugog po rangu evropskog takmičenja.
"Iako smo bili poprilično emotivno i fizički iscrpljeni posle osvajanja Kupa, iako nam je ovo bio četvrti meč u šest dana, iako smo imali velikih problema dok smo došli, igrači su pokazali visok nivo koncentracije i pobednički karakter", rekao je Radonjić.
Zvezda je dobrom igrom kontrolisala veči deo meča. Ipak, u poslednjoj deonici bila je u zaostatku čak sedam poena, ali je uspela da napravi preokret: "Veliki posao smo uradili u odbrani zaustavljanjem Raula Lopesa koji je motor i mozak ovog tima. On nije mogao da dođe svoje prepoznatljive igre i time smo u značajnoj meri poremetili njihov napad. Takođe, posle ogromnog pritiska koji su igrači imali u Kupu Radivoja Koraća, u Bilbau je bilo evidentno da su bili pod mnogo manjim pritiskom što se ogledalo i u mnogo boljem procentu realizacije u šutu, naročito za tri poena. Pogodili smo 11 šuteva van linije 6,75 uz zavidan procenat realizacije od 50 odsto što nam je u svakom slučaju značajno pomoglo da dođemo do trijumfa", naglasio je Radonjić i dodao: "Uspeli smo da ostvarimo još jedan zacrtani, kratkoročni cilj i idemo dalje. Nećemo dozvoliti da nas ova pobede na neki način ponese, ne sme biti euforije i učinićemo sve da ostanemo sa obe noge čvrsto na zemlji. Okrećemo se narednim utakmicama koje nam slede, a i dalje imamo veoma težak i zgusnut raspored. Pred nama je još mnogo izazova i zato moramo da nastavimo dobro da radimo. Ova pobeda kao i osvajanje Kupa sigurno će nam dodatno podići samopouzdanje i dati podstrek za još jači rad", zaključio je trener Zvezde.
