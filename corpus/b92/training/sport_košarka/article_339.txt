> Izvor: B92
> Datum: petak 24.01.2014.  
> Rubrika: sport_košarka
> Naslov: Planinić sa celog terena za pobedu!
> Članak:

Zoran Planinić postigao je trojku u poslednjoj sekundi sa gotovo celog terena i doneo pobedu Efesu protiv Armanija 61:60!
Delovalo je da će italijanski tim ostvariti brejk u Istanbulu, Lengford je tri sekunde pre kraja imao dva slobodna bacanja, a drugo je namerno promašio.
Lopta je međutim završila u rukama Planinića koji je pogodio neverovatan koš, podsetio na Dušana Kecmana i doneo Efesu prvu pobedu u Top16 fazi.
Armani je bio bolji tim tokom većeg dela utakmice, vodio je na poluvremenu (34:30), ali u nastavku je Efes zaigrao bolje i preokrenuo je. U samom finišu gosti, koji su puni samopouzdanja nakon nekoliko sjajnih izdanja, uspeli su da vrate prednost na svoju stranu i činilo se da će slaviti nakon što je Savanović promašio za vođstvo pet sekundi pre kraja. Usledio je međutim neverovatan scenario, a osim što je pogodio sa gotovo celog terena, Planinić je neverovatan pobednički koš postigao iz veoma neugodne pozicije iskosa sa desne strane. Savanović je bio najbolji kod domaćina sa 13 poena, 3 skoka i 4 asistencije, 9 poena ubacio je Milko Bjelica, a po 8 Balbaj i Vasilijadis. Na drugoj strani, samo je Lengford sa 18 poena bio dvocifren. Efes sada u ovoj grupi ima skor 1-3, a Armani 2-2. U preostaloj utakmici ove grupe Olimpijakos je deklasirao Laboral Kuču u Vitoriji sa 89:70. Dvostruki uzastopni šampion Evrope je tako prekinuo niz od dva poraza i ostvario drugi trijumf u drugoj fazi, a polovičan učinak ima i poraženi domaćin. Olimpijakos je sav posao završio u prvih dvadeset minuta kada je stekao ogromnih +21 (59:38). U nastavku se igralo rasterećeno na obe strane, pa je domaći sastav ipak uspeo koliko toliko da ublaži debakl. Metju Lojeski bio je najbolji u sastavu Olimpijakosa sa 17 poena i 6 skokova, Brajant Danston dodao je 14, a Vasilis Spanulis 13 uz 7 asistencija. Na drugoj strani, Ertel i elinek ubacili su po 12, Noćioni 11, a Diop 10 poena. Evroliga, 4. kolo Top16 faze: Grupa E: Fenerbahče - Panatinaikos 77:72 Barselona - Unikaha 83:79 Efes - Emporio Armani 61:60 Laboral Kuča - Olimpijakos 70:89 Tabela: Barselona 4-0, Panatinaikos 3-1, Armani 2-2, Unikaha 2-2, Laboral Kuča 2-2, Olimpijakos 2-2, Fenerbahče 1-3, Anadolu Efes 1-3.
