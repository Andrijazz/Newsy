> Izvor: B92
> Datum: sreda 8.01.2014.  
> Rubrika: sport_košarka
> Naslov: Tripković napustio Kremonu
> Članak:

Nekadašnji košarkaš Partizana i reprezentativac Srbije Uroš Tripković raskinuo je ugovor sa Kremonom, saopšteno je na sajtu italijanskog kluba.
Tripković je u oktobru prešao u Kremonu, ali je insistirao na klauzuli u ugovoru, po kojoj bi u slučaju ponude nekog evroligaškog kluba mogao da promeni sredinu bez obeštećenja.
On je krajem godine povredio kuk i trenutno je van terena.
"Želimo mu potpuni oporavak i brz povratak na teren", navodi se na sajtu Kremone. Tripković je najviše uspeha imao u Partizanu, a tokom karijere nosio je dres Huventuda, Unikahe, Valjadolida i Fenerbahčea. Bio je član reprezentacije Srbije, koja je na Evropskom prvenstvu u Poljskoj 2009. godine osvojila srebrnu medalju
