> Izvor: B92
> Datum: nedelja 5.01.2014.  
> Rubrika: sport_košarka
> Naslov: Radenović o Amerikancima, Bobiju...
> Članak:

Krilni centar Crvene zvezde Telekom Ivan Radenović u blogu za sajt Evrokupa istakao je da su se Amerikanci lepo uklopili među crveno-bele.
“Nelsona znam jako dugo i on se prilično lako prilagodio na Beograd, baš kao i Šilb, koji je godinama u Evropi, a igrao je i u Češkoj. Nije ni Dženkinsu bilo naročito teško, ali ovo mu je ipak prvi put u Evropi i razumljivo je da je imao određenih poteškoća, ovo je ipak sasvim drugi svet”, napisao je Radenović.
"Najzabavnije u vezi sa njima jeste što Dženkins i Nelson pomalo govore srpski! Ozbiljan sam! Zvuči smešno i definitivno je iznenađujuće, a Dženkins ima i aplikaciju u telefonu koju koristi da uči srpski (o tome je, između ostalog, Dženkins govorio u intervjuu za B92). Baš je uporan u želji da ga nauči i već može da vodi osnovne razgovore. Demarkus sluša i razume srpski bolje nego što je iko mislio", dodao je košarkaš crveno-belih. Radenović je istakao da mu je drago što napokon igra u svom rodnom gradu, a pisao je i o dilemi "Pionir ili Arena". "Često nas je pitao šta nam je draže. Arena prima više ljudi, ali Pionir pruža potpuno drugačiju percepciju navijača i izuzetno je glasno. Sa druge strane, igrati i pred mnogo više ljudi takođe je sjajan osećaj". Krilni centar poželeo je da navijači i u Evrokupu nastave da podržavaju tim, a pisao je i o Bobanu Marjanoviću. "Volim ovaj tim i ulogu koju imam u njemu, godinama već igram i četvorku i peticu, šta god treba. Odlično je igrati sa Bobanom Marjanovićem - toliko je dominantan, zakucava bez skoka. Bobi je sjajna ličnost i vredan košarkaš. Kad mu dodaš loptu, on će zakucati, zabavno je igrati kada znaš da ti on čuva leđa", napisao je Radenović i podelio sa čitaocima Marjanovićeve muke sa automobilom jer, koji god da uzme, nije dovoljno komotan za 223 cm visokog centra.
