> Izvor: B92
> Datum: nedelja 26.01.2014.  
> Rubrika: sport_košarka
> Naslov: Vujošević: Još napora i energije
> Članak:

Trener Partizana Duško Vujošević rekao je da njegova ekipa mora da nastavi sa dobrim igrama i rezultatima bez obzira na povredu Dragana Milosavljevića.
Kapiten "crno-belih“ je treći igrač iz ovog sastava koji je povredio ukrštene ligamente kolena, zbog čega će propustiti ostatak sezone.
"Mi ćemo naći način kako da iz ove teške situacije izađemo jači. Sigurno da će svi ostali igrači morati da ulože još napora i energije, da se ujedine kako bi nadomestili odsustvo kapitena", rekao je Vujošević.
Košarkaši Partizana u ponedeljak od 20.30 u hali Pionir igraju protiv ekipe MZT iz Skoplja, utakmicu 18. kola Jadranske lige. Crno-beli su treći na tabeli sa 13 pobeda i četiri poraza, a makedonski tim zauzima 11. mesto na tabeli sa šest trijumfa manje. "Makedonski šampion je u odnosu na početak sezone isfiltrirao tim. Dolaskom novog trenera, došlo je i novih šest igrača. Ekipa igra dobro i na poslednje dve utakmice su pokazali da imaju kvalitet i za ozbiljniji rezultat, što je za nas dovoljno dobro upozorenje. Podigli su prag timske igre", rekao je Vujošević.
Kapiten tima je u četvrtak, tokom utakmice sa Makabijem u Tel Avivu, povredio prednje ukrštene ligamente kolena. Prethodno to se dogodilo Davisu Bertansu i Leu Vestermanu. "Sigurno je da nas čeka izuzetno težak meč zbog niza okolnosti. Oni imaju velike aspiracije da se uključe u borbu za Kup Evrope, a stvari koje nas prate u ovim trenucima su povrede. Ono što nam je svima najteže palo je povreda Dragana Milosavljevića", istakao je Vujošević. Šef stručnog štaba "crno-belih" osvrnuo se i na atmosferu koja se stvorila nakon povrede Milosavljevića. "Vidim da ima mnogo zabrinutih oko zdravstvenog statusa naših igrača, koji idu toliko daleko da se bave i analizom trenažnog procesa. A ima i onih nervoznih koji svojim ponašanjem i izjavama žele da doprinesu, iz njima znanih razloga, da ova za nas komplikovana situacija bude još teža", zaključio je Vujošević. Utakmica za duel Partizana i MZT-a prodavaće se u ponedeljak od 17.30 do početka meča na blagajni hale Pionir, po ceni od 200 dinara za tribine i 400 dinara za parter.
