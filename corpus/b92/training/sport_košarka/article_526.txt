> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: Rimac zove BBB za Partizan
> Članak:

Trener Cibone Slaven Rimac nada se da će navijačka grupa Bed Blu Bojs pomoći njegovoj ekipi na važnom meču sa Partizanom u 19. kolu ABA lige.
Već neko vreme atmosfera u dvorani Držaen Petrović maltene je pozorišna, a Rimac se nada da će se to promeniti od meča sa crno-belima.
"S obzirom da sam zagrebački momak, znam dosta starijih Bojsa, razgovarao sam s njima i rekli su da će doći, a želju su pokazale i ove mlađe generacije. Nadam se da će doći i da ćemo zajedničkim snagama preskočiti Partizan", kazao je Rimac.
Cibona je vezala četiri pobede, sada ima skor 12-6, a Partizan ima trijumf više. "Očekujem dobru utakmicu u kojoj ćemo mi biti pravi, nadam se da će to biti dovoljno za pobedu. Ipak, s druge strane stoji Partizan, koji je napravio odličan rezultat u Evroligi", kaže Rimac. Trener Cibone rekao je da neće biti problema sa rezultatom ako igrači budu ginuli jedan za drugog. "Ipak, ne treba da se opterećujemo pobedom jer do sada smo pokazali da ako radimo stvari u kojima smo dobri, možemo igrati sa svakim". Utakmica Cibona - Partizan na programu je u utorak od 19 časova.
