> Izvor: B92
> Datum: ponedeljak 20.01.2014.  
> Rubrika: sport_košarka
> Naslov: Muta: Ne kalkulišemo u Strazburu
> Članak:

Trener Radničkog Miroslav Muta Nikolić rekao je da njegova ekipa neće kalkulisati na gostovanju Strazburu u okviru trećeg kola Evrokupa.
Kragujevčani taj duel, koji se igra u sredu od 20.30, dočekuju posle dva vezana poraza u tom takmičenju, a bez pobede je i francuski predstavnik.
“Probaćemo da dođemo do bodova u Strazburu, ja volim da pobeđujem, ne kalkulišem. Pripremamo ekipu, skenirali smo ih”, rekao je Nikolić.
"Videćemo kako ćemo moći da se branimo, da li nekim zonama, pošto ne možemo da igramo čoveka 40 minuta kao protiv Igokee. Pravićemo rotacije, tako igramo borbenije. Popravili smo se i u skoku, igrači svu svoju energiju sada prenose na teren. Štedećemo se da ne poginemo, ali se sigurno nećemo predavati, kao i do sada. Sve što smo izgubili bilo je zbog naših grešaka, od Himika, Zvezde do Albe. Ne znam zašto, ima tu umora kada svaka dva dana putujemo, provodimo po 16 sati na aerodromima, teško je to za ovu generaciju. Strazbur je ispao iz Evrolige, to takmičenje je najbolja potvrda da se radi o vrlo kvalitetnoj ekipi", dodao je Nikolić. Kao trener Kragujevčana, i kapiten Radničkog Stefan Birčević smatra da će on i saigrači konačno iti nagrađeni za sav trud i marljiv rad proteklih nedelja. "Mislim da smo nepravedno izgubili u nekoliko poslednjih utakmica, to nam je samo ojačalo volju, tako da tek sada ne želimo da odustanemo od pokušaja da što dalje dobacimo u svim takmičenjima, pa i u Evrokupu. Čeka nas, praktično, dvomeč sa Strazburom, jer posle ovog gostovanja odmah sledi revanš naredne srede. Svi smo uvereni da je moguć ukupan skor 2-2 posle tih susreta. Francuzi imaju svoje jake adute, ali i mi svoje. Ulazimo u okršaj potpuno ravnopravno. Niko još nije otpisan, pa ni Radnički. Mislim da iz kola u kolo sve više potvrđujemo da smo kvalitetna ekipa, u hodu ispravljamo nedostatke koje imamo, zato nema odustajanja od naredne Evrokupa, niti od više pozicije u ABA ligi koja ponovo vodi u Evropu", naglasio je Birčević.
