> Izvor: B92
> Datum: subota 22.02.2014.  
> Rubrika: sport_košarka
> Naslov: Radnički bez rešenja za Cedevitu
> Članak:

Košarkaši Radničkog ubedljivo su izgubili od Cedevite sa 78:61 u okviru 21. kola ABA lige i tako doživeli 13. poraz ove sezone.
Zagrepčani su, s druge strane, ostvarili 16. trijumf i došli do čela tabele regionalnog takmičenja bar do nedelje uveče, kada Crvena zvezda dočekuje Partizan.
Najbolji u timu Radničkog bio je Marko Brkić sa 16 poena, Marko Marinović je dodao 12, uz osam asistencija, dok je Stefan Birčević dodao devet poena i pet skokova.
Cedevitu je predvodio Nolan Smit sa 17 poena, sedam skokova i četiri asistencije, dok je poen manje upisao Jusuf Nurkić, koji je imao i sjajnih 15 skokova. Izabranici Miroslava Nikolića odlično su se držali u prvom poluvremenu, gotovo sve vreme su vodili, ali su potpuno pali u nastavku. Nisu imali rešenja za raspoložene Zagrepčane, koji su samo povećavali prednost i na kraju zasluženo ubedljivo slavili. Radnički je od početka utakmice preuzeo inicijativu i održavao prednost, a Kragujevčane je predvodio Brkić, koji je u prvih osam minuta postigao osam poena. Iako su se Zagrepčani u jednom trenutku probudili i prišli na 12:11, Kragujevčani su se vratili trojkom Marinovića, a na prvi odmor se otišlo sa 15:13 za domaći tim. Iako se Radnički vrlo brzo odvojio na 20:15, Cedevita je serijom 7:0 došla do preokreta. Baš tada bek Kragujevčana Jović je nezgodno doskočio i morao je da napusti igru. Zagrepčani su to iskoristili i održavali prednost u narednim napadima. Marinović je držao Kragujevčane u igri svojim trojkama, ali je na poluvremenu prednost Cedevite bila tri razlike (35:32). Nikolićevi izabranici su potpuno pali u trećoj četvrtini, a Cedevita je nastavila sa svojom igrom i već u 26. minutu imala plus deset (47:37). Zagrepčani se tu nisu zaustavili, Kragujevčani nisu imali rešenja za goste, posebno Nurkića, pa je Cedevita samo povećavala svoju prednost., a u poslednjem minutu treće četvrtine imala je i 19 poena prednosti (60:41). U poslednjoj četvrtini Cedevita je gotovo bez problema održavala prednost, u nekoliko navrata je imala i preko 20 poena prednosti. Kragujevčani su do kraja utakmice samo uspeli da smanje razliku i spreče dosta ubedljiviji poraz.
