> Izvor: B92
> Datum: ponedeljak 20.01.2014.  
> Rubrika: sport_košarka
> Naslov: "Osetio se umor, odbrana presudila"
> Članak:

Trener Partizana Duško Vujošević rekao je da se u pobedi nad Zadrom osetio umor kod njegovih košarkaša, ali da su oni dobrom odbranom u finišu rešili utakmicu.
"Kod nas se osetio umor. Ova utakmica je došla posle teškog meča protiv CSKA, gde se potrošilo dosta emocija, malo se i slavilo. Umor se osetio i u nepreciznosti u šutu, ali smo odbranom odradili ono što je bilo potrebno da se dobije utakmica", rekao je Vujošević novinarima u Zadru.
Vujošević je kazao da Partizan teško može do prvog mesta na tabeli regionalnog takmičenja, ali da će se boriti za drugu poziciju. "Objektivno, teško možemo do prvog mesta. Želimo to drugo mesto kako bismo otišli na fajnal-for i da tamo pokušamo da izborimo Evroligu. Nama od toga zavisi život i formiranje novog tima... Svaka utakmica u Jadranskoj ligi će biti teška, a mi igramo i Top 16 fazu Evrolige, gde moramo totalno da se potrošimo da bismo bili ravnopravni", kazao je Vujošević. Prema njegovim rečima, Zadar ne zaslužuje poslednje mesto na tabeli. "Zadar bolje igra i radi od pozicije na tabeli. Klub se malo stabilizovao. Doveden je novi igrač i sledi grčevita borba za opstanak. Sigurno je i to motivisalo domaćine. Na atmosferu smo se navikli. Možda smo očekivali više publike. Zadrani znaju šta je košarka, pa su možda i malo razamaženi, ali ekipi je potrebna podrška", rekao je trener crno-belih. Trener Zadra Hrvoje Vlašić kazao je da njegova ekipa nije uspela da poveže konce u napadu. "Želeli smo da iskoristimo njihovo pražnjenje. Dosta dugo smo bili u utakmici. Radili smo stvari koje smo se dogovorili, ali smo u poslednjoj deonici dopustili Partizanu skok u napadu gde su dominirali maksimalno i gde su iz drugog napada imali realizaciju", kazao je Vlašić. On je ocenio da njegova ekima imala i veliki problem što je Endrju Lorens rano ušao u problem sa ličnim greškama. "Nismo uspeli da povežemo konce u napadu. Partizan je stisnuo u odbrani uz samopouzdanje koje je stekao preko skoka u napadu. Mnoge utakmice ove godine nismo znali završiti na adekvatan način. Ne mogu da zamerim na pristupu, borbenošću smo se držali u utakmici", rekao je Vlašić. Partizan će u sledećem kolu regionalnog takmičenja dočekati skopski MZT narednog ponedeljka.
