> Izvor: B92
> Datum: utorak 18.02.2014.  
> Rubrika: sport_košarka
> Naslov: Kalinić: Sve je u našim rukama
> Članak:

Krilni košarkaš Radničkog Nikola Kalinić veruje da njegov tim može da pobedi Albu u Berlinu i tako da obezbedi plasman u osminu finala Evrokupa.
"Samo za neke koji ne prate košarku ovo je možda iznenađenje. Od prvog meča u oktobru nismo igrali neku drugorazrednu ulogu. Last 32 fazu smo počeli skorom 0-3, mnogi su nas tada već otpisali. Međutim, mi sve vreme verujemo da možemo dalje. U sredu je protiv Albe sve u našim rukama. Pravi sportisti ovo najviše vole – ako pobediš ideš dalje, ako izgubiš ideš kući".
"Podsećali smo da smo prvi krug prošli skorom 5-5, pa zašto sada ne bismo ostvarili tri pobede, a sa 3-3 prolazimo u treću fazu", izjavio je Kalinić. U prvom meču u Kragujevcu Alba je slavila posle produžetka. "Propustili smo veliku šansu da meč rešimo u 40 minuta. Ne bi to bilo iznenađenje jer u Jezeru možemo da pobedimo bilo koga. Napravili smo propuste kojima smo ispustili pobedu, ali nismo nadigrani. U sva tri poraza, i u Ukrajini, i Francuskoj, i kući protiv Albe, bilo je krajnje neizvesno. Sa bar još jednim trijumfom možda bismo već imali siguran plasman. Jeste šteta, ali sve je otvoreno do poslednjeg kola. Na nama je da iskoristimo realnu šansu, tako najviše i volimo - da se sami pitamo". Kalinić je potom analizirao protivničku ekipu. "Ključno je da vladamo sobom, a onda i terenom. U poslednjim utakmicama pokazujemo da dobro igramo, dižemo formu, popravili smo odbranu koja je imala manjkavosti. Ne računamo uopšte na opuštanje Albe, iako se o tome dosta priča - navodno, već su prošli, pa ih manje zanima poslednje kolo. Ako odigramo još jednu dobru utakmicu, ako se u većoj minutaži mi pitamo - možemo do pobede. Alba je izuzetno disciplinovana ekipa od strane našeg stručnjaka Obradovića, videli smo u Kragujevcu. Izdvajaju se Amerikanci, Logan, Reding i Hemonds, oni su predvodnica. U prvom meču smo Logana sveli na pet poena, dok je pre toga bio znatno efikasniji". Meč između Albe I Radničkog na programu je u sredu od 20 sati.
