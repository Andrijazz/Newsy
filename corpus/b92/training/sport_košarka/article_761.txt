> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Napadnut doktor Crvene zvezde
> Članak:

Crvena zvezda Telekom na najoštriji mogući način osudila je napad na doktora ekipe Borisa Gluščevića, kao i svaki vid nasilja.
"Žao nam je što je član našeg kluba doživeo ovakvu neprijatnost i zato pozivamo nadležne organe da sprovedu sve neophodne radnje u cilju ispitivanja celog slučaja i da potom preduzmu odgovarajuće mere u skladu sa zakonom", navodi se na sajtu kluba.
Zvezda je poželela brz oporavak svom doktoru, ali i izrazila nadu da će policija ubrzo rešiti slučaj i da se ovakve stvari više neće ponavljati. "Žao nam je što je član našeg kluba doživeo ovakvu neprijatnost i zato pozivamo nadležne organe da sprovedu sve neophodne radnje u cilju ispitivanja celog slučaja i da potom preduzmu odgovarajuće mere u skladu sa zakonom. Očekujemo da će motivi ovog napada kao i sve činjenice biti utvrđene u najkraćem mogućem roku i prezentovane javnosti. Doktoru Borisu Gluščeviću koji godinama unazad predano radi u našem klubu želimo brz oporavak, a KK Crvena zvezda Telekom će mu pružiti svu neophodnu pomoć", dodaje se u sopštenju. Doktora Gluščevića u Institutu za ortopediju "Banjica" napao je komunalni policajac Miše Krstića (34). Razlog za napad jeste činjenica da je dr Gluščević odbio da zameni stepen povrede. "Tražio je da mu zamenim stepen težine povrede iz lakše u težu, verovatno mu je trebalo zbog neke novčane nadoknade. Tog pacijenta sam video samo jednom u životu i to 9. januara kada je došao kod mene na pregled, a posle toga se lečio na VMA. Sada kad je dobro, opet je došao kod mene, bez zakazivanja. Primio sam ga, ali sam odbio da falsifikujem papire. Rekao sam da to ne mogu da učinim, okrenuo se da uđem u ordinaciju i on me je mučki udario s leđa pesnicom u glavu, kada sam na kratko izgubio svest", rekao je dr Gluščević za "Blic". Napadač je u ustanovu došao u pratnji oca, koji je takođe napao doktora. "Kada sam uspeo da ustanem, njegov otac me je uhvatio oko pasa i gurnuo na zid. Tada su se pojavile kolege, pozvali su policiju, a uspeli smo nekako fizički da ih zadržimo dok policije nije stigla. Taj udarac u glavu mogao je biti smrtonosan, a to su kasnije potvrdile kolege u Urgentnom centru gde sam porveo ceo dan na pregledima. Dobio sam terapiju protiv glavobolje i dva dana ću ići na opservacije u slučaju da se ne pojavi hematom", zaključio je član udruženja ortopeda Srbije i Evropskog udruženja ortopeda priču za "Blic".
