> Izvor: B92
> Datum: petak 17.01.2014.  
> Rubrika: sport_košarka
> Naslov: "Dairis nije pregovarao ni sa kim"
> Članak:

Menadžer letonskog košarkaša Dairisa Bertansa Marko Jelić rekao je da njegov klijent nije pregovarao sa drugim klubovima, prenose „Novosti“.
Jelić se oglasio povodom priča da je košarkaš Bilbao basketa na putu da potpiše sa beogradskim Partizanom.
„Nije istina da je pregovarao sa bilo kojim klubom, pa samim tim ni da se sa nekim nešto dogovorio”, rekao je Marko Jelić, iz agencije „Entersport“, koja zastupa braću Bertans.
Finansijska situacija u španskom klubu je katastrofalna, a ukoliko se ne popravi svi igrači će biti slobodni. "Sačekajte da vidimo razvoj događaja. Bilbao, koji je bio izuzetno korektan prilikom Dairisovog prelaska iz VEF Rige, zamolio nas je da sačekamo nekoliko dana. Mislim da zaslužuju toliko strpljenje. Nemam šta da krijem, i sam Dairis bi voleo da ostane u Bilbau. Ako se situacija ne poboljša, sešćemo sa ljudima iz kluba i dogovoriti se", dodao je menadžer. U četvrtak se pojavila informacija da stariji brat Davisa Bertansa prelazi u redove šampiona Srbije, ali je on to demantovao na svom . Letonac zajedno sa svojim menažerom čeka da se reši situacija u klubu za koji nastupa. "Već sam rekao da nismo ni sa kim pričali, jer nije korektno prema Bilbau. Ne bih želeo da se bavim nagađanjima, niti licitiranjem klubova. Prvo da vidimo kako će se rešiti situacija u baskijskom klubu", zaključio je Jelić.
