> Izvor: B92
> Datum: petak 3.01.2014.  
> Rubrika: sport_košarka
> Naslov: Spanulis razbio Fener u Pireju
> Članak:

Košarkaši Olimpijakosa nadigrali su u sjajnom meču Fenerbahče 95:82, u derbiju prve runde Top 16 faze Evrolige.
Meč u Pireju bio je jedan od najboljih u EL ove sezone, ekipe su igrale skoro bez greške tri perioda, a prelomio je sjajni tandem aktuelnoš šampion Evrope Spanulis-Perperoglu sa 49 poena, 10 skokova i 9 asistencija kombinovano.
Olimpijakos je već posle prvih deset minuta najavio novu pobedu u takmičenju, 11 u isto toliko mečeva, a posebno motivisan protiv Željka Obradovića ponovo je bio Vasilis Spanulis. On je meč završio sa 28 poena, 9 asistencija i 5 skokova (indeks korisnosti 39), ali je već u prvom periodu imao 10 poena i 4 proigravanja za 27:19 u korist domaćina. Fener je u nastavku meča u nekoliko navrata bio na korak od egala, ali se Spanulisu u međuvremenu priključio i Stratos Perperoglu sa 21 poenom i 5 skokova. Pratili su ih Metju Lojeski sa 14 poena i Jorgos Printezis sa 12. Oli je pogodio 11 trojki. S druge strane, Fener je imao problema da prati rivala u šutu iz igre, a najviše se istakao Emir Preldžić sa 17 poena, 6 skokova i 5 asistencija. Sa 16 poena uz po 3 skoka i asistencija najbolje ga je pratio nešto lošiji nego ranije Bojan Bogdanović, 13 poena dodao je Loka Žorić uz 5 skokova, a odlično je odigrao Nemanja Bjelica sa 11 poena, 6 skokova i 4 asistencije za 23 minute. U ostalim mečevima grupe Laboral Kuča je slavila u Malagi 93:79, Panatinaikos je bio ubedljiv protiv Emporio Armanija 73:57, dok je Barselona razbila Anadolu Efes 84:65.
