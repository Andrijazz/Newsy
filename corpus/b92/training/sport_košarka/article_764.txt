> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Kinzi: Grobari su nadrealni
> Članak:

Tarenz Kinzi upoznao je svoje zemljake Amerikance sa navijačima i košarkom u Srbiju, istakavši u intervjuu u domovini sve lepo što je doživeo u Partizanu.
Mnogo je Amerikanaca igralo za Partizan, ali je malo njih ostavilo veliki utisak u Humskoj 1, a među njima je svakako Kinzi.
Već nekoliko nedelja crno-beli su oslabljeni neigranjem Kinzija, koji je kao najjači utisak iz Srbije istakao navijače, popularne "grobare".
"Ovde osećam povezanost sa grupom ljudi iz svih krajeva Srbije koje nikada ne bih ni upoznao da ne igram košarku. Navijači su neverovatni! Ne kažem to samo zato što igram u Partizanu, ja to ne gledam tako. Kada govorimo o navijanju, podršci koju oni daju klubu, ljubav i lojalnost koju pokazuju na svakom meču, Grobari su jedinstveni. Jednostavno su fenomenalni. Čak i kada izgubimo, oni nas i dalje bodre, pevaju svoje pesme, nikada ne prestaju. Stoje na tribinama i bodre nas", rekao je Kinzi u intervjuu za portal Stepienrules.
Igrao je Kinzi i u drugim evropskim klubovima koji su poznati po fanatičnim navijačima - u Tursoj za Fenerbahče i Efes, u Španiji za Unikahu, u Italiji za Skavolini, ali nigde nije osetio ono što je u Pioniru i beogradskoj Areni. "Video sam brojne evropske klubove koji imaju ogromnu bazu navijača koji urlaju, vrište, skaču i bacaju stvari na nas, ali ovde su stvari drugačije. Ne mogu baš da opišem kako drugačije, jednostavno morate biti tu kako biste sve to videli i osetili. Sve to deluje apsolutno nadrealno. A onda, kada se utakmica završi, oni ti obasipaju tviter nalog porukama i slikama kojima ti stavljaju do znanja koliko im značiš i koliko brinu za tebe", oduševljen je Kinzi. Kinzi je jedan od ključnih igrača Partizana ove sezone, u Top 16 fazi EL prosečno beleži 20,2 poena uz 6,2 skoka i 1,8 ukradenih lopti. Svojim iskustvom nosi mladi tim iz Humske. "U poslednje vreme pogodile su nas povrede, ali prevladavamo to. Polako se vraćamo u ritam. Lično, ovo je veliko iskustvo za mene. Mlađi igrači se ugledaju na mene, posebno zbog tog problema sa povredama. Trudim se da budem lider koliko mogu", rekao je Kinzi.
Amerikanac je jedan od najzadovoljnijih dolaskom Aleksandra Pavlovića u Partizan, jer ga poznaje dok su zajedno igrali za Klivlend Kavalirse. "Košarkaški svet je malo bratstvo. Za mene je velika privilegija što ponovo igram sa Sašom. On je sjajan igrač i saigrač, a pre svega pravi drug i prijatelj. Veliki je radnik i siguran sam da će nam pomoći mnogo. Mnogo je dobro to što je došao, posebno u ovom trenutku, kada su nas povrede osakatile", rekao je američki bek. Dugo je u Evropi, pa mu sve više nedostaje NBA liga i dani iz Klivlenda. "To je bila jedna od najlepših u mojoj karijeri. Navijači su sjajni, fali mi ta atmosfera, taj krug ljudi. Navijači na koje sam naletao na ulici pokazali su ogromnu ljubav i prema meni i prema klubu. Organizacija je bila sjajna, svi koju su bili u organizaciji imaju posebno mesto u mom srcu. Hvala im zato što su verovali u mene. Hvala im zbog toga što su mi pružali podršku, i kada bi se ukazala prilika da ponovo zaigram, sigurno bih došao. Volim Klivlend", rekao je Kinzi. Kinzi je više od košarkaša, maksimalno uživa u svim blagodetima koje mu je podario ovaj sport, a za sve to je zahvalna jedna obična lopta od 15 dolara.
"O tome sam baš razgovarao sa majkom pre neki dan. To je tako luda stvar, neverovatna. Ovde osećam povezanost sa grupom ljudi iz svih krajeva Srbije koje nikada ne bih ni upoznao da ne igram košarku. Ali imam taliju, poklon o kojem sa maštao kada sam bio klinac. Dobio sam košarkašku loptu od 15 dolara, sa kojom sam se igrao po ceo dan i noć. I još uvek je imam. Gde god da idem ona ide sa mnom, u svaki kraj sveta. Ta lopta me je pratila kroz srednju školu, držala me je podalje od nevolja, zbog te lopte sam otišao u NBA. Zavoleo sam je više od "nintenda". Sada me je, ta ista lopta, odvela u državu za koju nisam mogao ni da pretpostavim da ću ikada igrati košarku", rekao je Kinzi. Momak koji je za kratko vreme postao miljenik "grobara" živi za trenutak, tako da se ne opretećuje budućnošću. "Razmišljam samo o narednom treningu. Naučio sam da, kada razmišljam suviše unapred, dođeš do dela kada više nemaš odgovore. Tako da ne razmišljam mnogo o tome. Znam da naporno treniram sa sairačima, da se spremamo za izazove u Evroligi i regionalnom takmičenju, imamo zacrtane ciljeve koje želimio da ostvarimo. Takođe, tu je i domaće prvenstvo, gde smo osvojili 12 uzastopnih titula i moramo da nastavimo tradiciju. Ali gde ću dalje, ne znam. Zadovoljan sam. Presrećan sam svim stvarima koje sam postigao u košarci, između ostalog i to što sam imao priliku da igram pred navijačima u Srbiji, Italiji, Španiji i Turskoj. Volim svaki tim u kojem sam igrao, jer su mi dali veliku šansu", zaključio je Kinzi. Partizan NIS u četvrtak veče očekuje duel sa Galatasarajem u Top 16 fazi Evrolige, ali Kinzi je zbog povrede upitan za ovaj meč.
