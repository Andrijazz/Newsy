> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Simonović: Ovo je naša košarka
> Članak:

Kapiten Crvene zvezde Marko Simonović rekao je da igra iz drugog poluvremena meča sa Panioniosom treba da bude recept do kraja sezone.
‘Crveno-beli’ su u sredu uveče pobedili Panionios sa 84:64 u trećem kolu druge faze Evrokupa i tako zabeležili drugu pobedu.
Izabranici Dejana Radonjića su imali kadrovskih problema pred taj duel, koji ste mogli da pratite u direktnom prenosu na televiziji B92, zbog čega su nešto lošije ušli u utakmicu, ali su u nastavku nametnuli svoj ritam i zasluženo slavili.
"Pribojavali smo se ove utakmice jer nam je na spoljnim pozicijama smanjena rotacija, Lazić je bolestan, dok je Šilb napustio ekipu. Bili smo u deficitu i to se videlo u prvom poluvremenu, nismo igrali svoju igru, nismo bili agresivni u odbrani jer je bio dogovor da se malo bekovi sačuvaju zbog faulova. Međutim, kada smo u drugom poluvremenu videli da nemamo problema sa faulovima, počeli smo da igramo našu odbranu. Kao što se videlo na velikom broju utakmica, mi lomimo ekipe u drugom poluvremenu, kada oni izgube snagu, mi ih pretrčimo i napravimo razliku", rekao je Simonović. Simonović je istakao da su on i saigrači u drugom poluvremenu u pravom svetlu pokazali kako izgleda njihova košarka. "Ovako izgleda naša košarka, ovako treba da igramo do kraja sezone. Mnogo je lakše posle igrati u napadu, dobiješ samopouzdanje, sve krene, dolazi do kontranapada, otvori se i šut i mislim da je to način na koji treba da igramo", naglasio je Simonović. Sa Simonovićem, koji je bio najzaslužniji za trijumf Zvezde sa 18 poena i osam skokova, složio se i Jaka Blažič. "Igrači Panioniosa su bili agresivni na početku, to nas je iznenadilo i malo smo se povukli. U drugom poluvremenu smo odigrali mnogo bolje, trener nam je skrenuo pažnju kako da igramo, i tom agresivnošću smo dobili utakmicu. Ovo je naša igra, ako dobro igramo odbranu u napadu je sve lakše. Imali smo mali broj spoljnih igrača, ali se nadam da će se Lazić vratiti za meč sa Solnokom u subotu", rekao je Blažič.  u subotu gostuju Solnoku u 18. kolu ABA lige, a sledeće srede igraju u Atini novi meč sa Panioniosom. I taj susret ćete moći da pratite u direktnom prenosu na televiziji B92.
