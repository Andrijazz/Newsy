> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Dairis Bertans stiže u Partizan
> Članak:

Košarkaški klub Partizan u narednih nekoliko dana trebalo bi da pojača Dairis Bertans, stariji brat Davisa Bertansa, koji je već igrač ’crno-belih’.
Kako B92 saznaje iz više nezvaničnih izvora, Bertans će sa šampionom Srbije potpisati ugovor na dve i po godine.
Letonski košarkaš u redove Partizana stiže iz Bilbaa, što znači da će vrlo brzo moći da debuje u crno-belom dresu, pošto neće biti nikakvih restrikcija po pitanju igranja u ABA ligi i Evroligi.
Stariji od braće Bertans igra na poziciji pleja i beka, a visok je 192 centimetra. Upravo na toj poziciji Partizan je imao velikih problema poslednjih meseci, posebno posle povrede Lea Vestermana, koji se još nekoliko meseci neće vraćati na teren. Njegov mlađi brat je van terena od juna prošle godine, kada su mu stradali ligamenti kolena, a trener Partizana Duško Vujošević baš u četvrtak je rekao da njegov oporavak ide po planu i da će se do kraja meseca znati kada se vraća na parket. Od početka ove sezone, Bertans je u Endesa ligi u dresu Bilbaa beležio prosečno 11 poena po meču, dok je u regularnom delu Evrokupa njegov prosek bio 12,2 poena po meču, 1,6 skokova i 1,1 asistencija. Na dva meča u drugoj fazi Evrokupa prosečno je beležio 12 poena i 1,5 skok.
