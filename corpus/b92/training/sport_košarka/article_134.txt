> Izvor: B92
> Datum: petak 10.01.2014.  
> Rubrika: sport_košarka
> Naslov: Lučić pauzira još 2-3 meseca
> Članak:

Srpski reprezentativac Vladimir Lučić neće skoro da se vrati na parket, moraće na operaciju skočnog zgloba koji ga muči već nekoliko meseci.
Lučić će morati da pauzira još dva-tri meseca, a već je propustio tri meseca sezone zbog pomenute povrede skočnog zgloba leve noge.
Krilni košarkaš je letos napustio Partizan i pojačao Valensiju, ali je odigrao samo tri utakmice u Evrokupu (2,7p i 3,3 skoka po meču), a četiri u Endesa ligi (7p, 5sk).
Lučić zbog problema sa leđima nije igrao na Evrobasketu u sloveniji, a onda je početkom oktobra istegao pomenuti zglob. Nakon nekoliko nedelja pauze se vratio na parket, ali se nije osećao prijatno zbog bola, pa je početkom decembra odlučeno da pauzira još 30 dana. Nažalost, oporavak nije prošao očekivano, pa je odlučeno da dobije mišljenje drugog lekara. Specijalista za pomenutu povredu iz Barselone doktor Ramon Kugat je odlučio da ga operiše sledeće sedmice. Lučića je do sada u Valensiji menjao Čeh Luboš Barton, kojem je istekao ugovor, ali će španski tim da ga verovatno zadrži još neko vreme. Valensija je odlična u domaćem prvenstvu, druga je sa skorom 12-2, dok je Drugu fazu Evrokupa otvorila ubedljivom pobedom nad Ostendeom.
