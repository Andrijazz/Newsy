> Izvor: B92
> Datum: utorak 4.02.2014.  
> Rubrika: sport_košarka
> Naslov: Rimac: Jedva smo pobedili
> Članak:

Trener Cibone Slaven Rimac rekao je da je njegov tim jedva pobedio Partizan u 19. kolu ABA lige i da su “crno-beli” ponovo pokazali da se uvek bore do kraja.
Zagrepčani su se ovim trijumfom izjednačili sa Partizanom po odnosu pobeda i poraza, oba tima imaju skor 13-6.
"Znali smo da će utakmica biti teška i jedva smo pobedili, uz sve probleme Partizana i povrede Kinsija. Bila je borba do samog kraja, ali je najvažnije da smo izvukli pobedu”, naveo je Rimac.
Hrvatski stručnjak pohvalio je zalaganje košarkaša Partizana, koji su bili blizu trijumfa, ali na kraju nisu izdržali pritisak i izgubili rezultatom 80:76. "Još jednom se potvrdilo da je Partizan ekipa sa 100 zivota, koja nikad ne odustaje i bori se do kraja", istakao je Rimac. Junak u pobedi Cibone Dario Šarić (22p, 12sk) rekao je da je njegov tim došao do velike pobede. "Utakmica je bila jako teška. Izvukli smo pobedu zahvaljujući sjajnim navijačima. Partizan je navikao da igra pred 15-20 hiljada navijača i da pobeđuje velike timove poput CSKA. Ali, pokazali smo hrabrost, mirnoću i došli do velike pobede", rekao je Šarić. Partizan će predstojećeg vikenda igrati završni turnir srpskog kupa, potom će gostovati Žalgirisu u Evroligi pa Širokom u Jadranskoj ligi. Trener "crno-belih" Duško Vujošević čestitao je Ciboni na zasluženoj pobedi i istakao da je reagovao u afektu na startu utakmice, kada je dobio isključujuću grešku.
