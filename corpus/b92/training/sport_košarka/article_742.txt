> Izvor: B92
> Datum: sreda 19.02.2014.  
> Rubrika: sport_košarka
> Naslov: "Protiv Ritasa na jedan koš"
> Članak:

Trener Crvene zevzde Dejan Radonjić rekao je da su kvalitet, iskustvo i svežina doneli trijumf Nižnom u Pioniru.
Ruski tim slavio je u Beogradu sa 78:74 i tako obezbedio prvo mesto u L grupi pred osminu finala.
Radonjić je dodao da je Zvezda odigrala najviše mečeva od svih timova u ABA ligi ove sezone, te da su probleme sa povredama imali Ivan Radenović i DeMarkus Nelson.
"Čestitke protivniku. Početak meča ukazao na to da će meč ići u pravcu da će biti potrebno da igramo sa više energije i kvalitetnije da bismo pobedili kvalitetnu ekipu. Do neke mere smo kvalitetno radili, ali su oni u završnici kvalitetom i iskustvom iskoristili svoj dobar šut i na kraju slavili. Osetilo se ono što je bilo u proteklom vremenu, početak nam je pokazao da će to biti teško, došlo je do problematike i sa Radenovićem, bilo je i neizvesno da li će Di nastaviti meč i pored udarca i odigrao do kraja. Potrošio se kao i na prethodnim mečevima, mladi su iskoristili šansu, zadovoljan sam, ostaje nam da iskoristimo pauzu da se regenerišemo i da idemo dalje, da pokušamo da se spremimo za sve što nas čeka i prevaziđemo očigledno težak period u poslednjih desetak dana. Nije to samo Kup i posle Kupa, već smo odigrali najviše mečeva od svih klubova u ligi u kojoj se takmičimo - ABA." Ivan Radenović odigrao je samo četiri minuta na ovoj utakmici. "Pred meč sugerisano da se obrati pažnja, postoji bojazan da nastavak igre može doneti pauzu koja nam u ovom trenutku ne treba, shodno tome ostao je na klupi do kraja." Naredni rival Zvezdi u Evrokupu je dobro poznat - Lijetuvos Ritas. "Razmišljamo o onome što imamo timu, razmišljamo o sledećem meču. Dva meča koje smo odigrali će nam pokazati kako treba da igramo, ali ne toliko drugi meč, jer s obzirom na kvalitet i specifičnost meča, to će biti veoma bitan faktor. To su momenti o kojima treba voditi računa, igraju se dve utakmice, igraće se na jedan koš, to su kvalifikacioni mečevi, a ne o mečevima koje smo odigrali u Evroligi", rekao je Radonjić i dodao: "Poraz nikad nije dobar, ako se izvuku pouke može da bude sigurno nešto što nas vodi u dobrom pravcu. Rešili smo situacije napadački, ali su oni pogodili. Čarls preuzeo odgovornost, data mu je sloboda da šutira trojku, ali je išao na ulaz koji nas je dobrom odbranom vodio u produžetak. Nisam siguran da su igrači bili u boljem statusu od Tejića večeras, tako da je zaslužio da bude na terenu u tim trenucima. Mislim da će mu to značiti u karijeri." Probleme sa povredom imao je i DeMarkus Nelson. "Dobio je udarac u šaku, ne mogu tačno da kažem, na poluvremenu je bilo poprilično rizično, zbog toga smo razmišljali da li da igra ili ne. U dogovoru sa doktorom i njim doneta odluka da igra do kraja. Koliko ga je to omelo ili ne, važnije je ono što nas čeka sutra. Ne bi trebalo da bude veliki problem, makar to tako izgleda, ali videćemo." Zvezda u narednom periodu očekuje pojačanje na poziciji tri. "Mi radimo maksimalno trudeći se da nađemo najbolje moguće rešenje. Nije to jednostavno, ali nadam se da ćemo posle nekoliko sledećih dana imati konkretniju informaciju, pošto su to datumi koji nas teraju na to zbog dalje sezone. Bilo bi dobro da igrač što pre dođe, imaće više vremena da se adaptira. Sigurno je da imamo do kraja šest mečeva ABA lige, mečeve u Evrokupu, a i potom ozbiljne stvari, mi smo u svemu tome, dobro da dođe što pre i počne da sa nama živi i radi kako bismo bili spremni za sve što nas čeka, a one su i blizu i daleko."
