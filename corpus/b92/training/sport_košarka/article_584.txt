> Izvor: B92
> Datum: petak 7.02.2014.  
> Rubrika: sport_košarka
> Naslov: Pola Partizana premalo za FMP
> Članak:

Košarkaši FMP iz Železnika treći su polufinalisti Kupa Radivoja Koraća, pošto su u četvrtfinalu, posle produžetaka savladali ekipu Partizana sa 95:89.
U meču sa FMP-om, odavno desetkovani 'crno-beli' bili su dodatno oslabljeni pošto nisu igrali Bogdanović, Kinzi, Tepić i Lovernj, dok su još od ranije povređeni Davis Bertans, Leo Vesterman i Dragan Milosavljević.
Tokom većeg dela utakmice FMP je kontrolisao igru, ali se Partizan vratio u poslednjoj deonici. Do kraja meča igralo se u egalu, a FMP je mogao do pobede jer je imao dva poena prednosti i napad. Filip Čović je izgubio loptu, a sedam sekundi pre kraja regularnog dela, Mihajlo Andrić je pogodio sa poludistance i izborio produžetak. Međutim, u petoj deonici ekipa iz Železnika vezala je nekoliko trojki i stekla dvocirenu prednost, koju Partizan nije uspeo da vrati. Pobedničku ekipu predvodio je Nikola Čvorović koji je odigrao meč karijere zabeleživši indeks 40 i dabl-dabl. Čvorović je postigao 27 poena (7-10 za tri), imao 11 skokova i 4 asistencije. Filip Čović, koji je odigrao odlično u produžetku, postigao je 16, a Marko Gudurić i Ognjen Dobrić po 14 poena.
Najefikasniji u Partizanu bio je Petar Aranitović sa 20 poena, a dvocifreni su još bili Gagić (15), Andrić (15), Dalo (14), Musli (12) i Šalić (11). Utakmici je prisustvovao i selektor Srbije Saša Đorđević, a navijači Partizana vređali su trenera FMP-a Milana Gurovića. FMP će se u polufinalu sastati sa boljim iz duela Mega Vizura - Crnokosa, koji je na programu od 21 čas. Tok meča: Aktuelni šampion Srbije počeće u petorci: Aranitović, Dalo, Gagić, Musli i Andrić, dok će za FMP nastupiti Čović, Kaplanović, Dobrić, Smiljanić i Gudurić. Navijači Partizana vređali su trenera FMP-a Milana Gurovića dok je prilazio zapisničkom stolu.
Meč su otvorili promašaji Aranitovića i Daloa na jednoj strani, da bi sa druge strane Smiljanić promašio otvoren šut za tri poena. Prvi koš postigao je Dejan Musli na odličnu asistenciju Gagića, koji je potom blokirao Čovića. Isti igrač pogodio je za 2:2, da bi Gagić novom spektakularnom rampom sprečio novu kontru. Pogocima Andrića sa penala  opet vode. Smiljanić je napravio već drugu ličnu, a Aranitović je pogodio uz faul i bio precizan sa linije bacanja. Početak duela obeležilo je mnogo faulova, pa je FMP već posle četiri minuta izašao iz bonusa. Gagić je zakucao posle sjajnog prodora, a Đukanović je smanjio na 9:6 pre nego što je Musli fauliran. ali je promašio dodatno bacanje. Trojkom Čvorovića FMP izjednačuje. Najbolji pojedinac Partizana je Kapiten Đorđe Gagić, koji nosi svoju ekipu, ali trojkom Gudurića FMP vodi sa 15:12. Poenima Gudurića i Čvorovića FMP se odlepio, ali je Aranitović vratio trojku i postavio konačan rezultat prve četvrtine - 22:17.
Šturanović je otvorio drugu četvrtinu poenima sa slobodnih bacanja, ali je Dalo vratio samo jedno na drugoj strani. Čvorović je nastavio sa trojkama, da bi Aranitović pogodio za dva poena i smanjio na 27:20. Posle novog neuspešnog napada i faula Aranitovića nad Mišanovićem, Duško Vujošević je zatražio prvi tajm aut, da bi Čvorović povisio na 29:20. On je ujedno i najbolji igrač svog tima, ubacio je 14 poena (4 trojke iz isto toliko pokušaja). Gagić je poenima sa penala prekinuo nalet tima Milana Gurovića, da bi Gudurić ponovo lako prošao i poentirao. Trojka Andrića značila je povratak Partizana u ovaj meč, a posle koša Šalića bilo je 34:31. Ipak, Šalić je faulirao Čovića koji je bio sigruan sa linije slobodnih bacanja i doneo novim +5 za FMP. Partizan uspeva da poentira iz igre, ali pravi mnogo faulova, pa FMP lako održava prednost sa linije penala. Dalo je pogodio samo jedno, a Gudurić novom trojkom vraća +7 ekipi FMP-a, pa se rezultatom 45:38 otišlo na odmor.
Aranitović je već na startu pogodio trojku čime je nagovestio povratak, ali je Đukanović vratio već u sledećem napadu. Dalo je postigao spektakularan pogodak posle faula Dunđerskog, a potom i vratio Partizan na -3. Međutim, Dunđerski pogađa novu trojku za FMP i nedozvoljava rivalima da se primaknu. Svi napadi u drugom poluvremenu završeni su sa po tri poena, pošto je sada Aranitović pogodio sa skoro 7 i po metara, a onda i Dalo izjednačio na 50:50. Nastavlja se trend pogađa neparnih poena, trojkom Čvorovića FMP ponovo vodi, ali Musli prekida seriju i iz reketa smanjuje na 53:52. U tim trenucima igra se u egalu, a pri rezultatu 57:46 za FMP, navijačima Partizana ponovo je zastao dah, pošto je Aranitović pao na parket i činilo se da je povređen, ali se brzo pridigao.
U sledećem napadu, Šturanović je faulirao Šalića koji je pogodio i doveo Partizan u vođstvo - 58:57. Ponovo je Aranitović pao na zemlju, uhvatio ga je grč u desnoj nozi, a Gagić je na suprotnoj strani pogodio, da bi posle trojke Andrića Partizan poveo sa 62:59. Ipak, Čović je odmah vratio trojku i izjednačio na 62:62, a tim rezultatom je završena treća četvrtina. Poslednju deonicu najbolje je započeo Đorđe Gagić, postigavši četiri poena, a sa druge strane precizan je bio Dobrić. Partizan je košem Andrića sa distance povećao na +4, a Šalić je iz odbojke postigao novi poen. FMP je u tom trenutku počeo da siluje sa trojkama, pa su izabranici Milana Gurovića šutirali nekada i sa osam metara. Ipak, FMP je ponovo preokrenuo najviše zahvaljujući svom najboljem igraču Čvoroviću. On je prvo pogodio trojku za 74:73, a potom ukrao loptu i zakucao za novo vođstvo svoje ekipe.
Ponovo je Partizan poveo, poenima Daloa i Marinkovića sa distance, ali je Dobrić izjednačio novom trojkom. Pretposlednji napad imala je ekipa iz Železnika uz vođstvo od dva poena, ali se Čović okliznuo i Gagić mu je ukrao loptu. Na sedam sekundi pre kraja meča Andrić je pogodio sa poludistance i izborio produžetak. U doigravanje 'crno-beli' idu bez najboljeg igrača Aranitovića, dok Dalo i Gagić imaju po četiri lične greške. Sa druge strane, u problemu je jedino Šturanović. FMP je produžetak započeo kako drugačije nego trojkom, Dobrić je pogodio za novo vođstvo. Pri rezultatu 83:81, najiskusniji u ovoj postavi Partizana Đorđe Gagić pokušao je da odigra pas iza leđa, gosti su to presekli i poentirali iz kontre. Lioptu u svoje ruke preuzeo je Čović i vezao pet poena, da bi Čvorović trojkom pogodio trojku za 93:83. Koševima Šalića Partizan je smanjio, ali nije bilo vremena za preokret pa se FMP plasirao dalje rezultatom 95:89.
