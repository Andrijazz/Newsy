> Izvor: B92
> Datum: petak 31.01.2014.  
> Rubrika: sport_košarka
> Naslov: "I Partizan i Zvezda odlični"
> Članak:

Trener košarkaša Lokomotive Jevgenij Pašutin rekao je posle pobede svoje ekipe nad Partizanom da je cilj bio zaustaviti Bogdana Bogdanovića.
Partizan je u petak u 'Kombank areni' poražen od Lokomotive rezultatom 87:81, a Lokomotiva je slavila najviše zbog sjajni 50% tri poena (13-26).
"Oni su se jako dobro pripremili, naročito u odbrani. Mi smo se fokusirali na Lovernja, znamo koliko je jak i dominantan u reketu. Bogdanović je odličan šuter i pokušali smo da ga dupliramo i ne dozvolimo šut spolja, i tako preuzeli veliki rizik. Kinzi je postigao mnogo poena, ali je naš cilj bio da zaustavimo Bogdanovića i Lovernja. Kinzija je bilo teško zaustaviti u igri 1 na 1, ali smo imali odličan protok lopte i kontrolisali smo utakmicu", rekao je Pašutin. Lokomotiva je stigla do treće pobede i ima lepu priliku za plasman u narednu fazu. "Ne mislimo mnogo unapred, koncentrišemo se samo na sledeću utakmicu. Svaka utakmica je kao finale, prvi put smo u Evroligi, ima 14 utakmica, ali idemo jednu po jednu. Trudićemo se da na svom terenu odigramo što bolje, zaslužili su to naši navijači", dodao je trener Lokomotive. Ruska ekipa uspela je da u istoj sezoni savlada i Partizan i Crvenu zvezdu, ali Pašutin nije želeo da uporedi dve ekipe. "U Srbiji je košarkaš sport broj jedan. Znam Dušana Ivkovića i kod njega sam učio jer sam bio pomoćni trener u CSKA iz Moskve. Imamo dvojicu Srba u stručnom štabu i u prijateljskim odnosima smo sa vašom zemljom. Vi ste jedna od najboljih košarkaških zemalja u Evropi. I Partizan i Crvena zvezda su odlične ekipe, ne znam ko je bolji, to ćete morati vi da odlučite", zaključio je Pašutin.
