> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Drenovac stiže kod Anđušića
> Članak:

Doskorašnji krilni košarkaš Bolonje Đorđe Drenovac trebalo bi uskoro da promeni sredinu, pošto je dogovorio saradnju sa španskim Valjadolidom.
Nekadašnji mladi reprezentativac Srbije je po završetku prošle sezone ostao bez ugovora u italijanskom klubu, za koji je prosečno beležio 4,5 poena po utakmici.
Drenovac je pre epizode u Italiji proveo četiri godine u austrijskoj Arkadiji, a sada stiže u poslednjeplasirani tim Endesa lige u kome će ga sačekati još jedan Srbin Danilo Anđušić.

