> Izvor: B92
> Datum: subota 1.02.2014.  
> Rubrika: sport_košarka
> Naslov: Rađa: Nema više fantazije u košarci
> Članak:

Nekadašnji šampion Evrope sa reprezentacijom Jugoslavije i legendarni igrač splitske Jugoplastike Dino Rađa rekao je da retko kad prati košarku.
"U ono doba kada smo se bavili sportom novac je bio sekundarna stvar, borili smo se da budemo prvaci, najbolji. Lako je igrati košraku kada su oko vas ljudi koji to znaju. Danas roditelji forsiraju decu da budu nešto sto oni mozda objektivno ne mogu. Zato je košarka potonula", rekao je Rađa.
On je igrao za selekciju nekadašnjih jugoslovenskih zvezda u revijalnom meču protiv bivših reprezentativaca SSSR. Upitan da kaže nešto o mladim nadama košarke i trenutnoj situaciji u samom sportu dao je zanimljiv odgovor. "Stvarno ne pratim košarku. niti je igram. Da mi sada ponudite milion dolara, ne bih mogao da vam nabrojim niti jednu petorku bilo koje selekcije sa nedavnog EP u Sloveniji. Kašarka je izgubila dušu, nema više 'fantazije' u igri, ali ni kvalitetne igre leđima. Sve se svodi na udri i trči, bum-bum basket", smatra Rađa. Rađa se osvrnuo i na tešku finansijsku situaciju u njegovom nekadašnjem klubu Jugoplastici, danas Splitu, sa kojom je bio prvak Evrope. "To je posledica kompletne situacije, nije slučaj samo sa Splitom, mnogi veliki klubovi su u problemima. Na primer Bolonja, ako imaš novac, imaš i dobar tim", rekao je on. U revijalnoj utakmici u Pioniru večeras je učestvovao i trofejni trener Ranko Žeravica. "Sovjeti su bili fizički jači i dominantni visinom, kasnije su počeli više da se oslanjaju na šut. Mi smo stalno gubili od njih, ali kad je bilo najvažnije, u Moskvi smo im 'ocitali' lekciju. Igrači su bili odlično pripremljeni i bilo ih je milina voditi", zaključio je Žeravica.
