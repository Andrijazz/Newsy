> Izvor: B92
> Datum: petak 21.02.2014.  
> Rubrika: sport_košarka
> Naslov: Bogdan: Spoljna linija presudila
> Članak:

Košarkaš Partizana Bogdan Bogdanović rekao je da je njegov tim imao problema da brani spoljnu liniju Galatasaraja.
"Igrali su u finišu sa čak četiri spoljna igrača, i to sve s bekovima. To nam je bio jako veliki problem, nismo uspeli da se odbranimo. Pogodili su u finišu neke trojke kada smo probali da ih stignemo, i to je prelomilo utakmicu. Možda smo mogli malo više da spustimo rezultat, mislim da je trebalo da se završi s manjom razlikom", rekao je Bogdanović.
Partizan je večeras u Beogradu izgubio sa 70:78 u sedmom kolu Evrolige i tako ostao na jednoj pobedi. "Pokazali smo i mi neku snagu, ali dobro. Na greškama se uči, idemo dalje. Rekao sam i ranije: borićemo se dok god imamo šanse. Biće bolje kada se vrate Ti-Kej (Terens Kinzi) i kada zaigra Saša (Aleksandar Pavlović). Oni donose ozbiljan kvalitet i iskustvo. Sada treba da se spremimo za sledeću utakmicu i zaboravimo ovaj poraz", rekao je Bogdanović. Kapiten Žofre Lovernj rekao je da je odbrana igrom dva na dva bila jedan od glavnih problema. "U ovom sastavu smo slabiji od ostalih timova iz grupe, ali napredujemo jer mnogo radimo. Ovaj tim će za dva meseca biti skroz drugačiji. Evroliga nije gotova za nas, ali ćemo se koncentrisati na ABA ligu jer je ona važnije takmičenje", rekao je Lovernj. "Presudila je naša loša odbrana 'pik en rola'. To smo loše radili. A i svaki put kada bismo prišli, oni bi dali trojku. Nismo igrali tako loše, ali nismo bili ni sjajni. Moramo mnogo bolje da branimo 'pik en rol' i da nastavimo da radimo i radimo, a kada se priključe Ti-Kej i Saša, biće sve mnogo bolje". Partizan je u prvom poluvremenu vodio i s devet poena prednosti, ali je posle 20 minuta zaostajao isto toliko. "Ne znam šta se to promenilo. Možda je Galatasaraj u pitanju? Možda su mislili da će im biti lakše jer su znali u kom smo sastavu, ali kada su videli da se nećemo predati i da imamo kvalitet, onda su se i oni popravili", zaključio je Lovernj.
Bek Milenko Tepić rekao je da je završnica bila kombinacija umora njegove ekipe i iskustva protivnika. "Malo je problem umora, a malo i toga što su oni stvarno iskusniji u ovakvim završnicama. Nismo prepoznali trenutak kada smo prišli na četiri i šest poena, a oni su bili strpljivi, pogadjali su trojke i teške šuteve i tu su pre svega pokazali viši nivo iskustva i na tom bolju dobili utakmicu. Žao mi je, da smo bili kompletni, bili bismo sigurno ekipa koja se takmiči za četvrto mesto", rekao je Tepić. Iskusni bek odigrao je najbolju utakmicu od kad se vratio u Partizan. "Kada sam dolazio, nisam očekivao da ću odmah igrati dobro. Bio sam malo i povredjen, ali verujem da ću biti najbolji kada je najpotrebnije", dodao je Tepić. Dejan Musli odgovarao je na pitanja novinara, ali ih je i zasmevao pošalicama, da bi na kraju za sebe uz smeh rekao da je on u ekipi "ipak zadužen za atmosferu, a ne za koševe". "Videli ste sve i sami. Počeli smo dobro utakmicu, ali su nam falili igrači. Najviše Ti-Kej (koji je sedao pored i smeškao se). Iskusna su ekipa, dobri su igrači i to su pokazali u samoj završnici. Imali smo devet razlike u prvom poluvremenu, ali smo na kraju tog dela gubili devet. Video se izostanak povredjenih igrača. Borili smo se koliko smo mogli, mislim da se nismo obrukali", rekao je Musli. Musli je postigao 12 poena uz pet skokova što mu je najbolji učinak u Evroligi. Musli najpre nije želeo da govori o svojoj igri, ali je na insistiranje novinara ipak odgovorio "Drago mi je da sam odigrao jednu dobru utakmicu u Evroligi. Nadam se da će se tako nastaviti".
