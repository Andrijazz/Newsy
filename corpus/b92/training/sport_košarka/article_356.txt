> Izvor: B92
> Datum: petak 24.01.2014.  
> Rubrika: sport_košarka
> Naslov: Blažič: Zaustaviti Vorena
> Članak:

Košarkaši Crvene zvezde u subotu od 17 časova gostuju Solnoku u okviru 18. kola regionalne ABA lige.
‘Crveno-beli’ taj meč dočekuju na čelu tabele, dok se mađarski predstavnik nalazi se u donjem delu, ali je poznat kao veoma neugodan domaćin.
Naime, svih pet pobeda u dosadašnjem toku ABA lige Solnok je zabeležio upravo na svom terenu, na kojem domaći tim uvek ima veoma bučnu podršku publike.
Pored činjenice da u redovima Solnoka igra jedan od najkorisnijih igrača i najboljih strelaca lige Vili Voren, otežavajuća okolnost za  je i podatak da je Solnok pred ovu utakmicu angažovao novo pojačanje. Reč je o Obiju Troteru koji je i u periodu od 2010. do 2012. bio član Solnoka, a potom je branio boje Nižnjeg Novgoroda i Trijumfa. Ipak, Crvena zvezda u Mađarsku dolazi u veoma dobrom raspoloženju posle ubedljive pobede nad Panioniosom. Dodatno raduje i podatak da se u tim vraća Branko Lazić, koji je zbog zdravstvenih problema propustio duel sa Atinjanima. "Atmosfera u ekipi je odlična. Posle dobre predstave u duelu sa Panioniosom i u Mađarskoj želimo da nastavimo u istom ritmu", rekao je Jaka Blažič, "Ipak, moramo da budemo veoma oprezni, jer bez obzira na trenutnu poziciju Solnoka na tabeli, to je veoma dobar tim. Imaju dosta iskustva i veliku podršku publike. Ali, ako budemo igrali našu igru mislim da možemo da zabeležimo pobedu". Kao najveće kvalitete Solnoka Blažič je naveo: "Imaju veoma dobru spoljnu liniju, koju predvodi Voren i prvenstveni zadatak biće da njega zaustavimo. Mogu da budu veoma nezgodni ukoliko ime se omoguće otvoreni šutevi spolja, dok se pod košem najviše oslanjaju na kvalitet i iskustvo Martona Badera. Sala u kojoj igraju je mala, atmosfera je uvek dobra, a publika im svojim navijanjem uvek daje dodatni motiv i energiju". Slovenački internacionalac smatra da bi Zvezdina agresivna odbrana trebalo da donese prevagu: "Moramo da igramo veoma jaku odbranu i da koristimo svaku priliku za postizanje lakih poena iz kontri. U napadu moramo da igramo pametno, da ne žurimo i strpljivo tražimo najbolja rešenja. Ukoliko ispunimo ove zadatke očekujem da ćemo upisati još jedan trijumf u ABA ligi", zaključio je Blažič.
