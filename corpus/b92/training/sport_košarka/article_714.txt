> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Ima li pojačanja za večite u Kini?
> Članak:

Crvena zvezda već neko vreme traži zamenu za Blejka Šilba, a Partizan posle brojnih povreda takođe želi dodatno da ojača sastav.
Tržište krajem februara obično ne donosi baš bogatu ponudu, ali ’večiti’ bi pomoć mogli da dobiju iz Kine.
U najmnogoljudnijoj zemlji sveta završen je regularni deo sezone, pa je veliki broj slobodnih igrača, uglavnom Amerikanaca, iz timova koji se nisu plasirali u plej-of.
Neke je realno zamisliti u Beogradu, neke ne, ali u svakom slučaju, evo spiska važnijih igrača koji su na tržištu. Šandong: Plejmejker Pu Džeter, naturalizovani Ukrajinac koji je letos na EP zadao mnogo muka Srbiji, prosečno je imao 26 poena, 4,8 skokova i 4,4 asistencije. Donel Harvi ima 33 godine, visok je 203 cm i igra na poziciji krilnog centra. Do 2005. godine je igrao u NBA ligi, ali karijera mu je u padu poslednjih godina - igrao je na Filipinima i u Kini poslednjih godina, a jedan period proveo je i u Igokei. Ove sezone je prosečno beležio 13,8 poena i 11,8 skokova. Fudžijan: Centar Vil Mekdonald ima 34 godine, poslednje tri godine igra u Kini, a ove godine prosečno je beležio 19,6 poena i 9,1 skok. Ima 34 godine, a u ranijoj fazi karijere igrao je za Gran Kanariju, tadašnju Taukeramiku, Estudijantes... Slobodan agent postao je i kontroverzni Delonte Vest, koji je imao zapaženu NBA karijeru koju su doduše obeležili i incidenti van terena. Sada je u Kini 30-godišnji bek prosečno beležio 22,6 poena, 5,4 skokova i 5,7 asistencija.
Đijangsu: Igra na pozicijama krilnog centra i centra, 32-godišnji Džekson Vroman već ima iskustvo iz Evrope, iz Španije i Litvanije, a sada je u Kini imao 14,4 poena, 10,4 skokova i 4,2 asistencije po meču. I Markus Hejslip je dobro poznato ime, ostavio je dubok trag u Evropi igrajući za Efes i Unikahu, ali u Panatinaikosu i Kaha Laboralu nije se snašao i ostao je kratko. Od tada nije nastupao na Starom kontinentu, ima 33 godine i visok je 208 cm. Sičuan: Bek Majkl Efevberha prosečno je u Kini imao 30,4 poena i 6,1 skok, pravi je košarkaški nomad, pošto je igrao na Novom Zelandu, u SAD, Češkoj, Libanu, Rusiji, Dominikanskoj Republici... Visok je 193 cm i ima 29 godina. Njegov saigrač bio je centar Hamed Hadadi, prvi Iranac u NBA ligi, koji je u Kini imao 14,2 poena i 13,3 skokova po meču. Di-Džej Vajt ima 27 godina, igra na poziciji krilnog centra, a prosečno je beležio 20,2 poena i 8,5 skokova, a u NBA ligi je u tri sezone igrao dvadesetak minuta po meču, uz solidne brojke.
Žijang: Krilni košarkaš Majk Heris (30) u Kini je beležio 28,7 poena i 14,9 skokova po meču, a tokom karijere promenio je ogroman broj klubova. U NBA ligi je bio epizodista, put ga je vodio i u Kuvajt, a visok je 198 cm. Devarik Spenser je kombo-bek sa evropskim iskustvom, svojevremeno je nosio dres Roana, Virtusa, Efesa, Le Mana i Budiveljnika. Ipak, od 2011. godine igra u Aziji, a sada je prosečno beležio 25,8 poena, 6 skokova i 3,4 asistencije po meču. Đilin: Igra na pozicijama krilnog centra i centra, 24-godišnji Denzel Bouls visok je 211 cm i u Kini je imao 25,8 poena i 8,8 skokova po meču. U sezoni 2011/2012. igrao je za litvanski Šiauliai, a od tada je promenio nekoliko klubova. Fošan: Krilni košarkaš Lens Tomas prosečno u Kini daje 26,1 poena, uz 10,8 skokova. Ima 25 godina, visok je 203 cm i dve sezone je igrao za Nju Orleans, uz malu minutažu. Još se nikada nije oprobao u Evropi. Ćingdao: Plejmejker Džoš Akognon igrao je u Estoniji za Kalev u sezoni 2009/2010, a sada je u Kini prosečno beležio 28 poena i 5 asistencija. Visok je 180 cm i najveći deo karijere proveo je u Kini.
