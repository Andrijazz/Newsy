> Izvor: B92
> Datum: petak 31.01.2014.  
> Rubrika: sport_košarka
> Naslov: Kinzi ne može sam, poraz Partizana
> Članak:

Košarkaši Partizana poraženi su od Lokomotive u Kombank areni sa 87:81, u 5. kolu Top16 faze u Evroligi.
Desetkovani crno-beli odigrali su izuzetno dobar meč protiv favorizovanog rivala, ali ipak nisu uspeli da zabeleže drugu pobedu.
Poslednju priliku da dođe do preokreta i pobede Partizan je imao četiri minuta pre kraja kada je prišao na samo dva poena zaostatka, ali Lokomotiva je odgovorila sa dve vezane trojke (ukupno 13-26 za tri) i na kraju je ostvarila treći trijumf u F grupi.
Fantastičan meč u sastavu Partizana odigrao je Tarens Kinzi koji je meč završio sa 32 poena (13-21) i 5 skokova za ukupan indeks 38. Bogdan Bogdanović imao je 16 poena (5-15), 6 skokova i 5 asistencija, a veoma dobro izdanje prikazao je i Đorđe Gagić sa 9 poena (3-5), 6 skokova i 3 asistencije. Na drugoj strani, Lihodej je ubacio 15 (5-5 za tri), a najbolji je bio Krunoslav Simon sa 18 poena (6-11) i 5 skokova. Kalnietis, Braun i Jasaitis ubacili su po 10 poena. Odlučio je šut gostiju za tri poena (13-26, Partizan 4-12). Partizan je bolje šutirao za dva (55% - 52%) i imao je jedan skok više (32-31). U narednom kolu Partizan gostuje Žalgirisu u Kaunasu. Tok meča pratite na našem sajtu: Partizan je sa dosta eneije počeo meč, a prve poene za crno-bele na utakmici postigao je mladi Mihajlo Andrić sa poludistance. Nakon što ekipa Lokomotive nije iskoristila nekoliko uvodnih napada, trener Pašutin je već posle dva minuta zatražio tajm-aut (4:0).
Gosti su do prvih poena stigli tek posle skoro tri minuta igre (prikucavanje Brauna), a kod domaćina su se Andriću pridružili Bogdanović i Gagić (6:2). Gagić je bio veoma borben u prvoj deonici, osim četiri poena uhvatio je nekoliko lopti u napadu, a Bogdanović i Kinzi su doneli +5 u 6. minutu (12:7). Usledila je ipak serija gostiju 10-0 kojom su došli do prve prednosti (17:12). Partizan je pravio priličan broj neočekivanih grešaka, Braun je svih osam prvih poena postigao nakon grešaka crno-belih, pa je Vujošević u 8. minutu zatražio minut odmora. Na kraju prve četvrtine Lokomotiva je imala dva poena viška (20:18). Početak druge deonice pripao je Tarensu Kinziju za koga igrači Lokomotive nisu imali rešenje. Upravo je Amerikanac bio najzaslužniji za vođstvo koje je Partizan imao u tom periodu utakmice pošto je postigao 14 poena već u prvih 14 minuta. Ekipe su u prvom poluvremenu igrale u serijama, pa je bio red na goste da preuzmu vođstvo. Osam vezanih poena postigao je ruski tim (37:33), a veoma dobar je bio Lihodej koji je ubacio dve trojke. U samoj završnici prvog poluvremena Lokomotiva je iskoristila Aleksa Marića, ali i znatno dužu klupu. Međutim, gosti su pogodili samo 4 od 10 slobodnih bacanja u prvih 20 minuta, pa je Partizan mogao da bude zadovoljan sa pet poena deficita nakon prvog dela (43:38).
Gostujući tim početkom drugog poluvremena prvi put je stigao do dvocifrene prednosti (50:40). Lihodej je postigao i četvrtu trojku bez promašaja i on je uz Brauna bio najveća opasnost po koš Partizana. Na drugoj strani je sjajno igrao Đorđe Gagić, a kada su mu se pridružili Bogdanović i Andrić koji je ubacio trojku, Pašutin je morao da reaguje - 51:49 u 26. minutu. Uspeo je nešto kasnije Partizan i da izjednači zakucavanjem Kinzija, ali nije uspeo da pređe u vođstvo. Usledila je nova mini-serija gostiju koji su uspevali da odbiju svaki nalet crno-belih i imali su tri poena viška pred poslednjih 10 minuta (63:60). Početak poslednje deonice u potpunosti je pripao Lokomotivi. Partizan nije postigao koš u prva četiri minuta, ali ni Lokomotiva to nije baš najbolje iskoristila (69:60). Partizan je u meč vratio Tarens Kinzi koji je igrao u transu u pojedinim trenucima. Nakon nove serije Amerikanca Partizan je četiri minuta pre kraja prišao na samo dva poena zaostatka (72:70), ali usledila je još jedna hladnokrvna reakcija gostiju koji su trojkama Zubkova i Jasaitisa ponovo stekli kontrolu (78:70). Tu je praktično i rešeno pitanje pobednika. Kinzi nije mogao sam, nije imao potrebnu podršku Bogdanovića i Lovernja, pa su gosti na kraju ostvarili drugu pobedu ove sezone u Kombank areni.
