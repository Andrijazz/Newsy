> Izvor: B92
> Datum: nedelja 9.02.2014.  
> Rubrika: sport_košarka
> Naslov: Lešić i Dimić: Nismo imali sreće
> Članak:

Košarkaši kragujevačkog Radničkog Sava Lešić i Miloš Dimić smatraju da njihov tim nije imao sreće u polufinalu Kupa Radivoja Koraća.
Radnički je imao šansu da iznenadi Crvenu zvezdu, ali je beogradski tim slavio u Pioniru 82:78.
Ekipa Dejana Radonjića imala je 12 poena viška na poluvremenu, ali je Radnički napravio veliki preokret u trećoj deonici serijom 20-2. Ipak, u neizvesnoj završnici Zvezda je uspela da se vrati i savlada Kragujevčane treći put ove sezone.
"Nesrećno smo izgubili, ali ne smemo da padnemo, moramo da nastavimo da igramo ovako. Na poluvremenu smo se dogovorili da igramo što jače, ali nas nije pogledala sreća. Značiće dosta za nastavak sezone, moramo da nastavimo u ovom pravcu. Ne bih komentarisao suđenje, bilo je spornih odluka na obe strane, postojao je balans. Atmosfera je bila lepa za igranje, "delije" znaju to da naprave", rekao je Sava Lešić. Sreću kao ključan faktor istakao je njegov saigrač "Pokazali smo da možemo da igramo sa Zvezdom koja je potvrdila zašto je favorit. Imali smo pobedu u rukama, ali nismo imali sreće. Iznenadili smo ih zonom 4-1. Serijom smo ušli u utakmicu, vodili 5-6 poena razlike pred kraj, ali nismo mogli da izdržimo. Tako smo izgubili i od Albe, i u Francuskoj, pad koncentracije, snage, ne znam šta je tačno", rekao je Dimić.
