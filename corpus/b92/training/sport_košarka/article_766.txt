> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Dženkins: Krećemo od nule
> Članak:

Košarkaš Crvene zvezde Čarls Dženkins istakao je da su svi u redovima ‘crveno-belih’ svesni uloga u mečevima osmine finala Evrokupa sa Lijetuvos Ritasom.
Izabranici Dejana Radonjića u sredu uveče su poraženi od Nižnjeg Novgoroda sa 78:74 u poslednjem kolu druge faze, što znači da će se u osmini finala sastati sa Ritasom. Dva tima igraće 4. i 12. marta, uz direktan prenos na televiziji B92, a Zvezda i Ritas su se već sastali dva puta, u okviru Evrolige, i ‘crveno-beli’ su oba puta slavili.
"Krećemo od nule, mnogo veći ulog je u ovim utakmicama, svaka lopta će značiti, kao i bukvalno svaki posed, skok, asistencija. Znamo da je Ritas dobar tim, dosta su nas namučili, čak i ovde, u Beogradu, ali smo se mi odvojili u drugom delu utakmice. Meč koji smo odigrali u poslednjem kolu Evrolige nije pokazatelj, pošto smo već ispali. Završili su kao prvoplasirani u grupi, imaju velike ambicije, sjajnog Kuka, Palasija, Regrupisaćemo se, trener će napraviti plan igre, a mi ćemo ga ispuniti najbolje što možemo", istakao je Dženkins. Dženkins je bio najbolji u timu Zvezde u duelu sa ruskim klubom, ali on ističe da mu to nije toliko bitno, kao i da on i saigrači imaju dovoljno vremena da se spreme za naredne izazove. "To što sam ja bio najbolji ne znači ništa pošto nismo dobili utakmicu. Imali smo veliki broj prilika da preuzmemo kontrolu utakmice, ali su oni imali odgovor za sve. Moraćemo da nađemo rešenje da naučimo iz svojih grešaka, igraćemo sa sličnim timovima, možemo dosta da naučimo, a srećom imamo vremena da se odmorimo", naglasio je američki košarkaš. Košarkaše Crvene zvezde naredni meč očekuje u nedelju, kada dočekuju Partizan u 21. kolu regionalne ABA lige.
