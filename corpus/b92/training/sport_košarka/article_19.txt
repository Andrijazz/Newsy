> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Pobedili Laboral, PAO i Barselona
> Članak:

Košarkaši Laboral Kuče, Barselone i Panatinaikosa ostvarili su pobede u prvom kolu E grupe Top 16 faze Evrolige.
Laboral Kuča dobila je Unikahu u Malagi 93:79, PAO je kod kuće savladao Emporio Armani 73:57, dok je Barselona dobila Efes 84:65. U poslednjem meču prvog kola, u petak od 20.30h, Olimpijakos dočekuje Fenerbahče u derbiju kola.
Najbolji u pobedi Laborala bio je Andres Noćioni sa 20 poena (4-4 za tri) i 9 skokova, a San Emeterio i Lamont Hamilton upisali su po 13. Za domaću Unikahu Zoran Dragić ubacio je 22 poena, Erl Kalovej 17, a Vladimir Štimac imao je 10 poena (5-7 iz igre za 25 min) i 6 skokova. Tim iz Vitorije odigrao je furiozno celo drugo poluvreme u kojem je postigao čak 60 poena, pa Unikaha nije imala šansi. Barselona je već u 18. minutu imala +30 protiv Efesa i do kraja je u laganom ritmu došla do pobede. Huan Karlos Navaro dao je 21 poen (5-8 za tri), Oleson je dao 13, Papanikolau 12 poena, a Dorsi je upisao 10 poena i 11 skokova. Za Anadolu Efes Semih Erden ubacio je 15 poena, dok je srpski košarkaš Duško Savanović postigao 12 (4-8 iz igre, 4sk. za 25 min). I PAO je relativno lako došao do trijumfa, uz 12 poena Gista i 11 Ukića. Lazme je upisao 7 poena i 13 skokova, a Dijamantidis 5 poena i 11 asistencija. Za Emporio Armani Đentile je postigao 14 poena. Grupa E: Unikaha - Laboral Kuča 79:93 Barselona - Anadolu Efes 84:65 Pantinaikos - Emporio Armani 73:57 petak: 20.30h Olimpijakos - Fenerbahče Ulker
