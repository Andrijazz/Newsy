> Izvor: B92
> Datum: petak 3.01.2014.  
> Rubrika: sport_košarka
> Naslov: Katić: Pobedom da otvorimo 2014.
> Članak:

Košarkaši Crvene zvezde Telekom u subotu od 17 časova dočekuju Igokeu u 15. kolu ABA lige, a centar Raško Katić uveren je u trijumf ’crveno-belih’.
U prvom duelu ove sezone Zvezda je odnela bodove iz Laktaša slavivši rezultatom 72:52.
Međutim, u odnosu na taj meč Igokea je u značajnoj meri promenila tim, angažovan je i novi trener što je donelo željeni rezultat. Igokea pruža sve bolje partije i posle tri startna poraza uključila se u trku za jedno od mesta koja vode na ’fajnal for’.
"Očekuje nas teška utakmica. To će biti prvi meč u Novoj godini i zato silno želimo da dobro startujemo u 2014. Trudićemo se da nastavimo sa dobrim igrama, ali i da još više podignemo formu i tako spremno dočekamo sve izazove koji nam predstoje", rekao je Katić. Katić je potom analizirao narednog protivnika Zvezde. "Igokea je u značajnoj meri promenila tim u odnosu na prvi meč koji smo igrali u Laktašima. Došli su Gipson, Vilijams i Gordić koji su se dosta dobro uklopili. Igokea ima veoma dobru bekovsku liniju i igra u jako dobroj formi o čemu svedoči podatak da su žestoko namučili Partizan i da su u tom meču poraženi tek posle produžetka. Igraju napadački orjentisano i zato moramo da igramo jako dobro i koncetrisano u odbrani i iz te jake odbrane da gradimo našu igru", istakao je Katić, "Posebnu pažnju moramo da obratimo na Štembergera, Gordića i Gipsona, a sa Lensom su dobili i čvrstinu u reketu. Trudićemo se da ih što bolje zaustavimo i neutrališemo njihov učinak koliko je to moguće, ali biće veoma teško. Ipak, veoma smo motivisani i učinićemo sve da upišemo još jednu pobedu. Nadam se da ćemo imati i podršku navijača koja će nam biti i te kako potrebna, jer ponavaljam Igokea ima vrlo kvalitetan tim". Crvena zvezda pred 15. kolo drži čelnu poziciju na tabeli sa 11 pobeda i tri poraza, dok je Igokea na šestoj poziciji sa skorom 8-6.
