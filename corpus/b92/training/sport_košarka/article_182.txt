> Izvor: B92
> Datum: ponedeljak 13.01.2014.  
> Rubrika: sport_košarka
> Naslov: Pekmen ne može sam, sjajni Kingsi
> Članak:

U noći između nedelje i ponedeljka u NBA ligi odigrana su samo tri meča, a pobede su ostvarili San Antonio, Sakramento i Memfis kod kuće.
Sparsi su slavili protiv Minesote sa 104:86, Sakramento je razbio Klivlend sa 124:80, a Memfis je dobio Atlantu sa 108:101.
Još jedan veoma dobar meč odigrao je Nikola Peković koji je protiv San Antonija imao 22 poena i 6 skokova, ali nije imao podršku saigrača.
Kevin Lav ubacio je samo 14 poena, a Aleksej Šved imao je 11 poena i 3 skoka. Na drugoj strani, tim Grega Popovića je, kao i uvek, igrao raznovrsno. Tim Dankan je imao 15 poena, 8 skokova i 5 asistencija, Kavi Leonard je ubacio 17, a Toni Parker i Met Buner po 14 poena. Fantastičan meč odigrao je Sakramento koji je Klivelndu ubacio 124 poena i ostvario treću pobedu u nizu. Ajzea Tomas je bio odličan sa 26 poena, 6 asistencija i 4 skoka. Rudi Gej dodao je 20 poena, a DeMarkus Kazins 26 poena i 11 skokova. U poraženom timu pridošlica Luol Deng imao je 12 poena, a Si Džej Majls 14. Najzanimljiviji meč večeri odigran je u Memfisu gde je domaćin uspeo da slomi otpor Atlante zahvaljujući odličnom Majku Konliju koji je imao 21 poen i 13 asistencija. Zek Rendolf je uz 18 poena uhvatio i 12 lopti, a po 15 poena su dodali Li i Miler. U proaženom sastavu Pol Milsap je imao 21 poen i po 6 skokova i asistencija.
