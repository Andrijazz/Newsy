> Izvor: B92
> Datum: četvrtak 16.01.2014.  
> Rubrika: sport_košarka
> Naslov: DV: I jedna pobeda u Top16 je uspeh
> Članak:

Trener košarkaša Partizana Duško Vujošević smatra da bi jedna pobeda u Top16 fazi Evrolige bila veliki uspeh, ali da "crno-beli" idu na trijumf u svakom meču.
Šampion Srbije je u prva dve utakmice zabeležio poraze, od Real Madrida na svom terenu i od Bajerna u gostima i to bez pomoći prvog trenera, zbog bolesti.
"Obaveza je da damo maksimum, igrači se tako ponašaju i siguran sam da će časno braniti svoje ime i prezime, ali i kluba i zemlje koju predstavljaju", rekao je Vujošević uoči meča sa moskovskim CSKA.
Partizan je u prvoj fazi izgubio oba duela sa "armejcima", a pogotovo je bio upečatljiv poraz od 42 poena razlike u Rusiji. "Dobro se poznajemo, to je već treći meč ove sezone. U grupi smo od 16 najboljih ekipa Evrolige i tu nema lakih protivnika. CSKA spada u najjače rivale, klub su sa ozbiljnim budžetom i timom. Ekipa je sastavljena od iskusnih internacionalaca, među kojima su i srpski reprezentativci Krstić, Micov i Teodosić", izjavio je trener Partizana. Vujošević je rekao da je nezadovoljan kako se u javnosti predstavljaju rezultati njegovog tima. "Realna situacija je da Partizan sa mnogo povreda pravi odlične rezultate. Ne sagledava se stvarna situacija i uspeh koji je ostvaren. Ako država želi da ima reprezentativnog predstavnika u Evroligi, koji će eventualno proći među osam najboljih, mora da se stvore drugačiji uslovi, a ne da se unapred odredi koji će to tim biti", istakao je on. Krilni centar Partizana Žofre Lovernj rekao je da je ekipa veoma motivisana da se revanšira Moskovljanima za poraze iz prvog dela. "Pokušaćemo da pobedimo, daćemo sve od sebe. Još uvek je sveže sećanje na taj meč u Moskvi koji smo izgubili velikom razlikom. Veoma smo motivisani, ali videćemo da li će to biti dovoljno", dodao je Lovernj. Utakmica trećeg kola F grupe Top16 faze Evrolige između Partizana i CSKA igra se sutra od 20.45.
