> Izvor: B92
> Datum: ponedeljak 6.01.2014.  
> Rubrika: sport_košarka
> Naslov: "U Partizanu slavimo oba Božića"
> Članak:

U izjavi Sportskom žurnalu kapiten Partizana NIS Dragan Milosavljević naveo je da se u timu “crno-belih” podjednako slave i katolički i pravoslavni Božić.
Predvodnik mladog tima višestrukog šampiona Srbije i Jadranske lige istakao je da je sastav Partizana jedna velika porodica.
“Više vremena provodimo zajedno nego sa svojim bližnjima. Bitno je da se razumemo, da kao jedan slavimo pobede i podnosimo poraze. A što se tiče praznika, slavimo i mi njihov, a i oni naš”, naveo je Milosavljević.
Košarkaši Partizana na Badnje veče igraju u Smederevu protiv Mega Vizure, tekstualni prenos meča možete pratiti ovde, a vernicima koji poštuju julijanski kalendar praznik je čestitao i košarkaš Crvene zvezde Čarls Dženkins.
