> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: Blagota Sekulić u Fenerbahčeu
> Članak:

Crnogorski košarkaš Blagota Sekulić potpisaće ugovor sa turskim Fenerbahčeom do kraja sezone, saznaje portal Sportando.
On će u timu zameniti povređenog Gašpera Vidmara koji je pokidao ukrštene ligamente kolena. Crnogorski centar u Istanbul bi trebalo da stigne u ponedeljak.
Sekulić je ove sezone nastupao za Kanarijas gde je na 18 utakmica prosečno beležio 17,7 poena, 7, 1 skok i 1,3 asistencije.
32-godišnji košarkaš karijeru je počeo u podgoričkoj Budućnosti, zatim je nastupao za Partizan, AEK, Marusi, PAOK, Real, Aris, Albu, Kremonu i Mursiju. U Kanarijasu je igrao od 2012. Osim Vidmara, istanbulski tim ostao je i bez Luke Žorića, koji će zbog povrede kolena pauzirati dve do četiri nedelje. Fenerbahče je sezonu u Evroligi počeo sa šest pobeda i najavio borbu za titulu, ali je u međuvremenu doživeo šest poraza u osam mečeva, od čega četiri u pet kola u Top 16, čime je ugrozio plasman u plej-of.
