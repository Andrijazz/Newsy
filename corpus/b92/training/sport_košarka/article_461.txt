> Izvor: B92
> Datum: četvrtak 30.01.2014.  
> Rubrika: sport_košarka
> Naslov: Bogdanović o incidentu: Moja greška
> Članak:

Posle incidenta na meču sa MZT Skopljem, trener Partizana Duško Vujošević i bek Bogdan Bogdanović pojavili su se zajedno na konferenciji za medije.
Vujošević je u ponedeljak u Pioniru na poluvremenu ostavio Bogdanovića u svlačionici zbog “nedisciplinovanog ponašanja“.
"Nije mi nešto bilo dobro“, rekao je Bogdanović uz smeh na pitanje da prokomentariše ono što se dogodilo, "To je neka moja greška što sam diskutovao sa trenerom i tako se završilo“
Partizan sada očekuje meč sa Lokomotivom Kubanj u Evroligi (petak, 20.45). "Čeka nas velika borba, iako smo oslabljeni. Imali smo kiks protiv MZT, ali ne treba se osvrtati na to, već treba da gledamo jedino napred. Čim smo prošli u Top 16 fazu, ne treba da se predajemo. Ne možemo ni da pretimo jer smo u hendikepu. Bolje stoje od nas, ali na nama je da se dokažemo", kaže Bogdanović. Trener Lokomotive Kubanj Jevgenij Pašutin rekao je da je Partizan tim sa srcem, ponosom i karakterom.
