> Izvor: B92
> Datum: petak 3.01.2014.  
> Rubrika: sport_košarka
> Naslov: U poraz zbog radovanja klupe
> Članak:

Košarkaši Košalina izgubili su od Turova sa 102:97 posle produžetka u 13. kolu poljskog šampionata, a najbolji pojedinac u poraženom timu bio je Dragan Labović.
To je bila njegova najbolja partija od povratka na teren posle gotovo jednogodišnje pauze zbog povrede.
Labović je upisao 24 poena, šest skokova i jednu asistenciju i bio je jedan od najzaslužnijih što se njegov tim u poslednjem periodu vratio u igru i nadoknadio minus od 17 poena, ali velika greška u samoj završnici regularnog dela skupo je koštala ekipu Košalina. "Nešto ovako u životu nisam doživeo. Uspeli smo da se vratimo iz velikog minusa i kada smo na tri desetinke pogodili trojku praktično za pobedu, čitava klupa je skočila i uletela na teren da proslavi trijumf. Sudije su svirale tehničku zbog toga i Turov je sa linije penala izborio produžetak, a kasnije i pobedu. Zaista ne mogu da verujem da se ovo dogodilo", rekao je Labović. Pobedničku ekipu Turova, koja je jedini poljski tim u snažnom regionalnom takmičenju VTB ligi, predvodio je Kulig sa 27 poena i pet skokova, dok je Prins dodao 15 poena, sedam skokova i šest asistencija. Među Labovićevim saigračima, Dan je postigao 21 poen, dok je Brandvajn dodao 15 poena, osam skokova i sedam asistencija. Ekipi Košalina to je bio sedmi poraz ove sezone, ali su Labović i saigrači trenutno na odličnom šestom mestu sa 19 bodova. U narednom kolu poljskog šampionata Košalin 11. januara dočekuje Trefl Sopot.
