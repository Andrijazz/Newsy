> Izvor: B92
> Datum: petak 21.02.2014.  
> Rubrika: sport_košarka
> Naslov: Odom: Košarka, život, novi početak
> Članak:

Bivši igrač LA Lejkersa i LA Klipersa Lamar Odom kaže da je došao u Laboral Kuču kako bi se vratio na pravi put.
“Ovde sam zbog košarke, zbog života, kako bih krenuo ispočetka. Želeo sam da povratim ljubav prema košarci, a koje je bolje mesto za to od Vitorije i Baskije. Osećam se dobro, svakog dana sam sve bliže maksimalnoj formi. Bio sam van terena dugo i treba da budem strpljiv“, rekao je 34-godišnji Odom.
Odom je otkrio i šta je bilo ključno za njegov dolazak u Laboral Kuču. "Razgovarao sam sa Pauom (Gasolom), koji ima sjajan odnos sa trenerom Skariolom i to je bilo presudno. Uz to, Vitorija je savršeno mesto da pojednostavim svoj život i postavim sebi pitanje . Nigde ne žurim, možda mi se ovde dopadne toliko da ostanem do kraja karijere", dodao je američki košarkaš. Nekadašnji NBA as otkrio je i šta mu se najviše dopada u košarci na Starom kontinentu. "Volim entuzijazam koji u Evropi postoji za košarkom. Zapravo, za suštinom košarke, a ne samo za trčanjem, zakucavanjem i šutiranjem trojki". Poznato je da Odoma prati reputacija problematičnog momka, ali on kaže da ne treba verovati svemu što se čuje. "Ne treba verovati svemu što vidite na televiziji. Mislim da ću vam se dopasti kao ličnost... Uglavnom, o tome treba da sudite po tome kako se ponašam. Igrači su drugačiji van terena i na njemu. Ako me upoznate van terena, mislim da ćete me ceniti kao što ja cenim vas. Retko šta od stvari koje se pričaju su istina. Dobar sam čovek, odgajali su me divni ljudi koji su me naučili da poštujem druge. Ipak, u životu vas nekada preplave razne stvari, izgubite pojam ko ste i šta ste". Pogledajte kako je protekao Odomov prvi dan u Vitoriji. Odom je slobodan agent od kraja prošle sezone, koju je završio u Kipersima, a do sada je odigrao više od hiljadu utakmica u NBA ligi. Sa Lejkersima je osvojio dva šampionska prstena, bio je i najbolji šesti igrač lige, ali život i karijera u poslednje dve-tri godine nalaze mu se na stranputci. Lamar ima 34 godine, visok je 208 cm i igra na poziciji krilnog centra.
