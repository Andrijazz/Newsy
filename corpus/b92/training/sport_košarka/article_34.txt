> Izvor: B92
> Datum: petak 3.01.2014.  
> Rubrika: sport_košarka
> Naslov: I zvanično: Tadija se vratio u CZ
> Članak:

Kao što je B92 najavio u sredu, Tadija Dragićević potpisao je ugovor do kraja sezone sa Crvenom zvezdom Telekom.
Dragićević se na taj način vratio među ’crveno-bele’, čije boje je branio šest godina.
27-godišnji krilni centar je u dosadašnjem delu sezone pružao dobre partije u dresu Anadolu Efesa, a turski klub odlučio je nedavno da ne produži ugovor sa njim.
"Posle povrede Luke Mitrovića, rukovodstvo kluba je zajedno sa stručnim štabom tražilo adekvatnu zamenu, a želja je bila da se dovede proveren domaći igrač sa dokazanim i ljudskim kvalitetima. U ovoj odluci se nije žurilo, a čim se ukazala prilika angažovan je Tadija Dragićević kome je istekao ugovor sa Anadolu Efesom", stoji na sajtu Crvene zvezde. Dragićević je ove sezone u dresu tima iz Istanbula na deset evroligaških utakmica prosečno beležio 6,2 poena i 1,9 skokova. "Mnogo mi je drago kako je sve ispalo. Desilo se sve jako brzo i mnogo sam srećan što sam se vratio u Crvenu zvezdu, jer je to moja druga kuća. U prošlosti je bilo uspona i padova ali ja se sećam samo lepih stvari. Zvezda me je u potpunosti afirmisala i veoma sam zadovoljan što sam ponovo tu", rekao je Dragićević posle potpisivanja ugovora u klupskim prostorijama na Malom Kalemegdanu. Dragićević je u crveno-belom dresu odigrao ukupno 204 utakmice i postigao 2316 poena. Za Zvezdu je debitovao u sezoni 2004/2005, a sledeće sezone je igrao na pozajmicu za Megu. Potom se vratio u redove , gde se zadržao sve do januara 2010. godine kada je započeo internacionalnu karijeru. Branio je boje Rome, Albe, Bjele, Azomvaša, a do pre nekoliko dana bio je član Anadolu Efesa sa kojim je izborio plasman u TOP 16 fazu Evrolige. "Pratio sam Zvezdine utakmice ove sezone i mislim da imamo odličan tim. Dosta je utakmica ipred nas, a ja ću se potruditi da se uklopim što prejer želim da pokušam što više da pomognem ekipi da napravi što bolje rezultat. Svim navijačima Zvezde želim da čestitam Novu godinu i jedva čekam ponovni susret sa njima", zaključio je Dragićević. Dragićević će u dresu Zvezde debitovati sledeće srede, kada 'crveno-beli' igraju sa Bilbaom na startu druge faze Evrokupa. Taj meč se igra od 19.15, uz direktan prenos na televiziji B92. Košarkaši Crvene zvezde naredni meč igraju već u subotu, kada od 17 časova dočekuju Igokeu u okviru 15. kola ABA lige.
