> Izvor: B92
> Datum: ponedeljak 13.01.2014.  
> Rubrika: sport_košarka
> Naslov: Paunić najbolji trojkaš Endesa lige
> Članak:

Srpski košarkaš Ivan Paunić, koji trenutno brani boje Fuenlabrade, posle 15. kola najbolji je trojkaš Endesa lige.
Košarkaši Fuenlabrade su u 15. kolu izgubili od Reala sa 96:81, a Paunić je za 17 minuta, koliko je proveo na parketu, upisao 11 poena, dva skoka i po jednu asistenciju i ukradenu loptu.
Ono što svakako više impresionira, jeste činjenica da je Paunić posle postao najprecizniji trojkaš najkvalitetnije nacionalne lige na svetu, ne računajući NBA.
On je protiv Reala šutirao za tri poena 2/4, što mu u ukupnom računanju daje procenat uspešnosti od 54,9 (28/51). Paunić je pretekao Bojana Dubljevića, koji ima 53,1 posto šuta za tri poena, a zadržao je prednost u odnosu na Romejna Sata (54,3%), Lea Mainoldija (51,3%), Andresa Noćionija (47,7%), saigrača Karlosa Kabezasa (50%) i ostalih sa vrha liste najboljih trojkaša Endesa lige. "Presrećan sam što sam ostvario cilj i postao najbolji trojkaš Endesa lige. Sada predstoji još teži deo, a to je da se ta liderska pozicija zadrži što duže. Pokazalo se da se svaki trud isplati i nastaviću da radim na trojkama, ali i na ostalim segmentima svoje igre", rekao je Paunić posle duela u Madridu. Fuenlabrada se nalazi na deobi 15. pozicije u Endesa ligi sa skorom 4-11, a u narednoj rundi gostovaće ekipi Valjadolida.
