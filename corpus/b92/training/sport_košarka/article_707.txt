> Izvor: B92
> Datum: nedelja 16.02.2014.  
> Rubrika: sport_košarka
> Naslov: Muta: Žao mi njih, olakšali sebi
> Članak:

Trener kragujevačkog Radničkog Miroslav Nikolić istakao je važnost pobede nad Budućnošću u borbi za opstanak.
Radnički je slavio 85:79 u Morači, što je prva pobeda Nikolića protiv bivšeg kluba u Podgorici.
"Žao mi je što smo im umanjili šanse za završni turnir. Drago mi je i što sam konačno uspeo da trijumfujem u "Morači", to mi nije uspevalo ni dok sam vodio Hemofarm.
Radnički je u Crnoj Gori stigao do osme pobede u ABA ligi, pa ima tri više od poslednjeplasiranih Širokog i Zadra. "Pripremili smo se dobro, kombinovali odbrane i pogađali trojke. Ovom pobedom olakšali smo sebi borbu za opstanak", dodao je Nikolić. S druge strane, Budućnost je porazom umanjila šanse da se nađe na završnom turniru ABA lige u aprilu. "Radnički je zasluženo pobedio. U defanzivi nismo ispoštovali dogovoreno, bili smo meki, dok su oni pogađali dosta otvorenih šuteva, čime su stekli samopouzdanje, koje ih je držalo i u momentima kad smo mogli da hvatamo priključak. Momci su se borili, zaslužuju sve pohvale", rekao je trener Budućnosti Igor Jovović. Radnički u sredu očekuje gostovanje Albi u Berlinu, u meču koji Kragujevčanima treba pobeda za plasman u osminu finala takmičenja.
