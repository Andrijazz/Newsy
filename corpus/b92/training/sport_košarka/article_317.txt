> Izvor: B92
> Datum: sreda 22.01.2014.  
> Rubrika: sport_košarka
> Naslov: Kobi neće u Rio, šali se sa Pauom
> Članak:

Prva zvezda Los Anđeles Lejkersa Kobi Brajant sigurno neće igrati na Olimpijskim igrama 2016. godine u Rio de Žaneiru.
Tim Tibodo, trener Čikago Bulsa i pomoćnik u nacionalnom timu SAD, kazao je da će pokušati da nagovori Brajanta da se predomisli, ali košarkaš je odbacio tu ideju.
"Ići ću da gledam, možda da vidim Paua (Gasola) kako osvaja još jedno olimpijsko srebro“, našalio se Kobi na račun saigrača.
"Može da pokuša šta god hoće, neću se predomisliti. Volim Tibodoa, razgovor sa njime uvek je dobrodošao", dodao je Brajant, koji se oporavlja od povrede kolena, a 2016. će imati 38 godina.
