> Izvor: B92
> Datum: četvrtak 6.02.2014.  
> Rubrika: sport_košarka
> Naslov: Radonjić: Sve ideje sprovedene
> Članak:

Trener košarkaša Crvene zvezde Dejan Radonjić rekao je da je njegova ekipa sprovela sve ideje u pobedi nad Borcem u Kupu Radivoja Koraća.
"Sproveli smo ideje do kraja i uradili ono što smo planirali. Minutaža određenih igrača je očekivano bila velika. Čekamo protivnika i spremamo se za sledeći duel", rekao je Radonjić.
Zvezda je u hali Pionir pobedila Borac sa 81:62 i plasirala se u polufinale Kupa Radivoja Koraća. Radonjić nije želeo da prokomentariše da li je sve osim osvajanja Kupa neuspeh. "Gledamo samo narednog protivnika, želja je da odemo do kraja, ali nas čeka mnogo posla, nema mesta i prostora za ispravku. Svi su veoma motivisani i videćemo kakav će rezultat da bude", jasan je Radonjić. Prema njegovim rečima, u Kupu nema favorita i iznenađenja su moguća. Centar Zvezde Boban Marjanović rekao je da je njegova ekipa igrala jako dobro. "Borac se dobro borio, a mi smo zasluženo dobili. Igrali smo dobro i ovako treba da nastavimo kako smo igrali u odbrani. Biće sve kako treba", rekao je Marjanović. Crveno-beli će u polufinalu igrati protiv boljeg iz duela između Radničkog iz Kragujevca i OKK Beograda.
