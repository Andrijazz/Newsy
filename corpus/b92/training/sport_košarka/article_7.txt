> Izvor: B92
> Datum: sreda 1.01.2014.  
> Rubrika: sport_košarka
> Naslov: Laso: Partizan je veliki rival
> Članak:

Trener košarkaša Real Madrida Pablo Laso rekao je da je uvek teško igrati protiv Partizana u Beogradu.
Crno-beli u četvrtak od 19 časova dočekuju ‘kraljevski klub’ u prvom meču u 2014. i prvom meču Top16 faze Evrolige. Biće to 19. duel dva tima, a Španci vode sa 16-2.
Real ove sezone dominira u evropskoj košarci, dobio je svih 25 mečeva u svim takmičenjima, a Laso je istakao da posebnu pažnju treba obratiti na Partizanov kvartet Milosavljević, Bogdanović, Kinsi, Lovernj.
"Partizan je tim sa mnogo mladih igrača koji igraju sa velikom količinom energije. Na njihovom terenu je uvek sjajna atmosfera, tako da je uvek teško igrati u Beogradu. Imaju mnogo talenta na bekovskim pozicijama, izdvajaju se Milosavljević i Bogdanović koji neprestano napreduju. Kinsi je Amerikanac koji je ostavio trag u evropi, a odlično igra i francuski centar Lovernj", rekao je Laso i dodao: "Partizan će bitzi veoma opasan ako od početka ne budemo igrali sa dovoljnom količinom motivacije i želje. Ono što se do sada dogodilo se ne računa. Počinjemo od nule. U Top16 fazi igraju najbolji evropski timovi, a mi počinjemo protiv velikog rivala." Madriđani u Beograd stižu u sredu uveče, a do početka utakmice održaće samo jedan trening. Osim Partizana i Reala, u F grupi igraju još Makabi, CSKA, Galatasaraj, Žalgiris, Lokomotiva i Bajern.
