> Izvor: B92
> Datum: četvrtak 30.01.2014.  
> Rubrika: sport_košarka
> Naslov: DV: Naziv zemlje se menja, prvak ne
> Članak:

Trener Partizana Duško Vujošević rekao je da se posle povrede Dragana Milosavljevića u pojedinim srpskim medijima vodi prljava kampanja protiv njega.
"Oni koji je vode rade organizovano, iz određenog centra, sa racionalnim interesima, bez ikakve obaveze prema istini i moralnim normama. Shvatam frustraciju izazvanu time što ova zemlja menja nazive, ali se prvak u košarci ne menja. U ABA ligi slavili smo šest puta, u EL išli smo do fajnal-fora, uz proizvodnju igrača, uvek sa malim budžetom i protiv vetra“.
"Ipak, seiriti nad nečijom nevoljom je stvarno mizerno. Biće Partizana i kada ne bude Duška Vujoševića", rekao je Vujošević na konferenciji za medije u Beogradskoj areni, uoči meča sa Lokomotivom Kubanj u Evroligi. Prema Vujoševićevim rečima, Partizan još nije nadomestio povredu kapitena Dragana Milosavljevića, koji je završio sezonu zbog teške povrede kolena. "Naš momenat nije optimalan, još nismo nadomestili povredu Milosavljevića. Nismo pronašli igrača koji bi mogao da kompenzuje njegov izostanak a i ovi ostali nisu uspeli borbenošću da nadoknade to što je Gagi radio", rekao je on. Lokomotiva drugi put ove sezone igra u Beogradu, pošto je u prvoj fazi takmičenja igrala protiv Crvene zvezde i pobedila sa 87:84. "Lokomotiva je već pokazala da ume da dobije na gostujućem terenu, pa čak i u Beogradu. Pokušaćemo da se osvetimo za taj poraz", rekao je on. Trener šampiona Srbije kazao je da će Milenko Tepić pauzirati sedam dana, a da će Žofre Lovernj biti u timu. "Lovernj ima problema sa žuljevima i to ga ometa u maksimalnom intezitetu na treningu i maksimalnom kvalitetu kada je u pitanju utakmica. Biće u timu i pomoći će koliko može, maksimalno što može. Tepić će pauzirati sedam dana". Na konferenciji za medije govorio je i Bogdan Bogdanović, koji je rekao da je "njegova greška" incident sa trenerom Vujoševićem na meču sa MZT-om.
