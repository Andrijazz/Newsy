> Izvor: B92
> Datum: sreda 15.01.2014.  
> Rubrika: sport_košarka
> Naslov: EK na B92: Nižnij – Zvezda (16:40)
> Članak:

Košarkaši Crvene zvezde Telekom gostuju Nižnijem Novgorodu u drugom kolu Last 32 faze Evrokupa, uz direktan prenos na televiziji B92.
Oba tima su ostvarila pobede u prvim mečevima, te u međuvremenu bili sigurni u domaćim takmičenjima.
Posle 2.500 kilometara puta crveno-bele u gradu na Volgi očekuje tim koji predvodi srpski stručnjak Zoran Lukić, a koji je pre nekoliko dana ostvario pobedu od 50 poena razlike u regionalnoj VTB ligi.
O snazi ekipe iz Novgoroda najbolje svedoči podatak da su prvu fazu Evrokupa okončali kao prvi u grupi F sa skorom 8-2 i bez poraza na domaćem terenu. Filozofija igre koju gaji Lukić oslanja se na sedam igrača sa velikim ulogama, dok ostali dobijaju znatno manju šansu. U odsustvu Primoža Brezeca u napadu se najviše pitaju trojica Amerikanaca Ročesti, Babit i Tomson, a bitne uloge imaju i Rusi Antonov i Panin. "Ako sam nekoga gledao ove sezone, to su Crvena zvezda i Partizan, čak više i od nekih svojih protivnika. Ispalo je tako da nam je Zvezda sada rival - gledali smo ih mnogo, znam šta mogu da očekujem. Eventualna pobeda i Zvezdi i nama otvara vrata trećeg kruga, tako da očekujem tvrdu utakmicu", rekao je Lukić za B92.
Nižnij je pred meč sa Crvenom zvezdom Telekom imao sjajnu uvertiru jer su u VTB ligi savladali Kalev na domaćem terenu sa čak 50 razlike (99:49). Rezultat je dozvolio da četvrti tim u A grupi VTB lige razigra sve igrače, a najbolji je bio Tomson sa 15 poena, sedam skokova i pet asistencija što mu je donelo indeks korisnosti 29. Zbog toga trener Zvezde Dejan Radonjić očekuje težak meč. "Nižnij je dominantno osvojio prvo mesto u grupi u kojoj je nastupao i naš rival iz ABA lige, Budućnost. Između dva dela takmičenja dobili su pojačanje u vidu Tejlora Ročestija, koji je došao iz Montepaskija. Realno je da se bore za sam vrh tabele naše grupe i evidentno je da poseduju kvalitet. Igraće bez Brezeca, koji je po našim informacijama povređen. Ipak, oni će to nadomestiti sjajnom timskom igrom i odličnim šutem za tri poena koji donosi mogućnost da igraju na visokom nivou. Ruski tim zaslužuje veliki respekt, moraćemo da odigramo mnogo bolju odbranu nego što smo je igrali protiv Bilbaa i Radničkog. Samo na taj način možemo da iskoristimo šansu i da savladamo Nižnji Novgorod", izjavio je strateg crveno-belih. Duel između Nižnijeg Novgoroda i Crvene zvezde Telekom igra se u sredu od 16:40 časova, uz direktan prenos na televiziji B92.
