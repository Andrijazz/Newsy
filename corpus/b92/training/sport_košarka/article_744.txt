> Izvor: B92
> Datum: sreda 19.02.2014.  
> Rubrika: sport_košarka
> Naslov: Lukić: Hvala Zvezdi za Bilbao
> Članak:

Trener Nižnog Novgoroda Zoran Lukić rekao je da je zadovoljan pobedom svoje ekipe protiv Crvene zvezde.
Nižnij je slavio u Pioniru sa 78:74 i obezbedio prvo mesto u L grupi, a Lukić je dodao da je njegov tim mogao ranije da prelomi meč.
"Zadatak je bio da vratimo ekipu i igramo disciplinovano posle neočekivanog poraza u Sankt Peterburgu.“
"Imali smo nekoliko gluposti, mog plejmejkera pre svega, koji nije kontrolisao detalje. Mogli smo mnogo ranije i pametnije da odigramo. Nismo igrali pod pritiskom, maksimalno sam rasteretio svoje igrače jer ova pobeda, ne znam da li donosi nešto... Ova utakmica nije mnogo donosila, zbog toga bih se zahvalio Zvezdi što je pobedila Bilbao, jer ko zna kakva bi ova utakmica bila da nije. Zvezdi želim sreću, a mi se okrećemo VTB ligi, da odigramo što bolje i ispunimo naše ciljeve", kazao je Lukić. Kapiten ruske ekipe Semen Antonov rekao je da je posebno zadovoljan igrom u odbrani svog tima. "Odigrali smo odličnu utakmicu i ovakvoj ekipi Zvezde dopustili da postigne samo 74 poena. Trudili smo se da maksimalno ispoštujemo ono što je trazeno od nas. Pravili smo neke greške, ali smo na kraju odigrlai maksimalno koncentrisano i to je bio ključ pobede", rekao je Antonov.
