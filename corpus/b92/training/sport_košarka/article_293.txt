> Izvor: B92
> Datum: utorak 21.01.2014.  
> Rubrika: sport_košarka
> Naslov: Vujošević ne putuje u Tel Aviv
> Članak:

Košarkaše Partizana u Tel Avivu neće voditi prvi trener Duško Vujošević, koji mora da ostane u Beogradu zbog terapije.
Trener “crno-belih” je on rekao da "minimalne šanse" njegovog tima zavise isključivo od rasterećenosti.
"Zvog putovanja od tri dana, neću ići u Tel Aviv, jer moram da vodim računa o toj terapiji. To ne znači da se bolest vratila, ali moram ozbiljno da shvatim terapiju. Ekipa je tako spremna da ume da sluša svakoga ko ima znanje i gospodstvo, kao što ima Velimir Gašić", rekao je Vujošević.
Partizan gostuje Makabiju u četvrtak od 20.05 u Tel Avivu, u četvrtom kolu Grupe F Top 16 faze Evrolige, a Vujošević je kazao da je izraelski tim favorit. "Ne idemo da izgubimo, već idemo da damo maksimum. Ako to uradimo, za mene smo pobedili", istakao je Vujošević. Prema njegovim rečima, Makabi ima jači tim i bilo bi čudo ako bi crno-beli slavili u Izraelu. "Makabi je favorit, ima jači tim... Možda će eventualno neigranje Sofoklisa Skorcanitisa biti olakšica... U svakom slučaju, bilo bi čudo ako ovaj mladi tim pobedi u Tel Avivu. Čuda ne treba očekivati, ali treba očekivati maksimalnu borbu i zalaganje. Ako budu bili potpuno rasterećeni, onda im malo rastu te minimalne šanse", kazao je trener Partizana. Vujošević je rekao da je zbog zgusnutog rasporeda za rezultate njegovog tima jako važna organizacija putovanja. "Mi u ovoj fazi igramo pred punim halama i ostvarujemo malu zaradu, ali umesto da platimo nekim igračima ili da ja dobijem četvrtu platu od prošle godine ili neko drugi, mi moramo da iznajmimo čarter, a čak i to izaziva negativne komentare. Pa je l trebalo u Zadar da idemo peške", upitao je Vujošević. U utakmici protiv Zadra u Jadranskoj ligi, Đorđe Gagić je dobio tehničku grešku, nakon što se na snimku videlo da su ga navijači pljuvali. Novinari su pitali Gagića zbog kakvog "verbalnog delikta" je dobio tehničku grešku, na šta se Vujošević ubacio i rekao da nije u pitanju verbalni, već "tečni delikt". "Ja sam prišao da uhvatim loptu i onda su navijači počeli da me pljuju", rekao je Gagić, ali mu Vujošević nije dao da tu završi rečenicu, već mu je postavio podpitanje šta je on uradio posle toga. Gagić se tada nasmejao i rekao: "Morao sam da uzvratim".
