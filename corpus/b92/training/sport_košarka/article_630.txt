> Izvor: B92
> Datum: ponedeljak 10.02.2014.  
> Rubrika: sport_košarka
> Naslov: Kup: Cela Evropa na jednu loptu
> Članak:

Finalni duel Kupa Radivoja Koraća između Crvene zvezde i Mega Vizure oduševio je sve zaljubljenike u košarku, a ni ostali Kupovi širom Evrope nisu razočarali.
Tako su u Španji, Turskoj, BiH, Poljskoj, Mađarskoj i Makedoniji do trofeja došli timovi u dramatičnim završnicama ’na jednu loptu’.
Najviše drame bilo je u Španiji gde je Real poenima Ljulja u poslednjoj sekundi stigao do trofeja savladavši najvećeg rivala Barselonu sa 77:76.
Madriđani su sada rekorderi u Španiji sa 24. trofeja u Kupu Kralja (Barsa ima jedan manje). U Mađarskoj je trofej osvojio Solnok pobedivši Šopron sa 70:68 uz odlično izdanje Vilija Vorena koji je imao 15 poena. Poraženi tim predvodio je Miloš Borisov sa 21 poenom i 12 skokova. Dramatično je bilo i u Turskoj gde je Pinar Karšijaka napravila veliki podvig pobedivši u dva dana Fenerbahče i Efes. U finalnom duelu Karšijaka je slavila sa 66:65 poenima Bobija Diksona sa linije slobodnih bacanja. Dikson je imao 19 poena, dok je Planinić ubacio 17 za Efes. U Makedoniji je do trofeja stigao MZT koji je u finalnom okršaju savladao Liriju sa 76:73 uz dva odlučujuća slobodna bacanja Todora Gečevskog koji je bio najefikasniji sa 16 poena. Ivan Marinković je takođe bio odličan sa 14 poena i 12 skokova. Triler je viđen i u Bosni i Hercegovini gde je Široki savladao Igokeu sa 77:76 poenima Džonatona Džounsa osam sekundi pre kraja. Džouns je imao 23 poena za pobednika, a Igokeu je predvodio Branko Jorović sa 20 poena. Slask i Turov igrali su finale Kupa u Poljskoj, a tim iz Vroclava je na kraju pobedio sa 90:87 u neizvesnoj penal završnici. Gabinski je ubacio 21 poen za pobednika, a Džej Pi Prins 20 za ekipu Turova. Drame nije bilo u Grčkoj gde je PAO lako slavio protiv Arisa sa 90:53, u Crnoj Gori je Budućnost razbila Sutjesku 83:57, Krka je u Sloveniji pobedila Olimpiju sa 83:70, a u Italiji je Sasari savladao Sijenu sa 80:73. Dramatična finala Kupova u Evropi: Srbija: Crvena zvezda - Mega Vizura 81:80 Španija: Real Madrid - Barselona 77:76 Turska: Pinar Karšijaka - Efes 66:65 Mađarska: Solnok - Šopron 70:68 Makedonija: MZT - Lirija 76:73 BiH: Široki - Igokea 77:76 Poljska: Slask - Turov 90:87
