> Izvor: B92
> Datum: sreda 12.02.2014.  
> Rubrika: sport_košarka
> Naslov: SPU17: Srbija sa Argentinom i Kinom
> Članak:

Juniorska košarkaška reprezentacija Srbije takmičiće se na Svetskom prvenstvu za dečake do 17 godina u grupi D sa Argentinom, Kinom i Egiptom.
U Dubaiju je održan žreb za Svetsko prvenstvo koje će se igrati u tom gradu od 8. do 16. avgusta.
Od drugih grupa najzanimljivija će biti grupa C u kojoj će nastupati Italija, Španija, Portoriko i domaćin, Ujedinjeni Arapski Emirati.
Ovo je veliko takmičenje za košarku na bliskom istoku, jer je ovo prvi put da se u toj regiji održava bilo kakvo Svetsko prvenstvo u košarci, makar ono bilo i za zvezde u nastajanju. Reprezentacija domaćina nikada nije učestvovala na ovom takmičenju, tako da je ovo jako bitan momenat za razvoj košarke u toj zemlji. "Drago mi je da možemo da učestvujemo u promociji ovog našeg divnog sporta u celoj regiji, a još je lepše to što prvi put učestvujemo na nekom velikom košarkaškom takmičenju", izjavio je Ismail Al Gargavi, predsednik košarkaške asocijacije Ujedinjenih Arapskih Emirata. U grupi B igraće Japan, Francuska, Kanada i Australija, dok će se u grupi A takmičiti Angola, Grčka, SAD i Filipini. Utakmice preliminarne faze održavaće se u Al Ahli i Al Vasl arenama, dok će završnica biti na programu u Hamdan Sport kompleksu.
