> Izvor: B92
> Datum: sreda 19.02.2014.  
> Rubrika: sport_košarka
> Naslov: EK: Zvezda izgubila, ide na Ritas
> Članak:

Košarkaši Crvene zvezde igraće protiv Lijetuvos Ritasa u osmini finala ovogodišnjeg Evrokupa.
Ekipa Dejana Radonjića izgubila je u poslednjem kolu grupne faze od Nižnog Novgoroda u Pioniru sa 78:74, pa je tako zauzela drugo mesto u L grupi sa skorom 4-2.
Crveno-beli odigrali su prilično lošu utakmicu pred 5.500 gledalaca u Pioniru, drugi put su izgubili od ruske ekipe, pa će treći i četvrti put ove sezone igrati protiv Lijetuvos Ritasa, ovoga puta u Evrokupu.
Dobra stvar po crveno-bele je što su oba meča protiv litvanske ekipe slavili, a loša je što će Ritas revanš igrati na svom parketu. Čarls Dženkins bio je najbolji u sastavu Zvezde sa 25 poena (9-13), DeMarkus Nelson dodao je 19 poena i 5 skokova, ali osim njih dvojice nije bilo raspoloženih igrača. Ekipu iz Rusije predvodio je Antonov sa 20 poena, a po 14 su ubacili Brezec i Ročesti. Ekipa Lijetuvos Ruitasa je do prve pozicije u P grupi stigla trijumfom protiv Cedevite u poslednjem kolu.
Tok meča: Radonjić je duel počeo u petorci Marjanović, Nelson, Blažič, Radenović, Simonović, ali je već nakon 60-ak sekundi Raško Katić zamenio Bobana Marjanovića, iz taktičkih razloga. Iako su gosti iz Rusije oslabljeni stigli u Beograd bez Dižona Tompsona i Luka Bebita, dobro su otvorili utakmicu, a nakon nekoliko minuta na parketu se našao i iskusni centar Primož Brezec. Nakon trojke Panina u 5. minutu imali su gosti +5 (13:8). Crveno-beli su se vratili na trenutak (13:12), ali nisu u prvoj deonici uspeli da dođu do svoje igre. Na drugoj strani, raspoložen je bio Brezec (7 poena u prvoj deonici), pa je Nižnij nakon 10 minuta imao sedam poena viška (23:16). Početkom druge deonice Brezec je ušao u verbalni duel sa Raškom Katićem i podgrejao atmosferu u Pioniru. Gosti iz Rusije su inače igrali prilično čvrsto, uz dosta kontakta, a takvu igru prihvatio je i domaćin u drugoj deonici. Crveno-beli su uspeli da sustignu rivala (27:27), a nakon trojke Nelsona minut i po kasnije i prestignu (33:31). Zanimljivo je da su obe ekipe u prvih 16 minuta šutirale slobodna bacanja bez promašaja (22-22). Ipak, ekipa Nižnog nije odustajala od svoje igre i uspela je da se održi do kraja poluvremena. Zvezda je najviše zahvaljujući Dženkinsu, Nelsonu i Marjanoviću na poluvremenu imala poen prednosti (41:40). Velika borba viđena je i u trećoj deonici. Ruski tim stekao je u 34. minutu šest poena viška (51:46), a Zvezda se brzo vratila iako je bila daleko od svoje igre. Crveno-beli kao da su glavama bili već na derbiju koji je na programu za vikend, gosti su igrali mnogo borbenije, ali nakon 30 minuta vodila je Zvezda (53:50) trojkom Simonovića u poslednjim trenucima. Gosti su igrali sa velikom željom da pobede, a Zvezda, iako je igrala slabo, uspevala je da uz pomoć navijača ostane u utakmici. Takav je bio ceo meč, pa je takva bila i poslednja deonica. Dejan Radonjić je u jednom trenutku na parket poslao Rebića i Tejića, gosti iz Rusije su pravili dosta problema igrom  Zvezdi koja je ipak preko Dženkinsa i Nelsona došla do prednosti tri minuta pre kraja (66:64). Usledila je neizvesna završnica u kojoj su se bolje snašli gosti. Sekund pre kraja odlučujuće poene postigao je Antonov i gosti su sasvim zasluženo slavili.
