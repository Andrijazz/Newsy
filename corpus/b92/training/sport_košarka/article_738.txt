> Izvor: B92
> Datum: sreda 19.02.2014.  
> Rubrika: sport_košarka
> Naslov: Nelson: Ritas lak? Dođavola, ne!
> Članak:

Plejmejker Crvene zvezde DeMarkus Nelson smatra da njegovom timu neće biti lako protiv Lijetuvos Ritasa u osmini finala Evrokupa i pored dve pobede u Evroligi
"Ljudi će naravno reći bolji ste, pobedili ste ih dva puta, razbili. Sigurno ćete dobiti. Dođavola, ne! Ritas je jak tim, opasan tim na nivou Evrolige. Kada smo igrali drugi put nisu se spremali za nas nego za derbi svoje lige. To nije utakmica koja treba da bude reper. Oni su po meni među najboljim timovima u Evropi", rekao je Nelson.
Crveno-beli su u sredu uveče poraženi u Pioniru 78.74 od Njižnjeg Novgoroda u poslednjem kolu Last 32 faze Evrokupa, pa su zauzeli drugo mesto u grupi. "Borili smo se, došli u poziciju da pobedimo, ali su oni sjajno šutirali. Moramo da im odamo poštovanje. Rotirali smo se dosta u odbrani, ali su nas razvlačili u uglovima, imali veoma visok procenat šuta, stalno su pogađali", rekao je Nelson. Zvezda je posle niza od devet pobeda u sada u seriji od dva poraza. "To je normalno, sezona je duga. To nije velika stvar. Mi želimo da dobijemo svaku utakmicu ali ovo je sport, uvek ima uspona i padova. U svakoj utakmici postoji šansa da izgubiš", rekao je plej Zvezde. Već za vikend crveno-bele očekuje važan meč, večiti derbi sa Partizanom koji bi mogao da odluči borbu za prvo mesto u regularnom delu ABA lige. "Ostalo je još dosta takmica ali je ova važna jer igramo protiv direktnog rivala za titulu. Oni su šampioni, važno je da ih dobijemo. Pobeda bi nam donela veću prednost, ali ne smemo da stvaramo sebi dodatni pritisak jer je to ipak jedna utakmica. Bićemo motivisani, svi će želeti da pruže maksimum. Umor nije važan faktor, svi u ovom delu sezone imaju problema sa tim, sa poredama, i sličnim stvarima. Samo treba da igramo svoju igru", istakao je Nelson. Iako često igra i više od 30 minuta po utakmici Nelson ističe da je spreman za to, da mu je to posao i da samo takvim pristupom igrača tim može da bude najbolji. "Tako sam se spremao tokom leta. Spremao sam telo da izdrži ovaj tempo igranja. Ovo je moj posao, vodim računa o tome, kada ležem i slične stvari. Ovo je moj tim, volim ga, to moramo da radimo i van terana da bi bilo najbolji. Važno je biti i mentalno svež, a kada si fizički jak onda si i mentalno", rekao je Amerikanac.
