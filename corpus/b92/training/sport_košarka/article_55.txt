> Izvor: B92
> Datum: subota 4.01.2014.  
> Rubrika: sport_košarka
> Naslov: EL: Spanulis očekivano MVP
> Članak:

Košarkaš Olimpijakosa Vasilis Spanulis poneo je titulu najkorisnijeg igrača prvog kola Top16 faze Evrolige.
Spanulis je u pobedi Pirejaca nad Fenerbahčeom sa 95:82 zabeležio jednu od najboljih partija u karijeri, sa 28 poena, pet skokova i devet asistencija, što mu je donelo indeks korisnosti 39.
Zanimljivo je da je to zvezdi Olimpijakosa najbolji indeks karijere, a samo jedan poen mu je falio da postavi novi lični rekord po broju postignutih poena na jednoj utakmici.
Drugi najkorisniji igrač kola bio je akter iste utakmice, ali u poraženoj ekipi, a to je Emir Preldžić, koji je postigao 17 poena i imao šest skokova i pet asistencija, odnosno indeks 28. Trojica igrača imala su isti indeks 26 na trećem mestu, a to su Janis Burusis iz Reala, igrač Makabija Riki Hikman i Viktor Hrijapa iz CSKA. Burusis je postigao 15 poena i imao deset skokova, uz samo dva promašaja u pobedi nad Partizanom sa 80:64. Hikman je predvodio Makabi u pobedi nad Galatasarajem sa 90:84 sa 24 poena, dok je Hrijapa bio impresivan u trijumfu nad Lokomotivom sa 84:77 posle produžetka sa 15 poena, uz šut 5-6 za tri poena, osam skokova i sedam asistencija.
Spanulis nije bio samo MVP prvog kola, već i najbolji strelac, pa je povećao svoj prosek po utakmici na 16,9 i sada je na drugom mestu, iza igrača Fenerbahčea Bojana Bogdanoviča sa 17,9 poena po utakmici. Najbolji skakač kola bio je košarkaš Partizana Žofri Lovernj sa 13 skokova u porazu od Reala, ali je podelio tu titulu sa Stefonom Lazmeom. Dimitris Dijamantidis je imao 11 asistencija u pobedi Panatinaikosa nad Amporio Armanijem, i sada ima prosek od 7,6 po utakmici. Erl Kolovej je imao četiri ukradene lopte i po tome je daleko ispred ostalih u prvom kolu, dok su Lazme i Ante Tomić iz Barselone imali po tri blokade.
