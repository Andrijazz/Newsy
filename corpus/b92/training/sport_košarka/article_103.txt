> Izvor: B92
> Datum: sreda 8.01.2014.  
> Rubrika: sport_košarka
> Naslov: Katić: Nije baš lako, kako se čini
> Članak:

Košarkaš Crvene zvezde Raško Katić rekao je da je njegova ekipa odigrala jako dobru utakmicu u pobedi nad Bilbaom u Evrokupu.
"Očekivali smo utakmicu sa manjim brojem poena, a primili smo ih dosta... Napadački smo odigrali jako i ispada da smo lagano dobili, ali nije to tako kao što izgleda. Bilbao je iskusna i dobra ekipa, ali smo uspeli da ih svedemo na igru koja nama odgovara", rekao je Katić.
Zvezda je u hali Pionir savladala Bilbao sa 105:87 u prvom kolu Grupe L, druge faze Evrokupa. Kapiten crveno-belih Marko Simonović rekoa je da Zvezda mora da nastavi da igra dobro u napadu, ali i da popravi odbranu. "Bilbao je vrhunska ekipa koja zna šta hoće i nije bilo lako. Uradili smo dobar posao time što smo dobili velikom razlikom. Idemo dalje, ovo ništa ne mora da znači, idemo korak po korak da nastavimo ovaj niz koji smo započeli", kazao je Simonović. Bek Jaka Blažič istakao je da je veoma bitno što je Zvezda ubedljivom pobedom počela takmičenje u Evrokupu. "U napadu smo igrali izvanredno, timski, svi su pogađali, što je jako dobro. Odigrali smo dobru utakmicu, ali ima dosta toga da se popravi", naveo je slovenački košarkaš. Zvezda će u narednom kolu sledeće srede gostovati ekipi Nižnji Novgorod.
