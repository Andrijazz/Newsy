> Izvor: B92
> Datum: subota 22.02.2014.  
> Rubrika: sport_košarka
> Naslov: DV: Politika aparthejda prema nama
> Članak:

Trener Partizan NIS Duško Vujošević rekao je pred meč sa Crvenom zvezdom da se protiv Partizana vodi politika aparthejda.
Vujošević je ponovio da je Partizan u teškoj finansijskoj situaciji, a za to je delom okrivio i marketing kluba.
"Više od Crvene zvezde brine me da li ćemo naći pare za put u Madrid. Svi znaju u kakvoj smo situaciji. Jedan broj ljudi vodi politiku aparthejda prema Partizanu, da se Partizan svede na pratioca i ikebanu Zvezdinih trijumfa", rekao je Vujošević.
On je objasnio da kada je rekao da se vodi politika aparthejda da je mislio na odluku suda u slučaju o stadionu fudbalskog kluba, u odnosu prema vaterpolu klubu Partizan i o prodaji prava jednoj televizijskoj kući za prenose fudbalskih utakmica Crvene zvezde. Na pitanje novinara da li će situacija sa predsednikom fudbalskog kluba Draganom Đurićem uticati i na košarkaški klub, on je rekao da je "mućenje vode bilo nečiji interes" i da ekipa mora da ima mir kako bi mogla da se takmiči u ligi. On je podsetio da je Đuriću u decembru ističe mandat i da će na redovnoj skupštini biti izabran novi predsednik. "Niko moju saglasnost neće dobiti, a da nije dobrovoljna, osim moje glave", dodao je Vujošević.
Govoreći o predstojećoj utakmici sa Zvezdom, Vujošević je rekao da crveno-beli kroz svoje nastupe pokazuju koliko je u njih uloženo. "To je ekipa koja igra čvrstu košaraku, na ivici faula i sa mnogo kontranapada. U taj tim je mnogo uloženo, a to pokazuju i utakmice u takmičenju u kojem učestvuju. Imaju kvalitetne individualce, Demarkusa Nelsona i Čarsla Dženkinsa, a to prate i ostali. Imaju veliki motiv da potvrde prvu poziciju na tabeli pred plej-of", rekao je Vujošević. "Utakmica je važna za oba tima kako bi zadržali šanse da se plasiraju na fajnal-for, ali i finale koje vodi u Evroligu sledeće sezone, što je interes ekipa sa ovih prostora. Posle problema sa povredama igrača počinjemo da konsolidujemo igru, to se videlo u delu utakmice sa Galatasarajem", dodao je on.
Trener aktuelnog šampiona Jadranske lige kazao je da će u timu biti Tarens Kinzi i Aleksandar Pavlović. "Prilagođavanje povređenih i novih igrača je komplikovan posao i novi mehanizmi treba da se stvore kroz utakmice. Nadam se da ćemo pokazati dobru sliku i snagu našeg tima", rekao je Vujošević. Košarkaš crno-belis Tarens Kinzi rekao je da nema tremu pred utakmicu. "Očekuje nas vrlo teška utakmica, svi znaju da je to derbi i šta nas čeka. Dobro smo se pripremili, imamo i večeras trening, a pobediće tim koji bude igrao jače. Nemam tremu što ćemo igrati pred njihovim navijačima, u karijeri sam igrao važnije utakmice". Košarkaši Partizana u nedelju od 20.00 u hali Pionir gostuju Crvenoj zvezdi u 21. kolu Jadranske lige. Zvezda je prva na tabeli sa 16 pobeda i četiri poraza, dok je Partizan treći sa skorom 14/6.
