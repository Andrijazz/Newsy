> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Mirotić: Najbolja publika u Evropi
> Članak:

Košarkaš Real Madrida Nikola Mirotić rekao je da je njegova ekipa odigrala odličnoprotiv Partizana i da je važno što je Top 16 fazu Evrolige počela pobedom.
"Bila je sjajna utakmica, bila je lepota igrati pred ovolikom publikom. Mislim da smo odigrali kompletnu utakmicu. Znali smo da neće biti lako, da će se Partizan boriti do kraja, tako je i bilo. Jako smo zadovoljni. Čestitam Partizanu na sjajnoj utakmici, a mi idemo dalje. Jako je važno početi Top 16 fazu pobedom", rekao je Mirotić.
Košarkaši Partizana izgubili su od Reala sa 80:64 u prvom kolu Grupe F Top 16 faze Evrolige. Mirotić je kazao da će njegova ekipa, koja je vezala 26 utakmica bez poraza, pokušati da nastavi u istom ritmu. "Trudićemo se da nastavimo sa ovakvim igrama, imamo 12 odličnih igrača, svi igramo dobro, nemamo povreda, svi su gladni minuta, daju sve od sebe. Znamo da dolaze sve teže utakmice i moramo biti spremni i na poraze", kazao je on. Košarkaš poreklom iz Crne Gore je dodao da je večeras prvi put igrao u Areni i pohvalio je navijače crno-belih. "Ovo je prvi put da igram u Areni, jednom sam igrao u Pioniru, stvarno je divan osećaj. Ovo je najbolja publika u Evropi", rekao je Mirotić.
Serhio Rodriges, koji je uz Rudija Fernandesa bio najefikasniji u Realu, rekao je da je njegova ekipa odigrala dobru utakmicu. "Igrali smo dobro, veoma ozbiljno od početka do kraja. Publika je neverovatna, znalii smo se da će biti teška utakmica. Igramo dobro, imamo dosta samopouzdanja, srećni smo tu gde smo, ali je dalek put do kraja", rekao je Rodriges. Rodriges je kazao da crno-beli imaju mnogo talenta. "Dosta su talentovani, igraju na visokom nivou, odlično je videti kako se bore za klub", kazao je Rodriges. Rudi Fernandes je rekao da Real Madrid mora što pre da zaboravi ovu pobedu. "Težak je raspored, ali moramo da ostanemo zdravi i da igramo na visokom nivou svaku utakmicu. Ne znam da li smo najbolji u Evropi, srećni smo sa ovih 26 pobeda u nizu, ali ovu utakmicu sad moramo da zaboravimo, moramo da napredujemo u svakoj utakmici", naveo je Fernandes. Madriđani će u sledećem kolu Evrolige dočekati Galatasaraj.
