> Izvor: B92
> Datum: utorak 28.01.2014.  
> Rubrika: sport_košarka
> Naslov: Durent razbio i Hokse, Raduljica 11
> Članak:

Oklahoma Siti nastavlja sa sjajnim igrama, a u pobedi nad Atlanta Hoksima 111:109 Kevin Durent ubacio je 41 poen, uključujući i koš za pobedu.
U porazu Milvokija od Klipersa 114:86 Miroslav Raduljica imao je 11 poena i 6 skokova za 23 minuta na parketu, a Nikola Peković je zbog povrede Ahilove tetive odigrao samo šest minuta u pobedi Minesote nad Čikagom 95:86.
Finiks je bio bolji od Filadelfije u gostima 124:113, a Toronto je pogotkom Patrika Patersona na šest sekundi do kraja prekinuo sjajan niz Bruklina za pobedu 104:103. U preostalom meču dana Juta je savladala desetkovani Sakramento 106:99. Oklahoma je gubila od Atlante sa 14 poena razlike u drugom poluvremenu, ali je predvođena Durentom uspela da preokrene i upiše osmu uzastopnu pobedu. Durent je iz igre šutirao 15-25, a uz 41 poena imao je i 4 skoka i 5 asistencija. Odigrao je sa mnogo emocija poslednju četvrtinu i ubacio je 13 poena, uključujući koš za pobede na 1,5 sekundu do kraja. Redži Džekson imao je 18 poena i 5 asistencija, Džeremi Lemb dodao je 14 poena, a Hokse je na drugoj strani predvodio Pol Milsap sa 23 poena i 8 skokova. Atlanta je bez povređenih Tiga i Antića, a istakli su se Skot sa 16 poena, kao i Kerol i Mek sa po 15. Minesota je prekinula niz od sedam poraza, a najbolji u pobedi nad Čikagom bio je Kevin Lav sa 31 poenom (8-17 iz igre, 14-14 penali) i 8 skokova, Roni Turijaf je sa 14 poena nadomestio odsustvo Pekovića (igrao samo šest minuta zbog povrede), a Badindžer je upisao 12 poena. Za Bulse, koji su igrali i bez bolesnog centra Žoakima Noe, Karlos Buzer upisao je 20 poena i 14 skokova, a Di Džej Ogustin imao je 19 poena i 6 asistencija. Dvonedeljnu turneju po gostovanjima Klipersi su zaključili ubedljivom pobedom u Milvokiju - najbolji je bio Džamal Kraford sa 25 poena, Blejk Grifin dao je 20 poena, a De Andre Džordan imao je 8 poena i 18 skokova. Ersan Iljasova predvodio je Bakse sa 16 poena i 8 skokova, 14 poena dao je Midlton, a naš Miroslav Raduljica upisao je 11 poena (4-6 iz igre za 23 min), 6 skokova i po asistenciju i rampu. Netsi su doživeli tek drugi poraz u poslednjih 12 mečeva, a za to je krivac pobednički koš Patersona, koji je duel okončao sa 15 poena. Kod Reptorsa su još zapaženi bili sjajni Kajl Lauri sa 31 poenom, 5 skokova i 7 asistencija, Valančunas je zabeležio 20 poena i 13 skokova, a Terens Ros je posle partije karijere (51p) sada ostao ne 10 poena. Pol Pirs postigao je 33 poena za Bruklin, Andrej Bleč ubacio je 20, a Džo Džonson 12. Mirza Teletović dao je 6 poena (2-6 iz igre za 17 min), uz 2 izgubljene lopte. Džerald Grin sa 30 i Goran Dragić sa 24 poena vodili su Finiks do trijumfa nad Filadelfijom, dok je za Sikserse Majkl Karter-Vilijams imao 22 poena i 11 asistencija, a Jang i Tarner po 21 poen. Kingsi su bez Geja i Kazinsa izgubili i od Jute, za koju je Fejvors imao 17 poena i 12 skokova. Kod Sakramenta je najefikasniji bio Džejson Tompson sa 19 poena. NBA, rezultati: Filadelfija - Finiks 113:124 Bruklin - Toronto 103:104 Čikago - Minesota 86:95 Milvoki - LA Klipers 86:114 Oklahoma Siti - Atlanta 111:109 Juta - Sakramento 106:99
