> Izvor: B92
> Datum: petak 7.02.2014.  
> Rubrika: sport_košarka
> Naslov: DV: Pavlović? Situacija otvorena
> Članak:

Trener Partizana Duško Vujošević rekao je da je situacija oko dolaska Saše Pavlovića u redove ‘crno-belih’ i dalje otvorena.
Poslednjih dana činilo se da je Pavlović dolazak gotova stvar, ali pošto on nije bio sa 'crno-belima' u hali “Pionir” u petak uveče, na meču četvrtfinala Kupa Radivoja Koraća između Partizana i FMP-a činilo se da dogovor nije postignut.
Podsetimo, Vujošević je na konferenciji za medije pred početak Kupa rekao da će se sve znati u petak ako Pavlović bude sa timom u "Pioniru" i da će to značiti da je dogovor postignut. "On je našu obazrivost shvatio kao neko nepoverenje, da dođe tu da pomogne koliko može. Nisam čovek koji kaže, pa... Situacija tu je krajnje otvorena", rekao je Vujošević neposredno posle meča. Tokom večeri pojavila se informacija da je posle četvrtfinala Kupa, Pavlović postigao dogovor sa Partizanom. Partizan je učešće u Kupu završio već u četvrtfinalu, pošto je bolji od njega posle produžetka bio FMP sa 95:89.
