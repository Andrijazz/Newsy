> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Mega sa Cibosima za sebe i Srbiju
> Članak:

Košarkaši Mega Vizure dočekuju od 20.45h u Smederevu Cibonu u poslednjem meču 20. kola regionalne ABA lige.
Ekipa Dejana Milojevića bi eventualnom pobedom napravila veliki korak ka opstanku u ABA ligi, a ovaj duel je važan i za nacionalni koeficijent.
Mega ima skor 7-12 na 11. mestu na tabeli i samo dve pobede više od poslednjeplasiranog Zadra. Trener Dejan Milojević očekuje da njegov tim pokaže da sjajno izdanje iz finala Kupa Radivoja Koraća nije bilo slučajno.
"Očekuje nas izuzetno težak meč, sa ekipom koja je u velikom naletu, sa dugačkim nizom pobeda i probuđenom atmosferom u klubu i gradu. Protivnički tim je veoma dobar, predvođen najboljim mladim igračem Evrope, Dariom Šarićem i izvesno budućom NBA zvezdom. Mi ćemo probati da iskoristimo atmosferu u timu koja je sjajna nakon odličnih partija na Kupu Srbije, kao i kraću klupu Cibone na spoljnim pozicijama. Želimo da pokažemo da bljesak protiv Crvene zvezde u finalu Kupa Srbije, nije trenutan, već realan domet, ovog mladog tima", rekao je Dejan Milojević, šef stručnog štaba Mega Vizure. Milojević je pozvao navijače da dođu u što većem broju. Ulaz na ovaj meč će biti slobodan. "Ono što bih posebno želeo da istaknem je važnost ovog meča s obzirom da bi nam eventualni trijumf garantovao opstanak u ABA ligi. Zato bih iskoristio ovu priliku da pozovem navijače da dođu i pomognu nam da ostvarimo pobedu", rekao je Dejan Milojević. Ekipa Cibone se bori za plasman na završni turnir. Trenutno je je četvrta sa skoromk 13-6, a ukoliko ostvari pobedu, pobeći će petoplasiranoj Budućnosti na dve pobede više. "Mega Vizura je mlada ekipa s talentovanim igračima. Osim Varde sve su to momci godišta 94. U Zagrebu smo ih dobili uz puno sreće. U odličnoj su formi i Kup u Srbiji odlično su odradili izgubivši praktično na jednu loptu od Zvezde. Čini mi se da bi, da su imali nekog iskusnijeg igrača na bekovskim pozicijama, vrlo verovatno uzeli trofej. Čeka nas zahtevna utakmica i moraćemo se dobro spremiti", rekao je trener Cibone Slaven Rimac. Srbija trenutno ima 0,25 bodova više od Hrvatske u nacionalnom koeficijentu, pa će ovaj duel i sa te strane biti izuzetno važan.
