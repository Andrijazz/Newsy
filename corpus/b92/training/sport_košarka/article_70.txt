> Izvor: B92
> Datum: nedelja 5.01.2014.  
> Rubrika: sport_košarka
> Naslov: KKCZ: Na Bilbao za 700 dinara
> Članak:

Košarkaški klub Crvena zvezda Telekom objavio je da će se ulaznice za meč sa Bilbaom u prvom kolu druge faze Evrokupa naći u prodaji u ponedeljak.
Duel između ’crveno-belih’ i španskog kluba na programu je u sredu od 19.15, a moći ćete da ga pratite i u direktnom prenosu na televiziji B92.
Karte za tribine koštaju 700, a za parter 1200 dinara. Za plavu i belu ložu neophodno je izdvojiti 2.000 dinara, dok mesta u loži koštaju 2.500 dinara. Cena ulaznica za počasna mesta, uz teren iznosi 5.000 dinara.
Ulaznice za taj meč biće u prodaji od ponedeljka na svim prodajnim mestima Eventima, osim u knjižarama Delfi, do 18 časova. Na prvi dan Božića blagajne Eventima neće raditi, a u sredu u poslovnicima Eventima karte će moći da se kupe od 10 časova. Ukoliko se sve ulaznice ne rasprodaju one će moći da se kupe i na blagajni "Pionira" od 17 sati pa sve do početka meča. "S obzirom na brojne novčane kazne kojima su  bili sankcionisani u Evrokupu prošle sezone kao i u Evroligi ove takmičarske godine, KK Crvena zvezda apeluje na sve navijače da na meču sa Balibaom navijaju fer i sportski, bez ubacivanja bilo kakvih predmeta na teren, upotrebe lasera ili pirotehničkih sredstava. U suprotnom klub će snositi oštre sankcije kao što su igranje pred praznim tribinama, oduzimanje bodova ili isključenje iz takmičenja. Takav eventualni epilog naneo bi nemerljivu štetu klubu i zato još jednom pozivamo sve navijače da navijaju sportski i da se suzdrže od izazivanja bilo kakvih incidenata", stoji u saopštenju Zvezde.
