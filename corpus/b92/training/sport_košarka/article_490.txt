> Izvor: B92
> Datum: subota 1.02.2014.  
> Rubrika: sport_košarka
> Naslov: 'Jugosloveni' dobili duel u Pioniru
> Članak:

Košarkaški veterani nekadašnjih selekcija SSSR-a i Jugoslavije odigrali su u hali Pionir revijalni meč i podsetili se na veliko rivalstvo dve škole košarke.
Trijumf su odneli bivši jugoslovenski reprezentativci, odnosno ekipa Zapada koja je slavila sa 95:90 protiv Istoka.
Ovaj meč organizovan je povodom početka regionalne studentske lige, koji je zakazan za 22. februar.
Oko 2.000 gledalaca moglo je da uživa u majstorima Aleksandra Volkova, Nikolaja Derjugina, Sergeja Panova, Zahara Pašutina, Dina Radje, Srecka Jarića, Nebojše Zorkića, Milenka Topića, Radisava Ćurčića i drugih. Ekipe su kao selektori predvodili Ranko Žeravica i Mirko Novosel, odnosno legendarni Stanislav Jerjomin. Takodje, na klupi Zapada bili su i Dejan Tomašević, Predrag Danilović, Damir Šolman, Ratko Tvrdić, kao i Petar Skansi koji je izveo početno podbacivanje. Za najkorisnijeg igrača utakmice proglašen je Dino Rađa sa 21 poenom. "Ovo je predivna manifestacija da se ne samo prisetimo starih dana već i promovišemo početak regionalne košarkaške lige. Cilj ovog takmičenja je da se mladi bave sportom, vode računa o svom zdravlju. Nadam se da će se priključiti BiH i Makedonija i da će se proširiti na školski nivo", rekao je ministar omladine i sporta u vladi Srbije Vanja Udovičić.
