> Izvor: B92
> Datum: subota 25.01.2014.  
> Rubrika: sport_košarka
> Naslov: ABA: Tri srpska tima u subotu
> Članak:

Ovog vikenda na programu je 18. kolo regionalne košarkaške lige, a u subotu na teren izlaze Crvena zvezda Telekom, Radnički i Mega Vizura.
Lideri na tabeli, izabranici trenera Dejana Radonjića putuju u Mađarsku, na gostovanje Solnoku, dok igrače Radničkog očekuje duel sa Olimpijom u Ljubljani.
Treći srpski tim, ekipa Mega Vizure na svom parketu dočekuje Zadar u želji da prekine niz poraza i obezbedi opstanak u ligi. Branilac titule Partizan u ponedeljak igra svoj duel sa ekipom MZT.
"Crveno-beli" su prvoplasirani sa 14 pobeda i svega tri poraza, a uz to imaju i najbolju koš razliku u ligi (217). U duel sa Solnokom ulaze nakon ubedljivog trijumfa nad Olimpijom u prošlom kolu ABA lige, kao i Panioniosom u Evrokupu. Bez obzira na trenutnu dobru formu pred Crvenom zvezdom Telekom je težak duel, s obzirom da je mađarski tim veoma neugodan na svom terenu, te je svih pet pobeda u ovoj sezoni zabeležio kao domaćin. Košarkaš "crveno-belih" Jaka Blažič naveo je da ekipa mora da bude oprezna i da posebnu pažnju obrati na Vilija Vorena. Igrači Radničkog doživeli su težak poraz na gostovanju Strazburu u Evrokupu, iako su minut pre kraja bili u prednosti. Pored toga, trenera Miroslava Nikolića brine atmosfera u timu, nakon sukoba Kalinića i Birčevića, ali treba shvatiti da se to dogodilo u žaru borbe i zbog velike želje da se ostvari pobeda. Jedan od najboljih šutera u ekipi, bek Dušan Mlađan istakao je da tim treba da se sabere i da deluje jedinstveno. U velikim problemima je i ekipa Mega Vizure, nanizala je pet poraza što može da je dovede u veoma lošu situaciju ukoliko ne prekine lošu seriju, a prilika za povratak u pobednički ritam je vise nego dobra, pošto ekipa Zadra ne može da se pohvali dobrim rezultatima u poslednje vreme. Trener Smederevaca Dejan Milojević istakao je da bi eventualnom pobedom ekipa obezbedila opstanak u ligi. Parovi 18. kola ABA lige Subota 16.00 Olimpija - Radnički 17.00 Solnok - Crvena zvezda Telekom 19.00 Mega Vizura - Zadar 19.00 Cedevita - Cibona 20.00 Igokea - Krka 21.00 Budućnost - Široki Ponedeljak 20.30 Partizan - MZT Tabela 1. Crvena zvezda Telekom 14-3 2. Partizan NIS 13-4 3. Cedevita 13-4 4. Cibona 11-6 5. Budućnost 11-6 6. Igokea 9-8 7. MZT 7-10 8. Krka 7-10 9. Radnički 7-10 10. Olimpija 6-11 11. Mega Vizura 6-11 12. Široki 5-12 13. Solnok 5-12 14. Zadar 5-12
