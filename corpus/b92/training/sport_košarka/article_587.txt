> Izvor: B92
> Datum: petak 7.02.2014.  
> Rubrika: sport_košarka
> Naslov: Kup: Fener ispao, Savan u finalu
> Članak:

Košarkaši Fenerbahčea našeg Željka Obradovića nisu uspeli da se plasiraju u finale turskog Kupa, pošto su poraženi od Pinar Karšijake u polufinalu.
Fenerbahče, koji je oslabljen povredama glavnih igrača, izgubio je rezultatom 82:73.
Najefikasniji u pobedničkoj ekipi bio je Džavad Vilijams koji je postigao 16 poena uz tri skoka, Esteban Batista je imao poen manje, ali i šest skokova i tri asistencije, dok je Bariš Heršek uz isto toliko poena uhvatio pet lopti.
U dresu Fenera Emir Preldžić je ubacio 15 poena, uhvatio četiri skoka i podelio tri asistencije, dok su Kleiza i Bogdanović dodali po 13 poena. Srpski reprezentativac Nemanja Bjelica je za 22 minuta na parketu zabeležio 12 poena i tri skoka. Drugi finalista je Anadolu Efes, koji je bio bolji od Galatasaraja sa 69:64. Duško Savanović je postigao 10 poena, baš kao i Vasileidadis, a najefikasniji bili su Lukas sa 16 i Gonlum sa 13 poena. Galatasaraju nije bio dovoljan ni fenomenalni Karlos Arojo koji je dao 30 poena. Osim Aroja, jedini raspoloženi igrač domaćih bio je Zoran Erceg sa 15 poena i tri skoka.
