> Izvor: B92
> Datum: petak 3.01.2014.  
> Rubrika: sport_košarka
> Naslov: "Da uvedemo Partizan u naš ritam"
> Članak:

Trener košarkaša Mega Vizure Dejan Milojević rekao je da je Partizan favorit u predstojećoj utakmici u ABA ligi, ali da će njegova ekipa pokušati da pobedi.
"Dolazi nam Partizan koji je jedan od favorita za osvajanje lige i favorit je u ovoj utakmici. Međutim, verujem da moja ekipa može da igra protiv svakoga, da će dati sve od sebe i da će, ako se ukaže prilika i pobediti", rekao je Milojević.
Utakmica 15. kola između Mega Vizure i Partizana igra se u ponedeljak od 18 sati u Smederevu. Posle 14 utakmica Partizan je drugi na tabeli sa 10 pobeda i četiri poraza, a Mega je osma sa šest pobeda i osam poraza. "Mi na domaćem terenu igramo izuzetno dobro, probaćemo da uvedemo Partizan u brzi ritam jer smo ekipa koja voli da igra na veliki broj poena i na veliki broj napada. Ako uvedemo Partizan u taj ritam imaćemo veće šanse da pobedimo", rekao je Milojević, koji je u okviru našeg Novogodišnjeg paketića dao intervju za B92, baš kao I Nenad Miljenović. Partizan je izgubio od Real Madrida u prvoj utakmici F grupe u top 16 fazi Evrolige (80:63), ali je Milojević rekao da njegova ekipa neće računati na umor crno-belih. "Ne znam zašto se apostrofira umor Partizana. To je ekipa koja je izuzetno spremna i koja je navikla da igra dva puta nedeljno. Govorim to iz ličnog iskustva, apsolutno mi nikada nije bio problem da igram dva puta nedeljno", rekao je on. Trener Mege dodao je da će Partizanu svakako na klupi nedostajati prvi trener Duško Vujošević i poželeo mu je da se što pre oporavi. Vujošević odsustvuje zbog problema sa bubrezima, prouzrokovanih dijabetesom. "Želim mom prijatelju da se što pre oporavi i da što pre počne da vodi tim. Čuli smo se pre nekoliko dana i verovatno neće voditi Partizan protiv Mege. To je veliki hendikep za tim, ali Gašić je verovatno jedan od najboljih pomoćnih trenera u ligi i čovek sa takvim iskustvom može da odmeni Duleta na pravi način", rekao je on. Košarkaš Mege Pavle Reljić rekao je da će njegova ekipa u utakmicu protiv Partizana ući kao i u svaku drugu, da pobedi. "Dolazi nam Partizan posle dva vezana poraza, ali nismo u krizi jer smo te utakmice dobro odigrali. Ne treba pretiti Partizanu, ali mi u svaku utakmicu ulazimo da pobedimo, a tako će biti i u ovoj", rekao je Reljić.
