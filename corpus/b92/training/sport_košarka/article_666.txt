> Izvor: B92
> Datum: četvrtak 13.02.2014.  
> Rubrika: sport_košarka
> Naslov: Vujošević: Izlazimo korak po korak
> Članak:

Trener Partizana Duško Vujošević rekao je da poraz od Žalgirisa nije iznenađenje zbog situacije u kojoj je njegov tim.
Crno-beli su ubedljivo poraženi u Kaunasu sa 89:77, što je šesti poraz srpskog šampiona u nizu u svim takmičenjima, a peti u šest mečeva u Top 16 Evrolige.
"Pobeda Žalgirisa nije iznenađenje protiv ovakvog našeg sastava. Moramo iz ove situacije korak po korak da izlazimo. Nama je veoma bitna utakmica u nedelju sa Širokim, gde će biti i prezentacija Pavlovića", rekao je Vujošević.
Partizan je solidno odigrao veći deo meča u Litvaniji, ali nije imao rešenja za sjajan šut Žalgirisa koji je u prvom poluvremenu imao tek 5-6 promašaja iz igre. "Ono čime nisam zadovoljan je to što su oni čvršće, tvrđe ušli u utakmicu u svim segmentima, u skoku u napadu, u čvrstini odbrane. Oni su dobra ekipa na svom terenu", rekao je Vujošević koji je podsetio na povrede Vestermana, Milosavljevića i Kinzija, te pozvao navijače da pomognu timu u nedelju.
