> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Selektor Đorđević iz Jezera u Arenu
> Članak:

Novi selektor košarkaške reprezentacije Srbije Aleksandar Đorđević pratio je u sredu veče meč Radničkog protiv Albe u Kragujevcu i najavio prisustvo u Areni.
Đorđević je krajem 2013. imenovan za naslednika Dušana Ivkovića, a već je počeo da prati potencijalne kandidate.
"Takav je plan sačinjen i ove nedelje gledaću naše predstavnike na evropskoj sceni, pa i neke treninge naših jadranskih ligaša. To i jeste moj posao. Dakle, pratim kandidate za reprezentaciju, pratim igrače i gledam mečeve", rekao je Đorđević.
Đorđević je ujedno u Kragujevcu iskoristio šansu da razgovara sa trenerom Radničkog Miroslavom Nikolićem, koji će mu biti pomoćnik u na klupi reprezentacije. "I to je jedan od razloga što sam došao u Kragujevac. Od njega očekujem veliku pomoć. Uz njegovo iskustvo i veliko košarkaško znanje, koje treba da prospe bezrezervno na sto svima nama, verujem da će se ispuniti moja očekivanja. On je uvek radio tako i ne sumnjam da će tako da bude i sada", istakao je Đorđević za "Večernje novosti". S obzirom na njegovu izjavu, može se očekivati prisustvo selektora i na duelu Partizana NIS i CSKA u Top 16 fazi Evrolige u petak u Kombank Areni.
