> Izvor: B92
> Datum: utorak 4.02.2014.  
> Rubrika: sport_košarka
> Naslov: Savanović: Idemo korak po korak
> Članak:

Srpski košarkaš Duško Savanović izjavio je za Sport da žreb za Svetsko prvenstvo nije bio naklonjen nacionalnom timu, ali da niko ne gubi nadu.
Srbija će u Španiji igrati u A grupi sa ekipom domaćina, Francuskom, Brazilom, Egiptom i Iranom.
“Ovo je verovatno najteža grupa na SP. Jako je teško kada za rivale u grupi dobiješ aktuelne šampione i vicešampione Evrope, Francuze i domaćine Špance”, kaže Savanović u razgovoru za Sport.
"Doduše, malo je nezahvalno i rano davati bilo kakve procene, treba prvo da vidimo ko će da igra, u kojim sastavima, kakvoj formi i sa kakvim ambicijama. Sve je moguće, mada je činjenica da nismo imali sreće sa žrebom. U svakom slučaju, treba da dokažemo da nam je mesto na Svetskom kupu i zato ćemo se boriti." U grupi su i manje zvučna imena Irana i Egipta. "Sigurno da su to, barem po košarkaškom renomeu, slabiji protivnici, ali sve ostale utakmice će nam biti "na krv i nož". Valjda će i Iran i Egipat, po Marfijevom zakonu, nekoga da iznenade, a verujem da to nećemo biti mi. Moramo, kao jedna od četiri prvoplasirane reprezentacije u grupi, u osminu finala, a onda korak po korak, pa šta nam Bog da." Mnogo toga će zavisiti i od sastava najbolje selekcije Srbije. "Nadam se da ćemo u Španiji biti u najjačem sastavu, da će svi momci koji budu pozvani na spisak Aleksandra Đorđevića biti zdravi i da će ekipa za koju se novi selektor opredeli dostojno braniti boje naše zemlje", rekao je Duško Savanović, prvotimac Anadolu Efesa. Prvenstvo sveta za košarkaše biće održano u Španiji od 30. avgusta do 14. septembra.
