> Izvor: B92
> Datum: nedelja 19.01.2014.  
> Rubrika: sport_košarka
> Naslov: Rodman na lečenju od alkohola
> Članak:

Bivši američki košarkaš Denis Rodman (52) prijavio se u centar za lečenje alkoholizma, prema rečima njegovog agenta Darena Prinsa.
Prins nije otkrio informacije o kom centru se radi, niti koliko će dugo Rodman ostati u njemu.
Rodman se nedavno vratio u SAD, sa poslednjeg puta u Severnu Koreju.
On se izvinio zbog tamošnjih komentara o pritvorenom američkom misionaru za koga je rekao da možda zaslužuje svoju kaznu i dodao je da je bio pijan i pod pritiskom zbog organizacije egzibicionog košarkaškog meča u Severnoj Koreji, povodom rođendana njenog lidera, a njegovog prijatelja Kim Džong Una. Rodman je na početku prijateljskog meča čak otpevao pesmu "Srećan rodjendan" za Kima. Činjenica da nije pokušao da iskoristi svoj uticaj na Kima da obezbedi oslobađanje američkog misionara Keneta Bee, koji ima zdravstvenih problema i nalazi se u severnokorejskom zatvoru po optužbama za antidržavne radnje, izložila ga je velikim kritikama kod kuće. "Ono što je potencijalno bilo veliki istorijski događaj, pretvorilo se za sve u noćnu moru. Denis Rodman se iz Severne Koreje vratio u prilično lošem emotivnom stanju. Pritisak na njega da bude kombinacija supermenske političke figure i onog koji će da popravi stvari, nadjačao ga je", izjavio je Prins. Dodao je još da je Rodmana sramota, da je tužan i da se kaje zbog gneva koji su njegove reči izazvale Rodman je sa Detroit Pistonsima i Čikago Bulsima osvojio pet NBA šampionata i bio je jedan od najboljih skakača i odbrambenih igrača lige, sa prilično živopisnom ličnošću. U 14-godišnjoj karijeri u NBA igrao je za Detroit, Čikago, San Antonio, Los Andjeles Lejkerse i Dalas. Izabran je 2011. u košarkašku Kuću slavnih.
