> Izvor: B92
> Datum: petak 7.02.2014.  
> Rubrika: sport_košarka
> Naslov: Kari razbio Bulse, pobeda Netsa
> Članak:

Bruklin je na svom terenu savladao San Antonio 103:89, dok je Golden Stejt takođe kod kuće bio bolji od Čikaga 102:87 u mečevima NBA lige.
Voriorsi su na krilina 34 poena Stefa Karija nadoknadili zaostatak od 16 poena i stigli do 30. pobede, a naš Nemanja Nedović nije ulazio u igru.
San Antonio bez Dankana, Đinobilija i Parkera nije mogao da iznenadi Bruklin, koji je do 22. trijumfa ove sezone vodio Alan Anderson sa 22 poena.
Kari i Klej Tompson odličnim partijama nadomestili su hendikep Voriorsa u reketu, pošto nisu igrali Bogut i Li. Osim 34 poena (13-19 iz igre), Kari je upisao i 9 asistencija, dok je Tompson imao 22 poena (8-16 iz igre). Barns i Kraford dali su po 11 poena, a dobar je bio i Andre Iguadala sa 7 poena, 8 skokova i 6 asistencija. U meču u kojem je njegov tim šutirao 50% za tri poena (11-22) trener Mark Džekson postao je šesti u istoriji Voriorsa sa barem 100 pobeda, a njegov Golden Stejt sada je šesti na Zapadu sa skorom 30-20. Bulsi, koji su šesti u istočnoj konferenciji sa skorom 24-25, igrali su bez povređenog Buzera, a Tadž Gipson bio je najbolji sa 26 poena (9-23 iz igre), 13 skokova i 4 asistencije. Istakli su se i Kirk Hajnrih sa 15 poena, kao i Džimi Batler sa 14 poena i 9 skokova. Posle dva produžetka u meču sa Vašingtonom, trener Greg Popović odmarao je Tima Dankana, a i ostali igrači bili su umorni, pa je pad u drugom poluvremenu bio logičan i Bruklin je zasluženo stigao do trijumfa. Netse, koji su sedmi na Istoku sa skorom 22-25, predvodio je Anderson sa 22 poena (9-15 iz igre), Deron Vilijams upisao je 16 poena i 8 asistencija, Pol Pirs dao je 12 poena, a Mirza Teletović imao je 8 poena (4-11 iz igre), 7 skokova i 2 asistencije za 22 minuta na parketu. Sparsi su sa skorom 36-14 drugi na Zapadu, tako da su sebi mogli da priušte ovaj poraz, a najefikasniji je bio Kori Džozef sa 18 poena. Deni Grin imao je 17 poena i 8 skokova, a Pet Mils upisao je 16 poena. Rezultati: Bruklin - San Antonio 103:89 Golden Stejt - Čikago 102:87
