> Izvor: B92
> Datum: sreda 19.02.2014.  
> Rubrika: sport_košarka
> Naslov: Saša: Radnički kao rukometni tim
> Članak:

Košarkaši Radničkog igraju od 20h u Berlinu odlučujući duel za plasman u osminu finala Evrokupa.
Prepreka ekipi Miroslava Nikolića u poslednjem kolu druge faze je Alba, koju sa klupe predvodi srpski stručnjak Saša Obradović.
Alba je već prošla dalje, ali nekadašnji igrač Crvene zvezde kaže da neće biti povlastica za njegove sunarodnike.
"Normalno je da želimo da završimo ovu fazu pobedom kod kuće, ali neće biti lako jer je Radnički u veoma dobroj formi. Oni poznaju košarku, znaju da prepoznaju određene situacije na terenu i svi, čak i njihovi visoki igrači, dobro šutiraju. Na taj način šire igru kao rukometni tim i otvaraju reket. A kada imaju svoj dan, veoma je teško pobediti ih. Ključ njihove igre i naša glavna meta je Marko Marinović. On je njihov glavni kreator, a sada je mnogo zreliji nego pre nekoliko godina, kada je igrao za Albu. Sada se bolje snalazi u određenim siuacijama i bolje koristi ostale igrače", rekao je Obrqadović pred ovaj duel. U prvoj utakmici u Kragujevcu Alba je posle produžetka slavila sa 85:75.
