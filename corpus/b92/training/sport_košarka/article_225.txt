> Izvor: B92
> Datum: petak 17.01.2014.  
> Rubrika: sport_košarka
> Naslov: DV: Čarobnjaštvo je težak zanat
> Članak:

Trener Partizana Duško Vujošević rekao je da njegova ekipa nastavlja da pravi čuda i pored velikih problema sa kojima se suočava.
’Crno-beli’ su u petak savladali moskovsku ekipu sa 73:72 i tako došli do prve pobede u Top 16 fazi Evrolige.
"Jako sam zadovoljan i presrećan. Ne treba da naglašavamo koliko je CSKA veliki klub i veliki tim. Počev od budžeta od 60 miliona evra pa do svega ostalog. Moram da pohvalim naše momke koji nastavljaju da prave čuda, pored svih problema. Račun je bio blokiran, plus povrede Vestermana i Bertansa, mali budžet zbog kojeg su male stipendije", rekao je Vujošević. Trener Partizana rekao je da njegovoj ekipi nije smetala takozvana igra velikih brojeva. "U pitanju je bila igra velikih brojeva, ali bi onda posle 11 puta neko trebalo da bude šampion. Dvorana je bila skoro puna i navijanje je bilo odlično, ali uz neko objektivnije izveštavanje Arena bi bila još punija", dodao je on. Vujoševiću je smetalo izveštavanje srpskih medija poslednjih dana, pa je podsetio na to da igrači ne reprezentuju samo klub, već i državu. "Mi smo napravili fantastičan uspeh, branimo svoj klub, samopoštovanje, ali i grad i čast zemlje. Hvala veliko navijačima i igračima, čestitam CSKA na borbenosti jer davno nisam video Teodosića da se baci na loptu. To je ta sportska borbenost", naveo je Vujošević. Iako je Bogdanović nosio Partizan do pobede, Vujošević nije želeo da ističe njega kao igrača odluke, već ceo tim. "Dobro poznajemo CSKA, ali smo pravili neke sitne greške zbog neiskustva. Mi ne postižemo samo rezultat nego i razvijamo igrače i oni tako uče. Odlučio sam se da promenim odbranu i ne pravim faul na kraju utakmice jer sam verovao da će se odbraniti, ali i da će njima lakše svirati faul nego nama. Bogdanović je odigrao drugo poluvreme stvarno fantastično i pokazao sav raskoš svog talenta, ali ne treba nikog izdvajati", dodao je Vujošević. Posle velike pobede nad ruskom ekipom, Partizan ima skor 1-2, a naredni rival u Evroligi je izraelski Makabi. "Verujem da možemo da igramo i bolje i neka slična čuda mogu da se očekuju i u budućnosti. Čarobnjaštvo je težak zanat, ali je moguće samo uz ovakvu publiku", zaključio je Vujošević.
