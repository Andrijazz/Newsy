> Izvor: B92
> Datum: petak 7.02.2014.  
> Rubrika: sport_košarka
> Naslov: Mega preko Crnokose do polufinala
> Članak:

Košarkaši Mega Vizure plasirali su se u polufinale Kupa Radivoja Koraća pobedom nad Crnokosom sa 88:76 u dvorani "Pionir".
Protivnik izabranika Dejana Milojevića u polufinalu biće FMP, koji je pobedio desetkovani Partizan sa 95:89, i taj meč će se igrati u subotu od 21 čas.
U prvom polufinalu, od 17 časova, u dvorani “Pionir” sastaće se Crvena zvezda i Radnički iz Kragujevca.
Megu je do trijumfa predvodio Vasilije Micić sa 21 poenom i šest skokova, Nenad Miljenović je dodao 14 poena, pet skokova i četiri asistencije, dok je Nemanja Radović meč završio sa 13 poena i devet skokova. U poraženom timu, Miroslav Radić je postigao 18 poena i imao šest skokova, dok je Dragoslav Papić dodao 14 poena i osam skokova. Crnokosa je bolje ušla u meč, ali je predvođena Micićem došla do preokreta. Od tada su Milojevićevi izabranici držali vođstvo, tim iz Kosjerića je uspevao na trenutke da im se približi, ali je poklekao u poslednjoj četvrtini.
Tok meča: Košarkaši Crnokose bolje su ušli u meč, posle vođstva Mega Vizure sa 2:1 posle u prvom minutu, napravili su seriju 7:0 i preokrenuli. To je malo prodrmalo izabranike Dejana Milojevića, ali su ušli u probleme, pošto je Micić vrlo brzo dobio dve lične greške. Tim iz Beograda, koji igra kao domaćin u Smederevu, prišao je na 8:4, ali su Đorđević i Stanimirović odveli Crnokosu na 13:4. Tim iz Kosjerića je održavao prednost od devet razlike u narednim napadima, ali je potom usledilo buđenje Mege, koja je preko Jokića, Micića i Varde prišla na minus jedan (16:15), posle serije od 8:0. Crnokosa je prekinula seriju Mege kada je Vujošević pogodio jedno slobodno bacanje, ali je Micić doneo preokret trojkom za 18:17. Mega je u prva tri minuta drugog perioda primila samo dva poena, a postigla sedam i otišla na 25:19. I dalje je Micić bio taj koji je vodio Megu, ali kada je on otišao na klupu Radić je sa pet vezanih poena primakao svoj tim na poen zaostatka (25:24). Od tada su Milojevićevi izabranici napravili seriju 10:0 i lagano održavali dvocifrenu prednost, a na poluvremenu su bili na plus deset (45:35).
U prvih 20 minuta najbolji kod Mege bio je Micić sa 11 poena i samo jednim promašajem iz igre, dok je na drugoj strani Radić upisao poen više. Početak drugog poluvremena obeležila je znatno bolja igra Crnokose, koja je najviše zahvaljujući Stanimiroviću i Radiću brzo prišla Megi i održavala zaostatak od pet-šest razlike. Već u 25. minutu utakmice tim iz Kosjerića posle trojke Stanimirovića smanjio je na 51:49, ali je Avramović uzvratio na isti način. Međutim, Crnokosa se držala u narednim minutima, ali je Micić ponovo uzeo stvari u svoje ruke i Mega se serijom 9:0 odvojila na 68:56, a potom 12 razlike zadržala pred poslednju četvrtinu. U poslednjoj četvrtini Mega je zaigrala agresivnije, posebno raspoložen bio je Dangubić i Milojevićevi izabranici su samo povećavali prednost. U tri minuta pre kraja utakmice došli su i do 20 poena prednosti (88:68). Crnokosa je od tada napravila seriju 8:0, ali je bilo kasno za bilo kakav preokret I na kraju je Mega Vizura slavila sa 88:76.
