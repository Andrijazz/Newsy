> Izvor: B92
> Datum: četvrtak 2.01.2014.  
> Rubrika: sport_košarka
> Naslov: "Dule nas je posetio na treningu"
> Članak:

Košarkaš Partizana Bogdan Bogdanović priznao je da su crno-beli očekivano poraženi od Reala, ali je istakao da nisu zaslužili da to bude velikom razlikom.
"Žao mi je zbog ovolike razlike, nismo zaslužili ovako ubedljiv poraz. Ne mogu da kažem da smo bili dobri u odbrani, ali Real je dokazao da ima fantastičan tim. Mogli smo i bolje, u nekim trenucima imali smo šansu da se vratimo u meč, međutim, nismo uspeli", rekao je Bogdanović.
Partizan je u Beogradskoj areni izgubio rezultatom 80:64, u prvom kolu F grupe Top 16 faze Evrolige. Kapiten Dragan Milosavljević takođe smatra da razlika nije pokazatelj realnog odnosa snaga na terenu. "Real je odigrao sjajno, pogodili su dosta šuteva sa distance, čini mi se da su šutirali bolje za tri nego za dva poena. Madriđani su imali dosta skokova u napadu, što je voljni momenat, i na tome bi trebalo više da radimo", zaključio je Milosavljević. Amerikanac Tarens Kinzi naveo je da je ovo bila "samo jedna utakmica u nizu". "Još je dosta mečeva pred nama, moramo da nastavimo da se borimo. Mi smo jedna porodica. Želim treneru Dušku Vujoševiću sve najbolje, njegovo prisustvo osetilo se večeras jer nas je juče posetio na treningu, održao motivacioni govor i to nam je mnogo značilo", rekao je Kinzi. Milenko Tepić je ocenio da su crno-beli bili ravnopravni"dobar deo utakmice. "Iznenadili su nas na početku, a nismo iskoristili šansu krajem treće četvrtine da se u potpunosti vratimo u meč. Imamo čemu da se nadamo, borićemo se do poslednjeg kola. Jako nam je krivo što Vujošević nije bio sa nama, nadam se da će se brzo vratiti", kazao je Tepić.
