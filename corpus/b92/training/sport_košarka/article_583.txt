> Izvor: B92
> Datum: petak 7.02.2014.  
> Rubrika: sport_košarka
> Naslov: Milojević: Favoriti i protiv FMP
> Članak:

Trener Mega Vizure Dejan Milojević rekao je da je zadovoljan plasmanom u polufinale Kupa Radivoja Koraća.
Milojević je dodao da je njegov tim igrao koliko je bilo potrebno da pobedi Crnokosu.
"Zadovoljan sam pobedom. Igrali smo taman koliko je bilo dovoljno za pobedu. Crnokosa je pokazala da je kvalitetna ekipa i da su zasluženo u vrhu. Kad god smo mi bili opušteniji, oni su igrali odlično, ali kada god smo mi zaigrali snažnije, videla se razlika u kvalitetu", rekao je Milojević novinarima posle utakmice.
Mega je u beogradskoj hali 'Pionir' pobedila Crnokosu sa 88:76 u četvrtfinalu Kupa Radivoja Koraća. Protivnik tima iz Zemuna biće FMP, koji je ranije izbacio Partizan. "To je slična ekipa kao Crnokosa. Jako nezgodna, sa samo jednim pravim centrom, svi su šuteri. Realno je da smo favoriti i kvalitetniji, ali da bismo to pokazali, moramo da odigramo maksimalno angažovano", rekao je Milojević. Trener Crnokose Blagoje Ivić kazao je da je ovo maksimum njegove ekipa. "Ne treba mnogo pametovati. Mega je na svakoj poziciji mnogo kvalitetnija... Znali smo to. Ne mogu da kažem da su igrali nešto kvalitetnije od nas. Mi smo u trećoj četvrtini imali rezultatski priključak, ali smo bili brzopleti, a onda primili i dve trojke. Posle toga nismo imali snage, ipak je to mnogo kvalitetnija ekipa. Pokušali smo, dali smo svoj maksimum i ovo jeste naš maksimum", rekao je Ivić.
