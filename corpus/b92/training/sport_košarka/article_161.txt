> Izvor: B92
> Datum: subota 11.01.2014.  
> Rubrika: sport_košarka
> Naslov: Raduljica dobar, blistao Peković
> Članak:

Srpski centar Miroslav Raduljica zabeležio je 10 poena (3-4 iz igre, 4-4 penali za 21 min) i 5 skokova u porazu Milvoki Baksa 81:72 od Čikaga.
Nikola Peković je sa 26 poena vodio Minesotu do pobede nad Šarlotom 119:92, a Klipersi su u derbiju Los Anđelesa razbili Lejkerse 123:87.
Bruklin je posle dva produžetka dobio Majami 104:95, dok je Indijana sjajnom odbranom savladala Vašington 93:66. Golden Stejt je bez Nemanje Nedovića bio bolji od Bostona 99:97, a Sakramento je deklasirao Orlando 103:83.
Uz 26 poena (10-14 iz igre), Nikola Peković imao je i 6 skokova i 3 asistencije, a pratili su ga Kevin Lav sa 19 poena i 14 skokova, kao i Kevin Martin takođe sa 19 poena. Kod Bobketsa se istakao Toliver sa 21 poenom. Bruklin je konačno uhvatio ritam, protiv Majamija je upisao peti uzastopni trijumf u vrlo uzbudljivom meču, a najzaslužniji za pobedu bio je Džo Džonson sa 32 poena (14-25 iz igre), 4 skoka i 5 asistencija. Pol Pirs ubacio je 23 poena, a sjajan je bio i Šon Livingston sa 19 poena, 11 skokova i 5 asistencija. Kod Hita je najzapaženiji bio Lebron Džejms sa 36 poena (12-21 iz igre), 7 skokova i 5 asistencija, Noris Kol upisao je 18 poena i 7 asistencija, ali oni nisu imali podršku saigrača - Rej Alen je dao 9 poena, uz šut iz igre 2-14, Vejda je trener Spolstra odmarao, dok je Boš meč okončao sa 10 poena. Meč su obeležili i nadimci košarkaša na dresovima, pa smo tako gledali  i ostalo, a i na parketu je bilo vrelo, pošto su se pokoškali baš Džejms i Mirza Teletović. Karlos Buzer sa 19 poena i 13 skokova, kao i Majk Danlivi sa 18 poena, vodili su Čikago do pobede nad Milvokijem, za koji je Mejo dao 16, a Ridnur i Iljasova po 14 poena. Luol Deng je na debiju za Klivlend ubacio 10 poena za 20 minuta na parketu, a Kavse je do pobede nad Jutom vodio Kajri Irving sa 25 poena, 6 skokova i 8 asistencija. Tompson je ubacio 18, Majls i Vejters po 17 poena, kod Džeza je najefikasniji bio Džeferson sa 18 poena, dok je Enes Kanter imao 15 poena i 10 skokova. Blejk Grifin je sa 33 poena (12-15 iz igre) i 12 skokova bio najbolji u revanšu Klipersima gradskom rivalu za poraz sa otvaranja sezone, Kolison je ubacio 20, a Redik 19 poena. Klipersi su i dalje bez povređenog Krisa Pola, baš kao i Lejkersi bez Brajanta. Za poraženi tim Kendal Maršal upisao je 16 poena i 10 asistencija, a po 14 poena dali su Džonson i Sejkr. Pol Milsap i Kajl Korver ubacili su po 20 poena u pobedi Atlante, a Pero Antić dao je 4 poena (2-8 iz igre za 22 min), uz 3 skoka. Za poraženi Hjuston Džejms Harden imao je 25 poena i po 7 skokova i asistencija, a Hauard je zabeležio 15 poena i 11 skokova. Jan Veseli nije šutnuo na koš za 15 minuta, a imao je 3 skoka u porazu Vašingtona od Indijane. Za Pejserse je 20 poena ubacio Dejvid Vest, a kod Vizardsa je Bredli Bil postigao 17. Pogotkom Stefa Karija na dve sekunde do kraja Voriorsi su dobili Seltikse, a on je meč završio sa 19 poena (7-18 iz igre), 7 skokova i 4 asistencije. Iguadala je postigao 22 poena, Tompson 17, a kod Bostona su se istakli Grin sa 24 poena i 11 skokova i Salindžer sa 21 poenom i 11 skokova. Rezultati: Indijana - Vašington 93:66 Filadelfija - Detroit 104:114 Atlanta - Hjuston 83:80 Nju Orleans - Dalas 90:107 Minesota - Šarlot 119:92 Bruklin - Majami 104:95 Memfis - Finiks 104:99 Milvoki - Čikago 72:81 Juta - Klivlend 102:113 Sakramento - Orlando 103:83 Golden Stejt - Boston 99:97 LA Klipers - LA Lejkers 123:87
