> Izvor: B92
> Datum: petak 17.01.2014.  
> Rubrika: sport_košarka
> Naslov: EL: Bogdanović srušio CSKA!
> Članak:

Košarkaši Partizana pobedili su CSKA u Kombank areni sa 73:72 u trećem kolu F grupe Top 16 faze Evrolige.
Heroj pobede bio je Bogdan Bogdanović (6-8 za dva, 4-8 za tri), koji je ubacio 27 poena, uključujući i ključna bacanja na 24 sekunde do kraja.
CSKA je imao poslednji napad, odgovornost je preuzeo Vims, ali nije bio precizan, pa su crno-beli došli do prvog trijumfa u Top 16 fazi.
Osim Bogdanovića, najefikasniji je bio Tarens Kinzi sa 15 poena (5-15 iz igre, 7 sk), a Žofre Lovernj imao je 11 poena i 8 skokova. Najefikasniji kod CSKA, kojem je ovo prvi poraz, bio je Nenad Krstić sa 27 poena (11-14 iz igre) i 7 skokova, Soni Vims imao je 16 poena i 10 asistencija, Fridzon je postigao 12, a Miloš Teodosić 10 poena (3-8 iz igre, 1ast). Tokom celog meča nijedna ekipa nije stvorila dvocifrenu prednost, najviše je vodio CSKA sa devet poena razlike (45:36) sredinom treće četvrtine. Međutim, Partizan se nije predavao, uspeo je brzo da stigne zaostatak, a predvođen nadahnutim Bogdanovićem i njegovim trojkama tim Duška Vujoševića osigurao je trijumf u neizvesnoj završnici.
Kao i obično, atmosfera u Areni bila je izvanredna, a početak meča obeležile su čvrste odbrane - Krstić je dao četiri poena za goste, a Partizan je pogotkom Bogdanovića sa distance poveo 5:4. Potom je Bogdanović lepo položio za +3, ali Krstić je bio u seriji i CSKA je odgovorio serijom 6-0 za 10:7. Gosti su poveli sa +5, ali nije bilo raspoloženog igrača osim Krstića, dok su crno-beli igrali sjajnu odbranu i posle četiri uzastopna poena Milutinovi uspeli su da preokrenu (15:14), a tim rezultatom okončana je prva četvrtina. Partizan je odlično počeo drugi period, Kinzi je pogodio trojku iz teške pozicije, a Milosavljević se nadovezao poenima u polukontri. Međutim, i CSKA je brzo prebrodio krizu - Krstić je pogodio uz faul, a posle promašenog zakucavanja Gagića i uzastopnih trojki Fridzona i Vimsa gosti su poveli 25:22, pa je Vujošević zatražio tajm aut.
Partizan je prolazio kroz loš period, a CSKA je bio organizovan na obe strane terena, pa je posle novih poena Krstića pod košem bilo 32:24. Kinzi je trojkom u polukontri trgao crno-bele, što je označilo početak bolje igre domaćih - Teodosić je na kratko to poremetio trojkom, ali Partizan je bio odličan u odbrani i trojkom Milosavljevića približio se na samo poen zaostatka na poluvremenu (35:34). Pogotkom Lovernja pod košem Partizan je preuzeo vođstvo, ali onda je proigrao Fridzon i ubacio dve trojke, prvu na isteku napada. Pogodili su i Hrijapa i Krstić, pre nego što je Tepić lepo naskočio i dao koš sa distance za -7 (45:38). CSKA je sve vreme spuštao loptu u reket, a Partizan je sada odgovorio istom merom igrajući na Lovernja. On je pogađao i otvarao prostor ostalima - Gagić je zakucao posle ofanzivnog skoka, a Bogdanović je položio za -2 (47:45), pa je Mesina zatražio minut odmora.
Crno-beli su nastavili sa izuzetnom odbranom, a Bogdanović se u potpunosti razigrao - položio je loptu u koš pored Kauna, a zatim je ubacio i trojku za vođstvo 50:48. Do kraja četvrtine CSKA je izjednačio posle solo akcije Džeksona - 50:50. Gosti nisu imali rešenja za Bogdanovića, koji je pogodio trojku sa oko osam metara, pogodio je i Lovernj uz faul, ali i CSKA je odgovorio preko srpskog dvojca Krstić-Teodosić, pa smo gledali rezultatsku klackalicu u Areni. Kinzi je pogodio uz faul, Milosavljević je bio polovično precizan sa bacanja, dok je na drugoj strani Krstić promašio oba penala, pa je Partizan na nešto više od pet minuta do kraja vodio sa 60:57.
Vims je pogodio trojku uz faul u narednom napadu, ali Bogdanović je ponovo preuzeo odgovornost kada je bilo najvažnije i pogodio je još jednu daleku trojku za 63:61. Usledila je dobra odbrana, pa koš Kinzija u polukontri za 65:61. Ipak, CSKA se vraća sa penala - 65:65. Bogdanović je bio nezaustavljiv, sada je ubacio trojku iz ćoška, na drugoj strani odgovorio je Vims, a potom je Bogdanović ubacio jedno od dva penala za vođstvo 69:68. Krstić je ubacio koš sa distance, potom su obe ekipe promašile po napad, a onda je Tepić u polukontri pogodio za 71:70. Vims je bio siguran sa penala na tridesetak sekundi do kraja, a na tačno 24 sekunde do kraja Bogdanović je fauliran pri šutu za tri pri rezultatu 72:71 za CSKA. Prvo je promašio, ali je pogodio naredna dva, da bi u poslednjem napadu Vims promašio za pobedu i crno-beli su došli do vredne pobede - 73:72.
