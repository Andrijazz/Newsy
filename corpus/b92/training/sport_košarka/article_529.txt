> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: Saša Pavlović u Partizanu?
> Članak:

Saša Pavlović, posle deset sezona u NBA ligi, zaigraće najverovatnije za beogradski Partizan NIS, potvrđeno je iz više nezvaničnih izvora.
Pavlović je pojačanje koje su 'crno-beli' pokušavali da pronađu poslednjih deset dana, a dogovara se saradnja do kraja sezone.
Tridesetogodišnji Baranin visok je 201cm, težak 107 kilograma, igra na pozicijama dva i tri. Pavlović je igrao za podgoričku Budućnost, draftovan je 2003. godine a u NBA ligi bio je član Jute, Klivlenda, Minesote, Dalasa, Nju Orleansa, Bostona i Portlanda.
Za deset sezona 'upisao' je ukupno 619 utakmica a prošle sezone igrao je 39 mečeva za Portland Trejlblejzerse. U NBA je prosečno beležio 4,9 poena uz 1,8 skokova u regularnom delu, a 4,6 poena i 1,6 skokova u plej-of delu sezone. Bio je saigrač LeBronu Džejmsu u Kavsima sa kojima je igrao finale NBA lige 2008. godine. Sledeće je stigao do finala konferencije, nakon čega je bio deo trejda za Šekila O'Nila. Bio je reprezentativac Srbije i Crne Gore, ali nikad nije igrao ni za jednu od zemalja nakon osamostaljenja. "Ljudi me uvek pitaju da li sam Srbin ili Crnogorac. To je ista stvar. Svake godine menjaju ime, ali to je ista stvar. Ja sam Srbin", rekao je Pavlović u intervjuu za NBA.com 2009. godine. Pavlović je prethodnih sezona često gledao utakmice Partizana u Pioniru.
