> Izvor: B92
> Datum: nedelja 16.02.2014.  
> Rubrika: sport_košarka
> Naslov: Poraz Zvezde u Zagrebu
> Članak:

Košarkaši Crvene zvezde pretrpeli su četvrti poraz ove sezone u regionalnoj ABA ligi.
Ekipa Dejana Radonjića je nakon serije od 13 pobeda u svim takmičenjima izgubila od Cedevite u Zagrebu sa 68:64, u derbiju 20. kola ABA lige.
Zvezda sada na čelu tabele ima skor 16-4, dok se ekipa Cedevite približila na jednu pobedu manje (15-5), ali crveno-beli imaju bolji međusobnu koš razliku od hrvatske ekipe.
Zvezda je mogla da slavi u Zagrebu. Imala je sredinom poslednje deonice deset poena prednosti, ali domaćin je napravio seriju 14-2, a u neizvesnoj završnici bolje se snašla Cedevita. Jaka Blažič i Boban Marjanović postigli su po 14 poena u sastavu Crvene zvezde, 9 je ubacio Dženkins, a 7 Marko Simonović. Na drugoj strani Nolan Smit je bio najbolji sa 18 poena, dok su po 10 ubacili Rej i Bilan. Tok meča: U prvoj deonici ekipa Cedevite je do prednosti stigla u samom finišu kada je serijom 9-0 stekla 7 poena viška (18:11). U finišu deonice Zvezda se vratila pa je domaćin nakon 10 minuta imao +2 (20:18). I u drugoj četvrtini viđena je izjednačena utakmica uz veliku borbu na parketu. Jaka Blažič, Boban Marjanović, Marko Simonović i Tadija Dragićević bili su najbolji u beogradskoj ekipi koja je imala dve poena viška na poluvremenu nakon poena sa distance Dženkinsa u poslednjoj sekundi - 34:32. Zanimljivo je da nijedan igrač nakon 20 minuta nije imao dvocifreni broj poena. Zvezda se u trećoj četvrtini prvi put odlepila. Dobrom odbranom ekipa Dejana Radonjića naterala je goste na ishitrene šuteve sa distance, a na drugoj strani je malo po malo gradila prednost. Nakon trojke Blažiča u 28. minutu crveno-beli su imali 11 poena viška (49:38), ali Cedevita je u finišu ubacila dve trojke i spustila je minus pred poslednjih deset minuta (50:44). Zvezda je nastavila sa dobrom odbranom i početkom poslednje deonice, ali nije uspela da privede meč kraju. Domaćin je furioznom serijom 14-2 potpuno preokrenuo rezultat (60:58), odgovorio je Dženkins sa pet vezanih poena, ali u finišu je Cedevita bila snalažljivija i ostvarila je trijumf.
