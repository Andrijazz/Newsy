> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Krstić: Velika pobeda za nas
> Članak:

Centar CSKA Nenad Krstić rekao je da je srećan što je njegova ekipa prekinula seriju pobeda Real Madrida.
CSKA je u četvrtak savladao Madriđane kod kuće sa 85:71 i naneo im prvi poraz u sezoni nakon 31 pobede.
Krstić je bio najbolji pojedinac meča sa 18 poena i 6 skokova.
"Ovo je bila dobra utakmica za nas. Mislim da smo kontrolisali dešavanja na parketu skoro svih 40 minuta. Imali smo nekoliko padova, ali se kod nas videla velika želja za pobedom. A uz to smo igrali i bez dvojice ključnih igrača, Hajnsa i Vimsa. Ali obično kada vam nedostaju važni igrači igrate još snažnije. Srećan sam jer smo baš mi prekinuli seriju Reala o kojoj su svi pričali. Ovo je veliki korak napred za nas", rekao je junak trijumfa u Moskvi. Sa druge strane Nikola Mirotić istakao je da Madriđani nisu mogli fizički da se nose sa Moskovljanima. "CSKA je snažniji od nas fizički. Nismo imali dovoljno snage da ih pobedimo. U trećoj četvrtini smo uhvatili priključak, ali nismo imali energije za preokret. Ne smemo da brinemo jer je ovo naš prvi poraz u sezoni", rekao je Mirotić.
