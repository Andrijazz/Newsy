> Izvor: B92
> Datum: utorak 14.01.2014.  
> Rubrika: sport_košarka
> Naslov: Šilb između Šalona i Pariza
> Članak:

Blejk Šilb trenutno je na ’ledu’ u Crvenoj zvezdi, a kao mogući klubovi u kojima bi mogao da nastavi karijeru pominju se Pariz Levaloa i Šalon.
Pariz zahvaljujući svom budžetu ima prednost u odnosu na klub čije boje je Šilb branio od 2009. do 2013. godine, ali u Šalonu prate razvoj situacije.
Prvi čovek Šalona Dominik Žulijo potvrdio je da je u ponedeljak bio u kontaktu sa Šilbovim menadžerom, a sam Amerikanac nikada nije krio da ga za taj klub vežu lepe uspomene.
Šilb bi možda i mogao da pristane na smanjenje plate, ali je trenutno Pariz Levaloa u prednosti. Prema pisanju francuskih medija, više bi trebalo da bude poznato narednih dana, verovatno po povratku Crvene zvezde iz Rusije, gde igra meč drugog kola druge faze Evrokupa sa Nižnjim Novgorodom. Podsetimo, Šilb nije otputovao u Rusiju i to pošto je trener Zvezde Dejan Radonjić izjavio da uopšte nije zadovoljan njegovim zalaganjem u poslednje vreme. Prvi čovek  Nebojša Čović rekao da će Radonjić doneti konačnu odluku o sudbini američkog košarkaša. "Očekivao sam da će pružiti više. Nije se prilagodio, da igra čvrsto u svim segmentima igre. To su zahtevala takmičenja koja igramo. Svoj stav sam predočio upravi, od njih ćete dobiti ostale informacije", rekao je Radonjić pred put tima u Rusiju. Šilb ove sezone beleži 9,2 poena uz 2,9 asistencija u ABA ligi, u Evroligi je postizao 12 poena uz 3,5 asistencija i 3,2 skoka po meču, dok je u prvom meču u Evrokupu postigap 6 poena uz 2 asistencije za 13 minuta na parketu.
