> Izvor: B92
> Datum: četvrtak 6.02.2014.  
> Rubrika: sport_košarka
> Naslov: Rebić: Nikako u Partizan
> Članak:

Mladi košarkaš Crvene zvezde Nikola Rebić rekao je da ni po koju cenu ne bi prešao u redove Partizana.
Rebić je ove sezone upisao prve minute u prvom timu ’crveno-belih’, nedavno je napunio 19 godina, a kao poklon klub mu je organizovao posebno iznenađenje u vidu intervjua na zvaničnoj Fejsbuk stranici Zvezde, gde su mu navijači postavljali pitanja.
Nekoliko dana kasnije mladi plejmejker je odgovorio na pitanja, a sigurno najzanimljivije postavio je Aleksandar Knežević. Pitanje je glasilo: Da li bi prešao u Partizan kada bi ti se ukazala šansa? "Ne bih prešao ni pod kojim uslovima", rekao je Rebić. Rebić je takođe naglasio da trenutno ne razmišlja o promeni sredine, već da želi da ostavi trag u crveno-belom dresu. "Trenutno su mi sva razmišljana usmerena samo ka Zvezdi. Ne bih voleo da napustim klub pre nego što ostavim dubok trag i pridobijem simpatije navijača. Ne gledam na Zvezdu kao trenutnu stanicu u svojoj karijeri, već kao klub gde ću provesti nekoliko godina i tako trenutno razmišljam", naglasio je Rebić. Rebić je otkrio da brzinu i smirenost smatra svojim najjačim oružjem, kao i da se trudi da napreduje u svakom segmentu igre.
Košarkaši Crvene zvezde u četvrtak od 18.30 igraju sa Borcem na otvaranju završnog turnira Kupa Radivoja Koraća.
