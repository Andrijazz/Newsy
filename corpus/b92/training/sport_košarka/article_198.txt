> Izvor: B92
> Datum: sreda 15.01.2014.  
> Rubrika: sport_košarka
> Naslov: Krstić: Kako li je gostima u Areni?
> Članak:

Ekipa CSKA ponovo gostuje Partizanu u Evroligi, ali ovaj put će Ruse čekati 20.000 "grobara" u Areni, što je nepoznat teren i bivšem crno-belom Nenadu Krstiću.
Centar "armejaca" je u blogu za zvanični sajt Evroligi pisao o predstojećem povratku u Beogradu, prisustvu Real Madrida u mislima, te promeni percepcije kada je u pitanju priča o tituli šampiona Evrope.
"Do sada nisam igrao u Kombank Areni kao gost, pa se radujem tome. Igrao sam tamo sa reprezentacijom i sjajan je osećaj. Ne znam kako će mi biti kao gostu. Znam samo da je teško igrati u Pioniru, koji je sigurno glasniji zbog načina kako je izgrađen, ali će u Areni biti 20.000 navijača Partizana. Biće veoma teško jer mnogi naši igrači nikad nisu iskusili takvu atmosferu. Ali to je nešto što želiš kao košarkaš, da igraš pred punom arenom. Navijači Partizana te poštuju ako igraš jako", napisao je Krstić za sajt Evrolige. CSKA i Partizan će treći put igrati ove sezone u EL, prethodna dva meča Rusi su dobili, a poslednji je bio pre manje od mesec dana u Pioniru. "Super je što igramo sa Partizanom. Za nas Srbe u timu, Miloša Teodosića, Vladimira Micova i mene je bilo odlično jer smo igrali meč na kraju prvog dela sezone u Beogradu i posle toga imali pauzu pa smo ostali i našoj zemlji šest dana", ističe Krstić. Krstić je bio daleko od svog prepoznatljivog nivoa u prvim mesecima sezone, ali je u međuvremenu vratio formu na optimalan nivo i ponovo je jedan od ključnih igrača CSKA, koji i sam bolje deluje na terenu. "Osećam se mnogo bolje i igram bolje posle slabog starta zbog problema sa kolenom. Igramo bolje i kao tim. Sve se poklopilo. Nadam se da ćemo nastaviti da pobeđujemo jer imamo mnogo potencijala, i pored uspona i padova tokom sezone. Ne znam šta je razlog tome. Možda smo zbog dolaska novih igrača morali da gradino hemiju u timu. Sada je definitivno bolje, ali ima prostora za još napretka", rekao je centar Moskovljana.
Posle 2-0 na startu Evrolige, iako ga prvo očekuje gostovanje Partizanu, CSKA već razmišlja o velikom derbiju sa Real Madridom u narednom kolu. "Iako nas čeka meč sa Real Madridom kod kuće, trenutno razmišljamo samo o Partizanu, a potom o meču sa Azovmašom u VTB ligi. Možda pomalo mislimo o Realu, jer svi razmišljaju o Realu. Oni su najbolji tim trenutno u Evropi, još uvek nisu poraženi. To će biti veliki izazov za nas. Ali igramo bolje i želimo da vidimo kako ćemo izgledati protiv tima koji je veoma, veoma dobar. Oni nekad moraju da izgube, nadam se da će to biti protiv nas", nada se Krstić. Prethodnih sezona CSKA je konstantno svrstavan među glavne favorite za osvajanje Evrolige, ali bi redovno stao na poslednjem stepeniku. "Koristimo ono što smo naučili iz prethodnih sezona. Uvek smo pričali o osvajanju Evrolige, ali kada dođe Fajnal for mi izgubimo. Sada prvo želimo da se kvalifikujemo za F4, jer je takmičenje veoma teško. Moramo ići korak po korak, utakmicu po utakmicu, učiti na prethodnom iskustvo i pokušati da uspemo", ističe naš centar. CSKA je poznat kao jedan od najorganizovanijih timova u Evropi, a igračima iz Moskve svi zavide što na gostovanja idu klupskim avionom. "Uvek pričam kako je CSKA sjajna organizacija na nivou NBA, gde sam video kako stvari funkcionišu. Slušao sam priče kako drugi timovi po Evropi putuju u ekonomskoj klasi pa se igrači žale na probleme sa leđima i mišićima, te umaranje čekajući na aerodromima. Kod nas je drugačije, uvek imamo let odmah posle meča pa dobijamo dan odmora. Ne gubimo vreme i to je sjajno", zaključio je Krstić u svom prvom blogu za Evroligu. Partizan NIS i CSKA igraju u petak od 20:45 u beogradskoj Areni, u meču 3. kola Top 16 faze Evrolige.
