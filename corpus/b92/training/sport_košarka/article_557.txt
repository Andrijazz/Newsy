> Izvor: B92
> Datum: sreda 5.02.2014.  
> Rubrika: sport_košarka
> Naslov: Borac spreman čeka duel sa Zvezdom
> Članak:

Trener košarkaša Borca Raško Bojić svestan je da njegova ekipa nije imala sreće pri žrebu za Kup Radivoja Koraća u kome se sastaje sa Crvenom zvezdom Telekom.
Čačani se sa “crveno-belima” sastaju u četvrtak od 18.30 u hali Pionir, a nakon tog meča na teren izlaze Radnički Kragujevac i OKK Beograd.
“Posle pet godina smo ponovo na završnom turniru, žreb nam nije bio naklonjen, ali šta je tu je, cilj je da ostavimo dobar utisak i da se na pravi način prikažemo beogradskoj publici”, naveo je Bojić.
Borac je nakon odigranih 18. kola Košarkaške lige Srbije na trećem mestu, sa 12 pobeda i šest poraza, koliko ima i drugoplasirana Crnokosa, dok prvo mesto zauzima ekipa FMP sa trijumfom više. "Protiv Zvezde moramo da odigramo maksimalno motivisano i borbeno, na gornjoj granici naših mogućnosti kako bismo u pojedinim fazama utakmice bili ravnopravan rival. Zvezda svoju snagu demonstrira na svakoj utakmici, a mi moramo što skuplje da prodamo svoju kožu", dodao je Bojić. Čačani bi mogli da budu oslabljeni u duelu sa beogradskim timom, povređen je Filip Dumić. "Mislim da se radi o lakšoj povredi i da će u četvrtak biti u stroju. Nadam se da ćemo kompletni dočekati meč sa Zvezdom. Istina je da smo svi očekivali da ćemo utakmicu sa Zvezdom dočekati u boljem raspoloženju, ali dogodio nam se poraz od Metalca. Sad smo fokusirani na četvrtak, želimo da na pravi način prezentujemo klub, grad i sponzore, a posle nas u šampionatu očekuje još jedan derbi meč protiv Crnokose", zaključio je Bojić. Finalni turnir Kupa Radivoja Koraća startuje u četvrtak, kada se igraju prve četvrtfinalne utakmice. Nastavak je zakazan za petak, polufinala su na programu u subotu, a finale u nedelju.
