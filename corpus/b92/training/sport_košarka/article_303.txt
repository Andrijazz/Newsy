> Izvor: B92
> Datum: sreda 22.01.2014.  
> Rubrika: sport_košarka
> Naslov: "Zvezda je evroligaška ekipa"
> Članak:

Košarkaš Panioniosa Uroš Duvnjak rekao je da je Zvezda u drugom poluvremenu napravila veliku razliku protiv njegove ekipe.
Crveno-beli su u 3. kolu druge faze Evrokupa pobedili grčki tim u Pioniru sa 84:64.
Duvnjak je dodao da je Zvezda evroligaška ekipa kojoj je potrebno malo vremena da stekne veliku prednost.
"Zvezda je ušla kao favorit, ovo je evroligaška ekipa. Uspeli da ih zaustavimo u tranziciji i ofanzivnom skoku u prvom poluvremenu, u drugom je popustila koncentracija, protiv takvih ekipa mora da se odigra bolje, ovo je jaka ekipa, kojoj je potrebno samo nekoliko minuta da se odvoji. Pokušali smo da se borimo do kraja, ali smo samo smanjili razliku. Moram takođe da napomenem da je sjajan osećaj igrati pred ovakvom publikom", rekao je Duvnjak nakon meča. Trener gostiju Joanis Sveropulos bio je oduševljen atmosferom u Beogradu i čestitao je srpskom timu na pobedi. "Čestitam Zvezda i treneru na pobedi. Znali smo da imamo težak zadatak u Beogradu, pred neverovatnim navijačima, mislim da smo u prvom poluvremenu bili konkurentni, držali smo se u igri do poslednjeg minuta prvog poluvremena, kontrolisali smo skok i naterali smo Zvezdu da izgubi devet lopti. Sigurno je da smo očekivali reakciju Zvezde u nastavku. Nismo krenuli dobro u prvih pet minuta, Zvezda je našla ritam u odbrani, ali i napadu, stekla je prednost i tada je bilo teško da se vratimo. Pokušali smo da se borimo do kraja i to je bitno jer se nismo predali, iako je razlika u pojedinim trenucima bila još ubedljivija."
