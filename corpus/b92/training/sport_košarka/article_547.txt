> Izvor: B92
> Datum: utorak 4.02.2014.  
> Rubrika: sport_košarka
> Naslov: Bećirović: Cilj Irana je drugi krug
> Članak:

Selektor košarkaške reprezentacije Irana Memi Bećirović izjavio je da je cilj njegovog tima da se plasira u osminu finala Svetskog prvenstva.
"Veoma teška grupa, u pitanju su svi dobri timovi. Ipak, i naš tim je kvalitetan, igramo dobru košarku i nadam se da možemo nešto da napravimo. Posle Prvenstva Azije svima sam rekao da nam je cilj da prođemo u drugu fazu SP. Biće malo teže u ovakvoj grupi, ali daćemo sve od sebe da to ostvarimo“, rekao je Bećirović.
Iran će igrati u A grupi sa Srbijom, Španijom, Francuskom, Brazilom i Egiptom. "Imamo kvalitetan, ali i veoma iskusan tim - momci su već igrali na dva svetska šampionata i na OI. Moraju da veruju da mogu da prođu dalje, a važne će biti i pripreme, sa što većim brojem utakmica sa dobrim rivalima. Iran do sada na svetskim prvenstvima ima jednu pobedu, a nadam se da ćemo mi na ovom takmičenju ostvariti dve", kaže Bećirović.
