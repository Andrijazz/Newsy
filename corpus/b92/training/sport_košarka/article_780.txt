> Izvor: B92
> Datum: petak 21.02.2014.  
> Rubrika: sport_košarka
> Naslov: Preokret Bajerna, furiozni Real
> Članak:

Košarkaši Bajerna napravili su sjajan preokret i pobedili Lokomotivu sa 82:79 u sedmom kolu Top16 faze, dok je Real bio ubedljiv protiv Žalgirisa sa 108:72.
Bavarci su do trijumfa nad timom iz Krasnodara došli posle sjajnog preokreta, pošto su u prvom poluvremenu u jednom trenutku imali i 17 poena zaostatka.
Izabranici Svetislava Pešića u drugom poluvremenu su uspeli da se vrate u meč, a potom i trijumfuju.
U pobedničkom timu najbolji je bio Malkom Dilejni sa 18 poena i pet skokova, dok je Brajs Tejlor dodao 14 poena. Bivši košarkaš Crvene zvezde Boris Savović za 15 minuta na terenu upisao je pet poena, šest skokova i jednu asistenciju. Kod Lokomotive, Krunoslav Simon je postigao 19 poena i imao šest skokova i četiri asistencije, Ričard Henrdiks je uz 14 poena imao i 12 skokova. U poslednjem meču sedmog kola, Real je rutinski slavio na svom terenu protiv Žalgirisa, a a od svih igrača  samo Alberto Martin se nije upisao u strelce. Rudi Fernandes se posebno istakao sa 20 poena i četiri asistencije, dok je Serhio Ljulj dodao 15 poena, pet skokova i devet asistencija. U redovima Žalgirisa, Džastin Dentmon je postigao 21 poen i imao šest skokova i četiri asistencije. Real posle šestog trijumfa drži drugo mesto na tabeli sa šest pobeda i jednim porazom, koliko ima i CSKA, dok se Bajern zahvaljujući trijumfu izjednačio sa Lokomotovom i Galatasarajem sa skorom 3/4. Žalgiris je i dalje pretposlednji sa samo jednim trijumfom, koliko ima i Partizan na poslednjem mestu tabele. Grupa F, sedmo kolo četvrtak, 20. februar Partizan - Galatasaraj 70:78 petak, 21. februar CSKA - Makabi 100:65 Bajern - Lokomotiva 82:79 Real - Žalgiris 108:72 Tabela: CSKA 6/1, Real 6/1, Makabi 5/2, Lokomotiva Kubanj 3/4, Galatasaraj 3/4, Bajern 3/4, Žalgiris 1/6, Partizan 1/6.
