> Izvor: B92
> Datum: petak 10.01.2014.  
> Rubrika: sport_košarka
> Naslov: Pakleni povratak Radničkog iz Odese
> Članak:

Košarkašima Radničkog put u Odesu ostaće u veoma lošem sećanju, donekle zbog poraza, još više zbog dramatičnog povratka kući.
Oni su u Kragujevac stigli više od 24 sata posle utakmice, jer su zbog loših vremenskih uslova proveli 9 sati čekajući na aerodromima.
Ekipa Miroslava Nikolića ima samo dva dana da se oporavi za meč sa Crvenom zvezdom, koji se u okviru ABA lige igra u Jezeru.
Sve je počelo u Ukrajini kad su na aerodromu u Odesi saznali da zbog magle moraju da čekaju, jer je let otkazan. Umorni od meča sa Himikom u čekaonici su sedeli puna tri sata. Nakon toga poleteli su za Istanbul, ali ih je i tamo sačekalo neprijatno iznenađenje. I taj let je otkazan zbog magle pa su ovoga puta čekali punih šest sati. Na kraju su u Beograd stigli tek oko 19 časova, a odatle ih je čekao još put za Kragujevac autobusom.
