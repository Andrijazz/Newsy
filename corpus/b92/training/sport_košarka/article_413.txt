> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Uzalud Teovih 29, kakav poraz CSKA
> Članak:

Košarkaši Himkija drugi put ove sezone pobedili su CSKA, slavili su sa 90:87 na svom terenu.
Neverovatan je način na koji je tim iz Podmoskovlja slavio – na 2,2 sekunde do kraja pri rezultatu 87:87 CSKA je imao napad i loptu sa strane posle tajm auta. Činilo se da Moskovljani imaju bar produžetak u džepu, ali Hrijapa je napravio početničku grešku – bukvalno je dodao loptu Avgustinu, koji se zatrčao i sa oko devet metara pogodio je u poslednjoj sekundi za pobedu.
To je bio šlag na tortu u savršenoj utakmici Avgustina, koji je imao 31 poen (12-12 iz igre) i 7 skokova, Peteri Koponen ubacio je 14 poena, a Marko Popović imao je 11 poena i 11 asistencija. Moskovljanima nije pomogla ni fantastična partija Miloša Teodosića - 29 poena (11-13 iz igre, 5-5 penali za 33 min), 2 skoka i 7 asistencija. Vladimir Micov ubacio je 14 poena (5-7 iz igre za 31 min), uz po 2 skoka i asistencije, a Nenad Krstić imao je 9 poena (3-9 iz igre za 25 min) i 3 skoka. Himki sada ima maksimalnih 13-0 i prvi je u grupi B, a CSKA je drugi sa 11 pobeda i dva poraza. U drugom meču dana Astana, koju sa klupe predvodi naš Aleksandar Trifunović, savladala je ekipu Krasnij Oktjabr 106:86, a naš Branko Cvetković upisao je 8 poena (3-9 iz igre za 30 min) i 3 skoka.
