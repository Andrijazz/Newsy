> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Gašić: Pogodili su mnogo trojki
> Članak:

Pomoćni trener Partizana Velimir Gašić kaže da su se njegovi košarkaši dobro borili protiv Reala, ali da su pravili sitne greške koje će pokušati da isprave.
"Nemam nešto posebno da zamerim svojim igračima sa aspekta borbenosti i angažovanja, ostavili su srce na terenu. Mogu da im zamerim na nekim detaljima i greškama, koje ćemo nastojati da korigujemo kroz rad na treningu i priliku ćemo tražiti u nekim narednim utakmicama", rekao je Gašić.
Partizan je u Areni izgubio od Real Madrida sa 80:64 u prvoj utakmici Grupe F Top 16 faze Evrolige. "Nivo kvaliteta i iskustva Reala nije dozvolio da se priključimo, oni kažnjavaju i najmanju grešku i doveli nas u situaciju da jurimo, što je sa njima nemoguće. Pogodili su veliki broj šuteva za tri poena, sa sedam-osam metara, što ilustruje njihov nivo sposobnosti i kvaliteta", rekao je pomoćni trener crno-belih, koji je vodio utakmicu umesto Duška Vujoševića, koji ima zdravstvenih problema. Gašić je kazao da je Partizan imao šansu da uhvati priključak za Realom u drugoj i trećoj četvrtini. "Da bi tim kao što je naš bio u igri 40 minuta i da bi mogao da drži priključak koliko je to moguće, stepen koncentracije mora da bude najviši mogući. Imali smo u pojedinim fazama dobrih stvari, ali nismo uspeli da uhvatimo priključak", kazao je on. Gašić je rekao da je nebitno što se Partizan već u prvom kolu Top 16 faze Evrolige sastao sa Realom, koji je neporažen u dosadašnjem delu sezone. "Ovde nema slabog tima, Real Madrid je definitivno pokazao da je zaista ekipa koja igra najbolju košarku u Evropi. Pre ili kasnije bismo se susreli sa njima". Partizan će u narednom susretu gostovati Bajern Minhenu sledećeg četvrtka.
