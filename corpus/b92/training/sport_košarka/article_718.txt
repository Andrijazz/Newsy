> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Radonjić: Loša poslednja četvrtina
> Članak:

Trener Crvene zvezde Dejan Radonjić izjavio je da je loša poslednja četvrtina koštala njegov tim poraza od Cedevite u Zagrebu (68:64) u 20. kolu ABA lige.
"Loše smo počeli meč, dozvolili smo protivniku da se razigra i da stekne prednost. Uspeli smo da se vratimo i posle toga je u kontinuitetu naša igra bila dobra, sve do slabe poslednje četvrtine. Na kraju treće četvrtine kad su pogodili sa zvukom sirene dozvolili smo im da se vrate u igru, a u poslednjoj četvritni igrali smo bez koncentracije".
"Cedevita je dobro koristila naše greške. Mi smo imali dosta izgubljenih lopti, a na kraju smo i poslednji napad odigrali bez koncentracije", izjavio je Radonjić posle prvog poraza svoje ekipe nakon devet uzastopnih pobeda u svim takmičenjima. Trener Cedevite Jasmin Repeša rekao je da je njegov tim pobedio zahvaljujući jakoj volji. "Mislim da je ona trojka Sutona na izlasku iz treće četvrtine bila jako bitna. Kasnije smo prije svega reagovali kako treba. Ono što je bilo najbitnije da smo iskontrolirali defanzivni skok, što je bio problem u prvom poluvremenu kad su oni imali devet skokova u napadu. To je, uz dužno poštovanje, bio jedini razlog zašto su oni imali tih plus dva. Mislim da smo pobedili pre svega željom, voljom i energijom u poslednjoj četvrtini. U jednom momentu treće četvrtine izgledalo je dosta teško. Govor tela na terenu bio je kao da se skoro ne veruje, ali uspeli smo da preokrenemo". Zvezda je i dalje prva u ABA ligi sa skorom 16-4, Cedevita je druga sa pobedom manje, a slede Partizan sa skorom 14-6 i Cibona sa 13 pobeda i šest poraza. Zagrepčane tek čeka meč sa Megom u gostima.
