> Izvor: B92
> Datum: nedelja 9.02.2014.  
> Rubrika: sport_košarka
> Naslov: 'Žućko' ostaje Zvezdin!
> Članak:

Košarkaši Crvene zvezde odbranili su trofej Kupa Radivoja Koraća pobedivši u sjajnom finalu u Pioniru Mega Vizuru sa 81:80.
Izuzetno dramatičan meč u krcatom Pioniru odlučen je u poslednjim sekundama, a šut za trofej Mega Vizure u poslednjoj sekundi promašio Nikola Jokić.
Ekipa Dejana Milojevića odigrala je sjajan meč, odlično je počela i imala je početkom druge četvrtine velikih 18 poena prednosti.
Ipak, Jaka Blažič, Raško Katić i Čarls Dženkins vratili su Zvezdu u igru već do poluvremena, a u nastavku su crveno-beli ipak uspeli da dođu do pobede i sedmog Kupa u istoriji kluba, iako je bilo vidljivo da fale povređeni Luka Mitrović i bolesni Boban Marjanović pod košem. Čarls Dženkins imao je 20 poena i 5 asistencija, a odličan je bio i Raško Katić sa 21 poenom i 12 skokova. Demarkus Nelson je uz 15 poena imao po 3 skoka i asistencije, a Jaka Blažič je uz 12 poena uhvatio i 7 skokova. U hrabroj ekipi Mega Vizure, koja je odigrala sjajno ceo turnir, Vasa Micić imao je 18 poena i 9 asistencija, 18 poena ubacio je i Ratko Varda, Radović je imao 12, a Dangubić i Jokić po 10. Za najkorisnijeg igrača turnira proglašen je Vasilije Micić, dok je najbolji strelac Raško Katić.
Tok meča: Finalni duel obe ekipe počele su raspoloženo. Vasa Micić i Nemanja Dangubić odlično su počeli u sastavu Mege, a na drugoj strani prednjačili su Nelson i Radenović. Mega se u nastavku prve deonice bolje snašla, brzo je uvela Zvezdu u bonus i u 7. minutu su došli do prve ozbiljnije prednosti (20:13). Nije se tu zaustavio mladi tim Dejana Milojevića, nastavio je da igra smireno i nakon 10 minuta imao je velikih 16 poena prednosti nakon trojke Jokića (31:15).
Imala je Mega Vizura početkom druge deonice i 18 poena prednosti nakon poena Jokića (33:15), Zvezda je delovala izgubljeno u sjajnom ambijentu Pionira, ali je polako počela da se vraća. Jaka Blažič bio je ključ povratka crveno-belih. Mladi Slovenac uneo je neophodnu energiju u igru svoje ekipe, pa je Zvezda u 19. minutu nakon poena Raška Katića stigla do izjednačenja - 40:40. U samom finišu prvog dela nije bilo promene rezultata, pa je posle 20 minuta na semaforu stajalo 42:42. Jaka Blažič sa 12 i Raško Katić sa 9 poena predvodili su Zvezdu, dok su u ekipi Mega Vizure najbolji na poluvremenu bili Jokić sa 10 i Dangubić sa 9 poena.
Početkom drugog poluvremena Jaka Blažič i Čarls Dženkins nastavili su sa sjajnim izdanjem iz prvog poluvremena, pa je Zvezda napokon došla i do prednosti - 49:45 u 23. minutu. Rako Varda podgrejao je u trećoj deonici atmosferu. Prvo je odgurnuo Raška Katića i zaradio  faul u napadu, a nakon što je navukao gnev publike imao je problema da izvede slobodna bacanja. Nastavila je Zvezda sa dobrom igrom i nakon novih poena Dženkinsa u 26. minutu je stigla do devet poena prednosti (57:48). Međutim, Mega se nije predavala i brzo se vratila u igru trojkom Micića i slobodnim bacanjima Miljenovića (57:54).
Ništa se nije promenilo ni u nastavku treće četvrtine. Mega se vratila u meč, a nakon poena Lukovića u poslednjoj sekundi treće deonice Zvezda je imala samo poen prednosti - 61:60. Zvezda je bolje otvorila poslednju četvrtinu, nakon poena Katića u 33. minutu došla je do sedam poena viška (72:65), ali mladi tim Mega Vizure pomognut Ratkom Vardom nije odustajao. Vasa Micić pogodio je trojku preko ruke sa devet metara, nakon toga je poentirao i Varda i Mega se vratila (72:70). Usledio je novi odgovor Zvezde koja je tri i po minuta pre kraja stigla do šest poena prednosti (78:72).
Ponovo je Vasa Micić pokazao hrabrost, pogodio je trojku dva i po minuta pre kraja (78:77), a 50 sekundi pre kraja još jednu je ubacio Ratko Varda i izjednačio je rezultat (80:80). Izuzetno dramatičan bio je sam finiš utakmice. Prvo je Demarkus Nelson pogodio samo jedno slobodno bacanje, pa je Mega imala 8 sekundi i priliku da dođe do pobede. Odgovornost je preuzeo Jokić, ali Zvezda je odigrala dobru odbranu, pa je mladi igrač Mega Vizure iz teške pozicije promašio i Zvezda je slavila.
