> Izvor: B92
> Datum: četvrtak 30.01.2014.  
> Rubrika: sport_košarka
> Naslov: Muta: Marinović odigrao doktorski
> Članak:

Trener Radničkog Miroslav Nikolić bio je oduševljen igrom svoje ekipe u pobedi nad Strazburom, a posebno je istakao partiju Marka Marinovića.
“Imali smo 22 asistencije, Marinović je sam imao devet, igrao je doktorski, zamišljam ga da uvek igra tako. Stalno tvrdim, kada tako igramo, ne može niko da nas pobedi u Jezeru. Jesmo bili umorni, ali smo smogli snage da pobedimo ovako veliku ekipu”, rekao je Nikolić.
"Izgubili smo u Strazburu na naše greške, moglo je tako i sa. Tamo nije bilo velikog igrača Andersena, ovde su bili jači. Igrali su Evroligu, a vodi ih trener koji je osvojio evropsko prvenstvo sa Francuskom. Momci se bore, poznato je pod kojim uslovima, ali idemo dalje. Ni kao čovek, niti kao trener, nikada se nisam predavao, a moji igrači takođe. Pokazali su pobednički karakter. Pobedom smo prolongirali našu muku, ali borićemo se maksimalno. I da smo izgubili, igrali bismo pošteno do kraja takmičenja", dodao je trener Radničkog. Marko Marinović imao je 13 poena i 9 asistencija u pobedi Radničkog 92:82. "Odigrali smo dobru utakmicu. Ovo je nagrada za trud koji pokazujemo u januaru. Dosta utakmica smo izgubili našom krivicom, pre svega. Ova pobeda mnogo znači, još je i preko četiri poena, što je nada za prolazak u treći krug Evrokupa. Pokazali smo zube, smogli snage i odigrali odlično protiv ozbiljne ekipe u kojoj su veliki igrači, osvajači Evrolige i jačih prvenstava od ABA lige", rekao je plej Radničkog i dodao: "Meč između Albe i Himika (odložen zbog snega) odlučuje dosta u našoj grupi. Ako Alba pobedi na gostovanju, završila bi sebi posao, plasirala se, ali i otežala prolazak Himiku. Tako bi nama dala šansu da sami odlučujemo o prolazu dalje, bez čekanja drugih rezultata. U svakom slučaju, nama treba pobeda nad Himikom sa više od pet poena razlike da bismo ušli u krug za plasman. Zadovoljan sam pobedom, ali već u subotu imamo sledeću utakmicu, nemamo vremena za euforiju". Rezultati i tabela grupe N:Radnički - Strazbur 92:82 Himik - Alba odloženo Tabela: 1. Alba Berlin 3 0 244 216 +28 2. Himik 2 1 222 227 -5 3. Radnički Kragujevac 1 3 311 320 -9 4. Strazbur 1 3 304 318 -14
