> Izvor: B92
> Datum: subota 11.01.2014.  
> Rubrika: sport_košarka
> Naslov: "Šilb nije zaslužio minutažu"
> Članak:

Trener Crvene zvezde Dejan Radonjić rekao je da je zadovoljan pobedom nad Radničkim u 16. kolu ABA lige i objasnio neke odluke tokom utakmice u Kragujevcu.
’Crveno-beli’ su slavili sa 78:73 i tako zabeležili 13. pobedu ove sezone, a na toj utakmici malu minutažu imali su Boban Marjanović i Blejk Šilb. Posebno zanimljiv Radonjićev odgovor je bio za američkog košarkaša.
"Bobi je na startu dobio dve lične greške, pa nešto što smo mi zamislili nismo mogli da iskoristimo. Kasnije je Radnički izveo nižu postavu, odmah mu je dosuđen i treći faul, a utakmica se jednostavno tako razvijala da sam smatrao da treba da igraju nešto pokretljiviji igrači. Što se tiče Šilba, u prethodnom periodu nije igrao na nivou kojim bih ja bio zadovoljan, i s toga mala minutaža", rekao je Radonjić. Strateg Zvezde se osvrnuo i na samom utakmicom, za koju kaže da je znao da će biti teška za njegove izabranike. "Zadovoljan sam pobedom iz razloga, posebno što je ostvarena na vrućem terenu. Nisam zadovoljan igrom, bilo je mnogo grešaka uz slabu koncentraciju. Napad je bio dosta konfuzan. U završnici je odlučila čvrsta odbrana, i napadi u kojima smo sve uspeli da realizujemo. Znao sam da će Radnički biti motivisan da nas savlada. Bilo je očekivano da ne budemo na nivou zbog teškog ritma, ali i kvalitetnog protivnika. Da je i Radnički slavio bilo bi zasluženo. Sledi nam analiza kako bi nam se što manje dešavali loši minuti", istakao je Radonjić. Sa svojim trenerom se složio i bek Branko Lazić. "Utakmica je bila jako teška utakmica, bilo je dosta pražnjena. Bila je neizvesna utakmica, ali smo na kraju dobrom odbranom i kontranapadima zabeležili veoma važnu pobedu", naglasio je Lazić.
