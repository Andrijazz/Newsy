> Izvor: B92
> Datum: subota 15.02.2014.  
> Rubrika: sport_košarka
> Naslov: “KKCZ više ne živi od uspomena”
> Članak:

Legendarni košarkaš Crvene zvezde Dragan Kapičić rekao je da veruje da su ‘crveno-beli’ posle niza godina konačno klub koji opravdava tradiciju imena.
“Zvezda je svojevrsni projekat u kojem se prepoznaju rezultati, navijači, a posebno rukopis uprave. ‘Crveno-beli’ idu korektnim putem u izuzetno teškim vremenima, kada je skoro nemoguće bilo šta voditi, pa i sportski kolektiv”, rekao je Kapičić za “Sport”.
Kapičić je istakao da je njegov bivši klub na mestu koje zaslužuje i da mu je drago što se u njemu više ne živi od uspomena. "Nije više to samo sredina u kojoj se živi od uspomena, naprotiv. Posle onih strašnih klupskih vremena i osećanja beznadežnosti, astronomskih dugova, ovo je poezija. Jeste progovorilo moje zvezdaško srce, ali rezultati se ne mogu vezivati za osećanja, to je činjenično stanje. A ono govori, ne od srede uveče i samog plasmana u osminu finala Evrokupa, čelne pozicije u regionalnom takmičenju ili nedavne odbrane Kupa Koraća. Zvezda je stabilna, pametno vođena na svim nivoima, od upravno-organizacionog dela do parketa", naglasio je Kapičić. Jedan od najboljih Zvezdinih igrač svih vremena smatra da sve je počelo još protekle sezone, ostvarivanjem tako dugo željenog plasmana u Evroligu. "Ništa se ne prepušta slučaju, radi se dobro i pošteno, svi relevantni faktori su pogođeni. Klub mnogo duguje predsedniku Čoviću. Sigurno da postoji potreba za izvesnim korekcijama, ali je za sada sve na visokom nivou, samo tako da se nastavi", ističe Kapičić.
