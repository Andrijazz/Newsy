> Izvor: B92
> Datum: nedelja 26.01.2014.  
> Rubrika: sport_košarka
> Naslov: Milosavljević: Ipak nisam od čelika
> Članak:

Kapiten Partizana Dragan Milosevljević pričao je u intervjuu za "Žurnal" o svojoj teškoj povredi, ali i poručio saigračima da se drže zajedno.
Milosavljević je na meču Evrolige protiv Makabija u Tel Avivu doživeo povredu prednjih ukrštenih ligamenata i za njega je sezona nažalost gotova.
"Najteže mi je bilo do pregleda. Strašna nervoza. Nisam verovao da će i mene to da snađe. Idemo dalje. Terapije, pa operacija, pa oporavak", rekao je Milosavljević.
Popularni Gagi zatim se osvrnuo i na reakciju sportske javnosti, ali i na to da, ipak, nije do čelika. "Nadao sam se i ja da sam od čelika, ali očigledno nisam", kaže u svom stilu Milosavljević i nastavlja. "Nisam video to po društvenim mrežama, ali jesam po telefonu. Stižu poruke, pozivi. Mnogo mi znači svaka ta reč. Prija kada shvatiš da si, izgleda, drag ljudima. Vidim da imam iskrene prijatelje. Mnogo mi znači njihova podrška. Hvala svima". Identične povrede doživeli su Letonac Davis Bertans i Francuz Leo Vesterman. "Zvali su me, obojica. Nažalost, iskusni su što se tiče prednjih ukrštenih ligamenata. Imali su korisne savete kako da preguram ovaj period. Što se ekipe tiče, duga je sezona. Moraju da se drže zajedno, da se bore do kraja. Biću uz njih sve vreme, barem narednih mesec dana, do operacije. I posle, naravno. Tu sam za njih", rekao je kapiten crno-belih. Rođeni Kruševljanin smatra da ekipa zna šta joj je činiti. "Već smo ovo preživeli sa Bertansom i Vestermanom. Znamo kakav je osećaj. Video sam da su svi u šoku, smoreni su. Ali, brzo će to pregurati. Biće oni dobro, boriće se do kraja", zaključio je Milosavljević.
