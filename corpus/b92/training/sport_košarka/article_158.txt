> Izvor: B92
> Datum: subota 11.01.2014.  
> Rubrika: sport_košarka
> Naslov: KLS: Gužva na čelu tabele
> Članak:

Posle 15. kola Košarkaške lige Srbije ekipe FMP, Crnokose i Borca nalaze se na prvom mestu na tabeli – sa skorom od 11 pobeda i četiri poraza.
Prvi meč kola odigran je u petak, a Tamiš je na domaćem terenu savladao Napredak (75:63).
FMP je trijumfovao na gostovanju Metalcu (70:62), Crnokosa je na domaćem terenu bila ubedljiva protiv OKK Beograda (86:80), dok je Borac posle velike borbe savladao ekipu Vojvodine u derbiju kola (64:63).
U preostalim mečevima, uzbudljivo je bilo u Nišu, gde je Konstantin bio bolji od kraljevačke Sloge (83:80), a ništa manje uzbuđenja nije viđeno ni u duelu Meridiana i Slobode (90:88). Vršac je pobedom nad Smederevom nastavio da održava priključak sa ekipama iz vrha (73:62). Najzaslužniji za trijumf FMP bio je tandem Gudurić-Smiljanić. Krilo gostiju ubacilo je 21 poen, uz 11 skokova, dok je Smiljanić dodao pet poena manje. S drugre strane, ubedljivo najbolji u domaćem timu bio je Marko Čakarević sa 28 poena (6/11 za 2, 2/3 za tri), ali nije mogao bez pomoći saigrača. Bez ikakve sumnje, najviše uzbuđenja viđeno je u Čačku, gde je domaći Borac umalo poražen, iako je vodio punih 38 minuta. Domaći tim je rano stvorio solidnu rezultatsku prednost i čuvao je sve do dva minuta pred kraja, kada su gosti iz Novog Sada prvi put poveli (61:60), da bi na ulasku u poslednji minut imali i tri poena prednosti (64:60). Ipak, domaći igrači se nisu predali, a veliku radost navijačima Borca doneo Draško Radović 'dvojkom' u poslednjim sekundama meča. Prethodno je Pešaković bio precizan oba puta sa linije slobodnih bacanja. U ekipi Borca, upravo je Pešaković bio najefikasniji sa 19 ubačenih poena, Mandić je dodao dva manje, dok se Draško Radović zaustavio na 16. Rezultati: petak: Tamiš - Napredak 75:63 subota: Metalac - FMP 62:70 Crnokosa - OKK Beograd 86:80 Borac - Vojvodina 64:63 Konstantin - Sloga 83:80 Maridiana - Sloboda 90:88 Vršac - Smederevo 73:62 Tabela: 1. FMP 11 / 4 26 2. Crnokosa 11 / 4 26 3. Borac Mozzart Sport 11 / 4 26 4. Konstantin 9 / 6 24 5. Vršac 8 / 7 23 6. Metalac Koteks 8 / 7 23 7. Smederevo 1953 8 / 7 23 8. OKK Beograd 8 / 7 23 9. Tamiš 7 / 8 22 10. Napredak Rubin 6 / 9 21 11. Meridiana 5 / 10 20 12. Sloga 5 / 10 20 13. Vojvodina Srbijagas 4 / 11 19 14. Sloboda 4 / 11 19
