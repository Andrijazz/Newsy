> Izvor: B92
> Datum: subota 8.02.2014.  
> Rubrika: sport_košarka
> Naslov: Istorijsko finale Kupa za Megu
> Članak:

Košarkaši Mega Vizure igraće u nedelju protiv Crvene zvezde u finalu Kupa Radivoja Koraća u Pioniru.
Ekipa Dejana Milojevića je do istorijskog uspeha stigla savladavši u drugom polufinalu FMP rezultatom 93:85.
Mladi tim iz Železnika odlično se držao sve do sredine treće četvrtine, imao je devet poena viška početkom drugog poluvremena, ali Mega je serijom 14-0 u trećoj deonici prelomila meč i zasluženo je slavila.
Vasilije Micić bio je najbolji sa 27 poena i po 3 skoka i asistencije, a odličan je bio i Jokić sa 13 poena, 8 skokova i 4 asistencije. Varda je ubacio 14, kao i Radović, a Miljenović je dodao 10 poena. U poraženom timu Gudurić je ubacio 19 poena uz 8 skokova, Dunđerski je imao 17 poena i 4 asistencije, a Čvorović 13 poena i 6 skokova. Zvezda je prethodno pobedila kragujevački Radnički. Tok meča: Mega je bolje otvorila duel, najviše zahvaljujući Ratku Vardi koji je ubacio sedam od prvih devet poena svoje ekipe (9:3). Ipak, FMP se brzo vratio i to šutem za tri poena. Po jednu trojku postigli su Gudurić i Čvorović i tim iz Železnika je smanjio na 13:11. U nastavku prve deonice Mega je zadržala vođstvo, iako je FMP igrao prilično dobro. Mnogo talentovanih igrača u obe ekipe bilo je u sakom trenutku na parketu Pionira, pa je prava šteta što je na tribinama bilo tek nekoliko stotina navijača. Mega je na kraju prve deonice imala osam poena viška - 28:20. Početkom druge četvrtine ekipa iz Železnika je zaigrala angažovanije u odbrani, pa je već u 14. minutu sustigla prednost Mega Vizure (33:32). Tim Dejana Milojevića je odbijao nalete ekipe FMP sve do samog finiša prvog poluvremena. Serijom 8-0  su okončale prvo poluvreme, trojku u poslednjoj sekundi pogodio je džaković, pa je ekipa Milana Gurovića vodila 51:46 nakon 20 minuta. Treća četvrtina bila je izuzetno zanimljiva. FMP je na startu drugog dela nastavio sa sjajnom igrom sa kraja prvog, pa je nakon novih poena Kaplanovića u 22. minutu imao i devet poena viška (56:47). Ipak, favorizovani sastav Dejana Milojevića brzo je reagovao i u narednih šest minuta je serijom 14-0 napravila preokret (61:56). Ništa se ni u nastavku treće deonice nije promenilo. Mega je igrala sve bolje, pa se to preslikalo i na semafor - 74:61 nakon 30 minuta. Tu je praktično i rešeno pitanje pobednika, iako je FMP pripretio u poslednjoj deonici. Mega je povećala na 18 poena viška, FMP se vratio na -8, ali više od toga nije mogao, pa će tim Dejana Milojevića u nedelju na megdan Crvenoj zvezdi.
