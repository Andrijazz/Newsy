> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Đorđević: Poziv je životna šansa
> Članak:

Selektor košarkaške selekcije Srbije Aleksandar Đorđević poručio je potencijalnim reprezentativcima da bi odbijanjem poziva propustili životnu šansu.
Mladi stručnjak naveo je da igrači moraju da shvate značaj nacionalnog tima, jer im pruža šansu da postanu veliki i da uđu u istoriju.
“Igrači treba da znaju da neodazivanjem na poziv gube veliku šansu da ostave nešto iza sebe ostave. To će im sigurno biti žao jednog dana kada završe karijere i kada se osvrnu iza sebe", rekao je Đorđević.
On je pri imenovanju na poziciju selektora krajem prošle godine rekao da će mu jedan od glavnih ciljeva biti pobeda nad Španijom. "Moramo sebi da postavimo velike ciljeve kako bi ih ostvarili. Ako ne težimo nečem velikom, nećemo ni doći do toga. Španija je u poslednjih 10 godina obeležila evropsku i svetsku košarku kontinuitetom, dominantnim igračima i pre svega odnosom prema svojoj reprezentaciji i zemlji. To je veliki primer, uz, naravno, Novickog, Parkera, Kirilenka, pa i mnogo naših i grčkih igrača", objasnio je nekadašnji reprezentativac. Đorđević je istakao da su u svakoj reprezentativnoj akciji igrači uvek bili najvažniji i da tako mora da bude i u budućnosti. "Da je samo do selektora, mi bismo odavno bili šampioni sveta. Nas su vodili najbolji treneri. Moj prethodnik Dušan Ivković je jedan od najvećih evropskih trenera svih vremena, međutim, igrači su najveći faktor. Oni od trenera prave velikane svojim potezima. To je govorio i pokojni profesor Nikolić. Za svaki dobar rezultat će najzaslužniji biti igrači, a za negativan sva odgovornost pada na mene", istakao je selektor Srbije. "Orlove" ove godine očekuje Svetsko prvenstvo u Španiji, a sledeće na programu je šampionat Evrope u Ukrajini. "Cilj je stabilizovanje i pravljenje dobre takmičarske ekipe za EP 2015. Ono može da bude odskočna daska, posle godinu - dve upoznavanja sa novim trenerom i drugačijim odnosima i navikama. Treba da prođe period adaptacije. Trudiću se da ga svedem na što manji nivo, da od početka, razgovorima i jasnim porukama olakšam igračima taj period", dodao je Đorđević. Đorđević jeu sredu gledao meč Radnički - Alba u Kragujevcu i najavio posetu i drugim našim klubovima, pa će verovatno posmatrati i duel Partizana I CSKA u Areni u petak.
On je naveo i da srpska košarka ima dosta talenata, ali da više ne postoje igrači koji su dominantni u klubovima, kao što je to bio slučaj ranije. "Nemamo dominantne igrače u pojedinim ligama Evrope, ali i nekim klubovima. Imamo izuzetan ekstra talenat u najtalentovanijem igraču Milošu Teodosiću kojeg moramo da maksimalno iskoristimo i stavimo u službu ekipe. On je spreman i zreo za to i verujem da će dati sve od sebe da napravi sjajnu saradnju sa saigračima. Potrebno je da izvučemo njegov talenat i 'prospemo' ga na teren", izjavio je Đorđević. Selektor Srbije podsetio je i da nacionalni timovi u mlađim kategorijama imaju dobre rezultate na svetskim i evropskim takmičenjima, ali je naveo i da je često potrebno da se "slože mnoge kockice" za uspeh. Govoreći o regionalnoj i nacionalnoj ligi, Đorđević je istakao da je Srbija u prošlosti propustila dobru priliku da napravi sopstvenu jaku ligu. "Kada je počela Jadranska liga imali smo pet od 12 klubova i stalno su bili u vrhu. Tada smo našim kvalitetom pojačali oštale koji su igrali. Tu nismo uzeli stvari u svoje ruke i stvorili srpsku ligu jaku i pojačali takmičarski značaj. Jadranska liga ima dva mesta u Evroligi, ove sezone smo imali tamo dva kluba i to je jako dobro za našu košarku. Ne treba više voditi polemiku dok srpska liga ne bude davala mesta u evrokupovima." Đorđević je dodao da umesto toga, mora da se radi sa mladim ljudima u srpskoj košarci. "Potreban je stručan rad i edukacija mladih ljudi. Oni traže informacije i savete, željni su da čuju. Dužnost je da im prenesemo znanje koje posedujemo da bi se razvili u nosioce jedne košarkaške sile kakva bi mogla da bude Srbija. U to ne sumnjam", zaključio je proslavljeni košarkaš. Đorđević je već počeo da prati potencijalne kandidate za reprezentaciju, pratio je utakmicu između Radničkog i Albe, a očekuje se i njegov dolazak na duel Partizana i CSKA.
