> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Dabovićeva kod Maljkovićeve u Lionu
> Članak:

Košarkaški klub Lion, pod vođstvom Marine Maljković, pojačao je svoje redove dovođenje dve srpske košarkašice Milice Dabović i Marine Marković.
Ekipa koja beleži odlične rezultate i trenutno zauzima petu poziciju u francuskom šampionatu od nedavno je lišena usluga reprezentativke Senegala Mam Si Diop, koja je obnovila staru povredu ramena. To je otvorilo mogućnost dovođenja Dabovićeve, kojoj je po završetku Evrolige istekao ugovor sa Zagrebom.
"Dolaskom u Lion ostvaruju mi se dve želje. Posle mog uspešnog evroligaškog iskustva, zbog kog sam i izabrala Zagreb, sada dolazim u veoma jako nacionalno prvenstvo gde je svaka utakmica izuzetno teška i to me vrlo motiviše. Druga ispunjena želja je povratak u sistem rada Marine Maljković i time sam sve rekla", objasnila je Dabovićeva. Nova članica Liona je i perspektivna Markovićeve, koja je iz Šumadije došla u Francusku, gde je već svojim igračkim kvalitetima i sjajnim ljudskim osobinama osvojila sve u klubu. "Drago mi je što sam došla u veliki klub i što ću imati prilike da svojim ponašanjem, vrednim radom i igrama dam doprinos uspesima Liona u nastavku takmičenja. Veliku zahvalnost dugujem i Marini Maljković, čiji se poziv jednostavno ne odbija", rekla je Markovićeva. Maljkovićeva, koja je takođe i selektor reprezentacije Srbije, istakla je da će ovi transferi imati značaja i za nacionalni tim. "Ovi dolasci su dobri za reprezentaciju jer ću na oku imati "motor" našeg nacionalnog tima, kao i jednu izuzetno perspektivnu košarkašicu, koja je spremna da svojim radom i odnosom napravi zapaženu karijeru u Evropi", rekla je Maljkovićeva. Lion naredni meč francuskog šampionata igra 23. februara protiv Nice.
