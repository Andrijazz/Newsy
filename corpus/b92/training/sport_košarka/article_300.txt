> Izvor: B92
> Datum: utorak 21.01.2014.  
> Rubrika: sport_košarka
> Naslov: Duvnjak: Zvezda je favorit
> Članak:

Košarkaš Panioniosa Uroš Duvnjak smatra da je Crvena zvezda Telekom favorit u duelu te dve ekipe u Evrokupu, koji se igra u sredu od 19.15 uz prenos na TVB92.
Nekadašnji junior Partizana naveo je će imati posebnu motivaciju u utakmici trećeg kola takmičenja, pošto grčki tim ima dva poraza u dosadašnjem delu.
"Crveno-beli su jedan od kandidata za osvajanje trofeja. Međutim, mi nećemo izaći sa belom zastavom. Pokušaćemo da u jednoj prelepoj košarkaškoj predstavi dođemo do pozitivnog rezultata”, naveo je Duvnjak.
Bivši košarkaš FMP i Vojvodine istakao je da bi pobeda u Beogradu u potpunosti vratila njegov tim u život, nakon dva startna poraza u Last 32 fazi, od Nižnjeg Novgoroda i Bilbaa. "U prvoj fazi ovogodišnjeg Evrokupa igrao sam u Kragujevcu protiv Radničkog, ali sada dolazim u rodni grad. Zbog toga ću imati silnu motivaciju da se prikažem u najboljem mogućem svetlu, ali isto tako i ekipa će to od mene očekivati pošto ćemo za protivnika imati jednu izuzetno jaku Zvezdu.", istakao je Duvnjak. On je naveo da njegov tim nije imao dovoljno sreće na startu druge faze takmičenja. "Kada to kažem, mislim da smo u dobroj formi i da smo imali priliku da dobijemo ruski tim. U Španiji jednostavno nije bio naš dan i sumnjam da se takvo izdanje može ponoviti. Imamo dosta kvalitetnih igrača u rotaciji i uvek neko drugi može da iskoči. Svesni smo da nas očekuje veoma težak posao, ali verujem u našu snagu", zaključio je Duvnjak. Utakmica između Zvezde i Panioniosa igraće se u od 19.15 u hali Pionir, u trećem kolu Grupe L druge faze Evrokupa, a Beograđani u dosadašnjem toku takmičenja imaju pobedu i porazm, savladali su Bilbao, a poraženi od Nižnjeg Novgoroda.
