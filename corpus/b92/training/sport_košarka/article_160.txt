> Izvor: B92
> Datum: subota 11.01.2014.  
> Rubrika: sport_košarka
> Naslov: Vujošević: Dirnut sam brigom ljudi
> Članak:

Trener košarkaša Partizana Duško Vujošević izjavio je da će biti posvećen svom lečenju kako bi mogao da se vrati da vodi tim.
Vujošević je dodao da je teško prognozirati da li će se potpuno oporaviti ili da li će morati na dijalizu i transplantaciju bubrega.
Takođe, trener crno-belih naglasio je da mu je značila podrška ljudi dok je bio u bolnici.
"Imam problem s bubrezima, što je posledica šećerne bolesti. Da li će se kroz opšte jačanje organizma i disciplinu doći do zaustavljavljanja tog procesa ili će određenog momenta morati da se ide ka dijalizi ili transplantaciji, i da li će to biti za šest meseci ili šest godina, otvoreno je pitanje", rekao je Vujošević novinarima u Beogradu. Vujošević će u predstojećem meču protiv Krke u Jadranskoj ligi prvi put biti na klupi crno-belih posle četiri meča koja ja propustio zbog bolesti. On nije vodio Partizan protiv Real Madrida i Bajerna iz Minhena u Evroligi, kao i protiv Igokee u Jadranskoj ligi. "Nije moguće precizno da se kaže. Zavisi i od discipline, posvećenosti toj dijeti. Ja jako volim košarku i da bih mogao da radim ovaj posao, moram da živim i da budem zdrav, pa ću se truditi da sve bude u najboljem mogućem redu. Nisam jedini koji je na važnoj funkciji koji ima zdravstvene problem", kazao je Vujošević. Trener Partizana je konferenciju za novinare u hali Pionir počeo rečima: "Zadovoljstvo je što vas vidim", a onda i dodao da je dirnut brigom ljudi za njegovo zdravlje. "Dirnut sam brigom i pažnjom velike većine ljudi iz raznih sfera delovanja. Bilo je i ljudi koji su nudili bubreg, ali i onih koji su, pitajući da li bi Partizan bio bolji da je Dule na klupi umesto Gašić, udarali u bubreg", rekao je Vujošević.
