> Izvor: B92
> Datum: petak 24.01.2014.  
> Rubrika: sport_košarka
> Naslov: Ol-star: Kobi 16. put, debi Karija
> Članak:

Navijači su odabrali startne postave zapadne i istočne konferencije za Ol-star utakmicu u Nju Orleansu 16. februara.
Istok predvodi vodeći tandem Majami Hita Lebron Džejms i Dvejn Vejd, svojim izvanrednim igrama poverenje navijača zaslužio je i Pol Džordž iz Indijane, tu je i plejmejker Klivlenda Kajri Irving, kao i Karmelo Entoni, uprkos tome što njegov Njujork igra sezonu za zaborav.
Zapad će predvoditi prva zvezda Oklahoma Siti Tandera Kevin Durent, a zanimljivo je da su navijači u startnih pet uvrstili i Kobija Brajanta, iako je on povređen i nije sigurno da li će i 16. put moći da nastupi na Ol-staru. U prvoj postavi zapadne konferencije još se nalaze plej Golden Stejt Voriorsa Stef Kari, kojem će to biti debi na Ol-staru, zatim krilni centar Los Anđeles Klipersa Blejk Grifin, kao i košarkaš Minesote Kevin Lav. Starteri su utvrđeni tako što su navijači glasali lično i putem interneta, uključujući i društvene mreže. Ol-star vikend na programu je od 14. do 16. februara u Nju Orleansu.
