> Izvor: B92
> Datum: petak 10.01.2014.  
> Rubrika: sport_košarka
> Naslov: NBA: Porazi Majamija i Oklahome
> Članak:

Košarkaši Njujorka pobedili su Majami 102:92, a Denver je bio bolji od Oklahoma Sitija 101:88 u jedinim utakmicama NBA lige odigranim između četvrtka i petka.
Niksi su stigli do treće uzastopne pobede uz 29 poena Karmela Entonija, a najzaslužniji za trijumf Denvera bio je Rendi Foj sa 24 poena, što je njegov ovosezonski rekord.
Njujork ove sezone igra loše, ali je uspeo da pobedi Majami četvrti put u poslednjih pet mečeva. Odlučila je serija 16-2 krajem treće i početkom četvrte deonice, pa Niksi sada imaju skor 13-22. "Vidi se da je sve drugačije nego pre mesec dana. Naša lica su drugačija, kao i govor tela", izjavio je Andrea Barnjani, koji je upisao 19 poena (9-13 iz igre) i 5 skokova. Osim 29 poena (12-24 iz igre), Entoni je imao 8 skokova i 5 asistencija, Rejmond Felton upisao je 13 poena i 14 asistencija, a Amari Stodemajer zabeležio je 14 poena i 11 skokova. Majamiju nije pomogla ni sjajna partija Lebrona Džejmsa sa 32 poena (12-17 iz igre), 5 skokova, 6 asistencija, ali i 6 izgubljenih lopti doduše. Lebronu je to bio 800. profesionalni meč u karijeri. Dvejn Vejd ubacio je 23 poena, a Noris Kol 12. "Sve što znam o ovoj utakmici jeste da su nas nadigrali i da su zaslužili pobedu", koncizan je bio trener Hita Erik Spolstra. Nagetsi su imali niz od osam poraza, a sada su protiv Tandera upisali četvrti uzastopni trijumf. Rendi Foj ubacio je šest trojki iz devet pokušaja, ukupno 24 poena, Furnije je dao 19, a Taj Loson 16 poena, uz 14 asistencija. Najbolji kod Oklahome bio je Kevin Durent sa 30 poena (7-18 iz igre, 15-16 penali), bio je to 19. meč ove sezone sa 20+ poena za Durantulu, Redži Džekson upisao je 13, a Derek Fišer 12 poena. Rezultati: Denver - Oklahoma Siti 101:88 Njujork - Majami 102:92
