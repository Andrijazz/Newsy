> Izvor: B92
> Datum: sreda 22.01.2014.  
> Rubrika: sport_košarka
> Naslov: Panionios: CZ posebno jaka kod kuće
> Članak:

Trener Panioniosa Joanis Sfairopulos izjavio je pred gostovanje Crvenoj zvezdi u Evrokupu da će crveno-beli biti vrlo motivisani posle poraza u Rusiji.
“Igramo sa dobrom ekipom, koja dolazi iz Evrolige. Zvezda je naročito efektna kada igra kod kuće, a sada će dati sve od sebe da se iskupe za poraz od Nižneg. Mi želimo da odigramo bolje posle meča u Bilbau (poraz 93:62). Moramo da počnemo meč potpuno koncentrisani, da igramo energično, strastveno i odlučno“.
Sličnog mišljenja kao trener jeste i krilni košarkaš Joanis Atanasulas. "Čeka nas težak meč protiv evroligaškog protivnika koji je veoma jak, pogotovo na svom parketu. Poštujemo Zvezdu, ali je se ne plašimo, pošto verujemo u svoje sposobnosti". Posle dva kola Zvezda ima skor 1-1, a Grci 0-2. Utakmica počinje u sredu od 19 sati i 15 minuta, uz direktni prenos na TV B92.
