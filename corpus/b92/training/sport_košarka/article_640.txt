> Izvor: B92
> Datum: utorak 11.02.2014.  
> Rubrika: sport_košarka
> Naslov: Sale za B92: Sve moramo da zaradimo
> Članak:

Selektor Srbije Aleksandar Đorđević za B92 je dao prvi ekskluzivni intervju od dolaska na funkciju.
Intervju ćemo emitovati u sredu od 22.20, odmah posle direktnog prenosa meča Bilbao – Crvena zvezda.
Sale Nacionale je za B92 govorio o šansama naše selekcije na Svetskom kupu u Španiji, o tome kada ćemo na nekom velikom takmičenju ponovo biti favoriti za osvajanje trona, kao i u kojim aspektim zaostajemo za boljima od nas.
Takođe, sa Đorđevićem smo razgovarali o košarci nekada i sada, zemlji koja i dalje ludo voli sport, ekstremnom rivalstvu Partizana i Crvene zvezde, o tome zašto se deca više ne bave toliko sportom... Prvo veliko takmičenje na selektorskoj klupi Đorđević će imati na Svetskom kupu u Španiji, a naša reprezentacija je u grupi sa domaćinom, Francuskom, Brazilom, Egiptom i Iranom. "Realno smo sedmi na Evropskom prvenstvu - od toga treba poći i to treba da shvatimo. To je bio naš najbolji tim sa najboljim trenerom. Ništa nam ne pripada, moramo da zaradimo ono što mislimo da možemo da uradimo. Jako je teško doći do borbe za medalje. Uvek kažem , ali prvi znam da će biti problema, kvalitetnih protivnika. Ipak, čvrsto verujem da možemo. Rano je za neku ozbiljniju priču, ali želimo da igrači budu na vrhuncu kada bude najpotrebnije. U Španiji će svi imati priliku da pokaže koliko vrede. Koliko god vredeo individualno ili na klupskom nivou, igrači priznaju drugog igrača samo kada dođe do visina i na reprezentativnom nivou. To je nepisano pravilo među igračima. Kada Toni Parker bude završio karijeru, potpisujem da će reći da mu je najdraža zlatna medalja sa Francuskom na EP", rekao je Đorđević za B92. U sredu vas na B92 očekuje sportsko veče - u 20.10 počinje emisija u studiju, u 20.25 uključujemo se u Baskiju na prenos meča Bilbao - Crvena zvezda, a potom sledi polučasovni intervju sa selektorom Đorđevićem.
