> Izvor: B92
> Datum: sreda 15.01.2014.  
> Rubrika: sport_košarka
> Naslov: Radonjić: Nedostajala energija
> Članak:

Trener Crvene zvezde Dejan Radonjić rekao je da nije zadovoljan kako je njegova ekipa igrala odbranu i da je nedostajala energija u porazu od Nižnjeg Novgoroda.
Zvezda je u gostima izgubila od Nižnjeg sa 86:75, u drugom kolu Grupe L druge faze Evrokupa.
"Odbrana nije bila na zadovoljavajućem nivou. Nadali smo se da ćemo posle solidne igre u prvih 20 minuta biti u mogućnosti da u nastavku podignemo nivo agresivnosti, ali to se nažalost nije dogodilo."
"Nismo imali potreban nivo energije kako bismo savladali veoma kvalitetnu ekipu Nižnjeg", rekao je Radonjić posle utakmice u Novgorodu. "Nižnji je pokazao da poseduje veliki kvalitet. To je odličan tim, veoma dobro ukomponovan sa sjajnim pojedincima. I pre dolaska u Rusiju znali smo da nas očekuje veoma snažan rival i težak meč i to se obistinilo", kazao je trener crveno-belih. Prema njegovim rečima, protivnički košarkaši su bili veoma raspoloženi za igru. "Bili su veoma raspoloženi i pružili su veoma dobru igru. Njihovi visoki igrači su nam zadali dosta problema u šutu spolja, a imali su i visok procenat realizacije za tri poena", naveo je Radonjić. Zvezda će u sledećem kolu dočekati Panionios, dok će Nižnji gostovati Bilbau.
