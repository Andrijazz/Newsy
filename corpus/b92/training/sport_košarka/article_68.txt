> Izvor: B92
> Datum: nedelja 5.01.2014.  
> Rubrika: sport_košarka
> Naslov: Kuča bolja od Barse, Anđušić 12p
> Članak:

Košarkaši Laboral Kuče savladali su Barselonu 76:72 u 14. kolu ACB lige, a Danilo Anđušić bio je dobar u porazu svog Valjadolida.
Real Madrid je nastavio svoj sjajni pobednički niz, a Unikaha Vladimira Štimca ostvarila je novu pobedu.
Ekipa iz Vitorije je napravila iznenađenje savladavši Barselonu na svom parketu, pa je tako stigla do sedme pobede u sezoni. Najbolji u pobedničkoj ekipi bio je Andres Noćioni sa 19 poena i šest skokova, dok je dva manje ubacio Tibor Plajs.
Na drugoj strani Ante Tomić je upisao 12 poena, a dva manje Bred Oleson i Kosta Papanikolau koji je uz to imao i sedam skokova. Valjadolid je 12. poraz u sezoni doživeo na svom terenu, ovoga puta od San Sebastijana sa ubedljivih 83:64. Nejfikasniji kod poraženih bio je Nikola Cvetinović koji je ubacio 18 poena, a Danilo Anđušić na terenu je proveo nešto manje od 27 minuta i zabeležio 12 poena i četiri skoka. Real Madrid nastavio je pobednički niz, ovoga puta nemoćna je bila Saragosa koja je kod kuće poražena sa 75:68. Rudi Fernandes je predvodio svoju ekipu 21 poenom, dok je Felipe Rejes ubacio 12, uz samo jedan promašaj. Kod domaćih najbolji je bio Damjan Rudes sa 17 poena. Unikaha je na gostovanju savladala Manresu 99:78, uz šest poena i tri skoka Vladimira Štimca. Ekipa iz Malage je tako stigla do devete pobede, a najzaslužniji za to bili su Rajan Tulson i Čemi Urtasum, sa 21, odnosno 20 poena. Protivnik Crvene zvezde u Evrokupu, ekipa Bilbaa, svoj meč igra u nedelju sa Valensijom. Rezultati: Teneife - Kahasol 75:59 Saragosa - Real Madrid 68:75 Valjadolid - San Sebastijan 64:83 Manresa - Unikaha 78:99 Laboral Kuča - Barselona 76:72 Kompostela - Estudijantes 85:97 Nedelja: Bilbao - Valensija Mursija - Huventud Fuenlabrada - Gran Kanarija
