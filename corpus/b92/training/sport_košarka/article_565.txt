> Izvor: B92
> Datum: četvrtak 6.02.2014.  
> Rubrika: sport_košarka
> Naslov: KRK: OKK namučio Radnički
> Članak:

Košarkaši Radničkog igraće u subotu protiv Crvene zvezde u polufinalu završnog turnira Kupa Radivoja Koraća.
Kragujevčani su u drugom četvrtfinalu mnogo teže nego što se očekivalo savladali OKK Beograd sa 87:72.
Konačan rezultat ne odslikava najbolje stanje stvari na terenu. OKK je krenuo furiozno, imao je 13 poena viška nakon prve deonice, ali se Radnički do poluvremena vratio.
Ipak, ekipa Miroslava Nikolića je otpor na papiru slabijeg rivala slomila tek početkom poslednje deonice kada je stekla nedostižnih 20 poena prednosti. Stefan Birčević bio je najbolji sa 15 poena i 6 skokova. 15 poena ubacio je i Sava Lešić, a Dimić je imao 12 uz 3 asistencije. U ekuipi OKK Beograda, Bojić je dominirao sa 26 poena, 12 je ubacio Šepa, a po 10 Malidžan i Đuran. Tok meča: OKK Beograd počeo je veoma ambiciozno duel protiv Radničkog, pa je već u 5. minutu bilo 11:2 za ekipu iz Košarkaške lige Srbije. Andrija Bojić bio je nerešiva enigma za Kragujevčane u prvoj deonici (10 poena), Kragujevčani su na drugoj strani imali velikih problema, pa je rezultat posle 10 minuta bio neočekivan - 23:10 za OKK Beograd. Početkom druge deonice Radnički se uozb iljio što se odmah preslikalo i na semafor. Druga deonica počela je serijom Kragujevčana 10-2 (25:20), uz dobre role Kalinića, Brkića i Marinovića. Nisu se tu zaustavili Kragujevčani, pa su u 16. minutu nakon poena Birčevića pod košem prvi put poveli - 28:27. Nastavio je Radnički sa dobrom igrom u drugoj deonici sve do posledjnjeg minuta, kada se OKK Beograd sa pet vezanih poena vratio u meč (37:34 na poluvremenu). Međutim, iako se očekivalo da Radnički prelomi meč u trećoj deonici, OKK Beograd se nije predao. U 26. nakon poena Šepe OKK je čak i poveo (50:49), ali Radnički je do kraja treće deonice odgovorio serijom 13-2 i imao je +11 pred odlučujući period (63:52). Tek u poslednjoj deonici Radnički je slomio otpor rivala. Brzo su Kragujevčani stigli do +20 (76:56 u 35. minutu) i do kraja se igralo u laganom ritmu.
