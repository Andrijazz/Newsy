> Izvor: B92
> Datum: nedelja 9.02.2014.  
> Rubrika: sport_košarka
> Naslov: Micić: Zaslužili smo da pobedimo
> Članak:

Košarkaš Mega Vizure Vasilije Micić rekao je da veruje da su on i njegovi saigrači mogli da osvoje Kup Radivoja Koraća, koji je otišao u ruke Crvene zvezde.
’Crveno-beli’ su odbranili trofej u Kupu trijumfom sa 81:80, iako su izabranici Dejana Milojevića imali napad za pobedu.
"Ušli smo rasterećeni, ne kao da smo bili inferiorni, znali smo da možemo da dobijemo utakmicu, a ako izgubimo nije to strašno. Izvanredno smo otvorili utakmicu, ja nisam u jednom trenutku ni znao da vodimo 18 razlike, ali definitivno smo zaslužili da pobedimo", istakao je Micić. Mladi plejmejker je istakao da će igre koje je Mega Vizura prikazala na završnom turniru Kupa mnogo značiti svim igračima Mege. "Znači nam puno, zbog iskustva, želje za napredovanjem. Videli smo da možemo da igramo sa Zvezdom, sa Partizanom se nismo sastali u Kupu, gde jedna lopta može da odluči. Sa Zvezdom, najboljim timom u ABA ligi, odigrali smo ravnopravno svih 40 minuta i sigurno smo mogli da pobedimo", naglasio je Micić. Micić je proglašen za najboljeg igrača Kupa Radivoja Koraća zahvaljujući sjajnim igrama protiv Crnokose, FMP Železnika i na kraju Zvezde. "Meni ovaj turnir predstavlja čudnovatu motivaciju jer i prošle godine sam odigrao odlično. Počeo sam da verujem u ovu ekipu, taj početak, koji smo odigrali vrhunski, me je motivisao i odigrali smo agresivno i u odbrani i u napadu. Kada svi igramo agresivno možemo mnogo toga i svakome da pomrsimo račune. To smo pokazali i u ABA ligi, a ovo će nam dosta značiti na polju samopouzdanja i da ćemo biti još bolji u nastavku sezone", rekao je Micić. Po završetku utakmice navijači Zvezde su skandirali Miciću i pozvali ga da dođe među , na šta je on odgovorio: "Prija mi to, ali sada sam u Megi".
