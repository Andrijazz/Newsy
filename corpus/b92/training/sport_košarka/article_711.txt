> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Sjajna Mega razbila Cibonu
> Članak:

Košarkaši Mega Vizure deklasirali su Cibonu sa 102:74 u poslednjem meču 20. kola ABA lige i tako došli do osme pobede ove sezone.
Izabranici Dejana Milojevića su tako zabeležili veoma bitnu pobedu i za svoj klub, ali i srpsku košarku, zbog koeficijenta u regionalnom takmičenju u odnosu na hrvatske klubove.
Najbolji u redovima Mega Vizure bio je Nemanja Radović sa 22 poena i šest skokova, Vasilije Micić je dodao 18, uz osam asistencija.
Još trojica košarkaša u pobedničkom timu imala su dvocifren učinak, Ratko Varda je postigao 14 poena i imao osam skokova, dok su meč sa po 11 poena završili Nemanja Dangubić i Nenad Miljenović. Kod Cibone, po 19 poena su upisali Marko Jagodić Kuridža i Dario Šarić, koji je imao i sedam skokova i pet asistencija. Mega je vodila od početka utakmice, ali je Cibona u prvom poluvremenu uspela da se održi u igri. U nastavku na terenu je postojao samo jedan tim, Milojevićevi izabranici su potpuno zatvorili Zagrepčane, samo su povećavali prednost, a u poslednjem periodu se bukvalno poigravali sa njima i na kraju zasluženo upisali veliku pobedu. Takođe, Mega je na taj način nanela Ciboni jedan od najubedljivijih poraza ove sezone i to, zanimljivo, na prvom meču koji je taj zagrebački klub odigrao u Smederevu. Zanimljivo je da su utakmici u Smederevu prisustvovali i bivši selektor Srbije Dušan Ivković, skaut Bruklin Netsa Džonatan Dživoni I generalni menadžer Barselone Đoan Kreus. Mega zauzima desetu poziciju na tabeli sa osam trijumfa i deset poraza, dok je Cibona četvrta sa 13 pobeda i sedam neuspeha. Tok utakmice: Mega je odlično ušla u meč, brzo je uspela da preko Micića drži prednost, pre nego što su se gosti probudili. Milojevićevi izabranici su u jednom trenutku imali pet poena prednosti (17:12), pre nego što je Cibona izjednačila, ali je Mega od tada uspela da se vrati u vođstvo i održava malu prednost. Zanimljivo, Micić je već posle sedam minuta imao dvocifreni učinak, pa je Milojević odlučio malo da ga odmori. Ipak, to nije smetalo Megi, koja je u poslednjem minute prve četvrtine imala do tada najviših plus osam (32:24), pre nego što je Blesingejm pogodio jedno slobodno bacanje, a posle ukradene lopte pogodio, ali sudija nije priznao koš. Tako je Mega na prvi odmor otišla sa 32:25. U drugu četvrtinu Mega je ušla sjajno, vezala je pet poena i otišla na plus 12 (37:25), ali su Siriščević i Kus uzvratili dvema trojkama i prišli na 37:31. Međutim, posle tajm-auta klinci iz Mege predvođeni Vardom nastavili su da muče Cibonu, ali i oduševljavaju publiku atraktivnim potezima. Jedan od njih izveli su Jokić i Dangubić za vođstvo 42:33. Ipak, baš tada su usledile greške igrača Mege, a Cibona je znala to da kazni, preko Jagodića, Šarića i Siriščevića prišla je na 42:39. U narednim napadima domaći igrači su igrali i dalje veoma konfuzno, dozvolili su Zagrepčanima da priđu na minus jedan (45:44), ali je Micić sa slobodnih bacanja vratio sigurnost Megi. Milojevićevi izabranici su prednost održavali prednost do kraja poluvremena, a Cibonu je na samo poen razlike primakao Šarić trojkom u poslednjoj sekundi. Trojka Šarića u finišu prvog poluvremena nije uticala mnogo na košarkaše Mege, koji su na početku trećeg perioda održavali prednost, ali je Cibona sve vreme pretila. Ipak, u 35. minutu Radović i Micić su doneli domaćem timu dvocifrenu prednost (66:55), a vrlo brzo isti igrači su pomognuti Miljenovićem odveli Megu na do tada maksimalnih 17 razlike (78:61). Jagodić-Kuridža je do kraja treće četvrtine samo uspeo da smanji zaostatak svog tima na 15 razlike, a iako je Cibona pretila u poslednjem periodu, Mega je održavala prednost. Sjajan je bio Dangubić, koji je bio jedan od najzaslužnijih što Zagrepčani nisu ni dobili šansu da smanje svoj zaostatak. Tri minuta pre kraja Mega je došla do prednosti od preko 20 razlike, a u poslednjem minute i čak maksimalnih plus 28 (102:74), a tim rezultatom je i završen meč.
