> Izvor: B92
> Datum: nedelja 9.02.2014.  
> Rubrika: sport_košarka
> Naslov: Milojević: Svašta može da se desi
> Članak:

Košarkaši Mega Vizure imaće u nedelju (20:30) šansu da osvoje prvi trofej u istoriji, a trener Dejan Milojević smatra da može svašta da se desi u finalu Kupa.
Tim iz Smedereva igraće u finalu Kupa Radivoja Koraća protiv Crvene zvezde Telekom, u dvorani Pionir.
"Bićemo mnogo rasterećeniji nego u prethodne dve utakmice. Kup je takmičenje u kome favoriti najčešće gube. Igra se jedna utakmica, ako budemo igrali odbranu na visokom nivou, budemo mudri u napadu, svašta može da se desi", rekao je Milojević.
Vizura je do finala stigla pobedama nad Crnokosom i FMP-om. "Plasmanom u finale, najvećim uspehom u istoriji kluba sam svakako zadovoljan. Nije mi se dopala naša igra na ovoj utakmici. Suvišno je komentarisati prvo poluvreme i broj primljenih poena. Takođe, moja ekipa kao da ne zna da dokrajči protivnika. Umesto da mirno privedemo utakmicu kraju, vraćali smo FMP sopstvenim greškama u igru", analizirao je Milojević meč protiv tima iz Železnika. Plejmejker Vizure Nenad Miljenović je takođe istakao odbranu kao ključni factor finala protiv Zvezde. "Odigrali smo loše prvo poluvreme. Imali smo dosta propusta u odbrani, primili u prvih 20 minuta čak 51 poen. Stekli smo u trećoj četvrtini kapital od 18 poena prednosti, ali umalo i to da prokockamo, jer su ishitreni šutevi i greške mogle da nas skupo koštaju u samom finišu. Što se tiče finala, Radnički nam je dokazao da protiv Zvezde može da se igra. Ukoliko odigramo u odbrani najbolje što znamo imamo šansu", rekao je Miljenović. Finalni meč Kupa Radivoja Koraća između Crvene zvezde Telekom i Mega Vizure igraće se u nedelju od 20:30 u hali Pionir.
