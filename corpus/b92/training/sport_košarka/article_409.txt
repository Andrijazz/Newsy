> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Paunić najbolji trojkaš Endese
> Članak:

Srpski košarkaš Ivan Paunić, koji trenutno brani boje Fuenlabrade, najbolji je trojkaš prvog dela Endessa lige.
U poslednjoj rundi prvog dela lige Fuenlabrada je savladala Laboral Kuču sa 74:73 u veoma neizvesnoj utakmici, a jedan od najzaslužnijih za trijumf bio je upravo Paunić.
On je zabeležio 14 poena, pogodivši dve trojke iz dva pokušaja. Na taj način zacementirao je prvo mesto na listi najpreciznijih trojkaša lige.
Paunić je trenutno prvi sa čak 57,4 odsto ubačenih trojki (31/54), što je daleko bolje od najbližih pratilaca Andresa Noćionija iz Laboral Kuče i košarkaša Valensije Romejna Sata, koji imaju identičan procenat 51,8. Zanimljivo je da je Paunićev procenat uspešnosti u šutu za tri poena bolji je od aktuelnih lidera dva najjača klupska košarkaška takmičenja. U NBA trenutni lider među najpreciznijim trojkašima je član San Antonio Sparsa Italijan Marko Belineli sa 48,3 odsto, ali je odigrao daleko veći broj utakmica. U Evroligi je i dalje najprecizniji trojkaš košarkaš Crvene zvezde Čarls Dženkins sa 56,5 odsto. Isti igrač je najprecizniji trojkaš u regionalnoj ABA ligi sa 52 odsto.
