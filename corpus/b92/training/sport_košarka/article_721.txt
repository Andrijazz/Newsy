> Izvor: B92
> Datum: ponedeljak 17.02.2014.  
> Rubrika: sport_košarka
> Naslov: Ante Delaš izbegao smrtnu opasnost
> Članak:

Košarkaš Cedevite Ante Delaš doživeo je na meču sa Crvenom zvezdom težu povredu, zbog koje mu je čak bio ugrožen život.
Delaš je tokom meča zadobio udarac u grudni koš, koji u prvi mah niko nije ni registrovao.
Međutim, posle meča u svlačionici ispostavilo se da je povreda izuzetno opasna, da mu je udarac oštetio plućno krilo. Klupski lekar je brzo reagovao, pa je Delaš prebačen u dežurnu bolnicu.
Utvrđen mu je hematopneumotoraks - prisustvo krvi i vazduha u prostoru između plućnog krila i plućne maramice, kao posledica mehaničkog oštećenja krvnih sudova. Srećna okolnost je da je povreda otkrivena na vreme, a brza intervencija lekarske službe obezbedila je da Delaš prođe bez ikakvih posledica. Ipak, on će sledećih nekoliko dana iz preventivnih razloga ostati na intenzivnoj nezi.
