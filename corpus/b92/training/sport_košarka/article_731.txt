> Izvor: B92
> Datum: utorak 18.02.2014.  
> Rubrika: sport_košarka
> Naslov: Ove mega dresove morate imati
> Članak:

Košarkaški klub Mega Vizura objavio je da će pustiti u slobodnu prodaju svoje roze-plave dresove.
Mega Vizura je prošle sezone prvi put izborila plasman u Jadransku ligu, a ove je igrala finale Kupa Radivoja Koraća i svojim nastupima i politikom da za nju nastupaju mladi igrači pobrala je simpatije košarkaške javnosti.
"Stoga je uprava kluba odlučila da prvi put navijačima omogući kupovinu dresova, i to plavo-roze kombinacije, koja je postala zaštitni znak ovog mladog kluba", navodi se u saopštenju Mege. Neobični roze-svetloplavi dresovi privukli su veliku pažnju, a posle je objavljeno da je boje za njih odabrala ćerka jednog od osnivača kluba. Agenciji Beta je u klubu rečeno da će dresovi moći da se kupe sa prezimenom i brojem nekog od igrača na ledjima, kao i bez ičega na zadnjoj strani, ali i da postoji mogućnost da se upišu broj i ime po želji. Njihova cena je 3.000 dinara.
