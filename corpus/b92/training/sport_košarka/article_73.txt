> Izvor: B92
> Datum: ponedeljak 6.01.2014.  
> Rubrika: sport_košarka
> Naslov: Gašić: Imali smo problema u skoku
> Članak:

Privremeni trener košarkaša Partizana Velimir Gašić zadovoljan je pobedom nad Mega Vizurom, ali je upozorio na određene slabosti u igri.
"Crno-beli“ su u poslednjem meču 15. kola ABA lige kao gosti u Smederevu savladali tim koji predvodi Dejan Milojević rezultatom 81:76.
"Bilo je perioda dobre igre, ali je bolo i grešaka. Težimo tome da držimo apsolutnu kontrolu ritma igre i rezultata, a to će biti nešto po čemu će tim biti prepoznatljiv“, naveo je Gašić.
Najefikasniji u redovima Partizana bio je Dragan Milosavljević sa 22 poena, dok su sjajne partije pružili Bogdan Bogdanović (19p, 5sk, 7as, 5ukr) i Tarenz Kinzi (11p, 10sk, 6as). "Konačan rezultat ne oslikava sam kvalitet igre, bilo je sjajnih perioda, imali smo čak 20 poena razlike, ali je u nekim trenucima Mega imala priliku da hvata priključak. Ono što nije bilo dobro je defanzivno zagrađivanje, Mega je zbog toga imala šanse da poentira iz drugih napada. Partizan je godinama prepoznatljiv po svom dominantnom soku, a to večeras nismo pokazali", zaključio je Gašić. Upravo zbog toga je pomoćni trener Partizana žestoko iskritikovao svoje pulene prilikom jednog tajm-auta.
