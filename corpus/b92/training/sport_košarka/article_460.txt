> Izvor: B92
> Datum: četvrtak 30.01.2014.  
> Rubrika: sport_košarka
> Naslov: Dimić: Revanširaćemo se Solnoku
> Članak:

Košarkaš Radničkog Miloš Dimić rekao je da će on i saigrači pokušati da se revanširaju Solnoku za poraz u prvom delu sezone u 19. kolu ABA lige.
Kragujevčani trenutno drže 11. mesto na tabeli sa sedam pobeda i 11 poraza, dok je Solnok pretposlednji sa skorom 5/13.
"Solnok je iskusna ekipa. Bolji su kod kuće jer imaju vruć teren, nešto kao naše Jezero. Na gostovanjima, s druge strane, nižu sve same poraze, moguće je da im nedostaje baš taj ambijent, ne snalaze se najbolje u regionu. Dosta igraju tranziciju, to forsiraju i jako dobro se snalaze. Tako su nas i pobedili u Mađarskoj. To je jedna od pouka kako im se revanširati", rekao je Dimić. Dimić je istakao da bi igra protiv Strazbura u Evrokupu, u duelu u kojem su Kragujevčani zabeležili prvi trijumf u drugoj fazi tog takmičenja, trebalo da bude recept za pobedu u subotu. "Za novi uspeh treba preslikati igru protiv Francuza. Jaka odbrana i kolektivna igra, to je to. Prijao nam je svima ovaj poslednji trijumf. Strazbur je veliki klub, imaju velika imena u svojim redovima, od igrača do trenera. Bila je čast igrati protiv njih ove dve utakmice, ali i uopšte učestvovati u Evrokupu. Veliko je to iskustvo za celu našu ekipu. Imamo sada dodatnu motivaciju, pojačanim samopouzdanjem želimo maksimalno da iskoristimo to što ćemo tri utakmice odigrati u Jezero, dakle bez onih napora u putovanjima", naglasio je Dimić. Junak pobede nad Strazburom ne želi da ističe svoj doprinos pobedi nad francuskim timom, a posebno ga raduje što se kapitalizovao sav trud sa treninga i mečeva u najboljem mogućem trenutku. "Naši vodeći igrači su Marinović i Lešić. Njihov kvalitet je u tome što, svako na svoj način, maksimalnim angažovanjem uvek pokrenu još nekoga od saigrača. Protiv Strazbura sam ja iskočio, u subotu će neko drugi, najbitnije je da imamo dovoljan broj igrača da pratimo vodeći tandem. Možda nemamo dovoljno iskustva da baš svim suparnicima pariramo po 40 minuta, ali tu je želja za pobedom u svakoj utakmici. Za rotaciju nas ipak ima dovoljno, pa obećavamo da do kraja sezone nećemo smanjivati žar u borbi za bodove, pa i prvi trofej sledeće nedelje", istakao je Dimić.
