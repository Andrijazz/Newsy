> Izvor: B92
> Datum: petak 24.01.2014.  
> Rubrika: sport_košarka
> Naslov: Pešić: Presudili nam Arojo i Erceg
> Članak:

Trener Bajerna Svetislav Pešić rekao je da su Karlos Arojo i Zoran Erceg doneli pobedu Galatasaraju protiv njegovog tima u Minhenu (72:66).
Arojo je ubacio 21 poen, dok je srpski krilni centar upisao 19 poena i 10 skokova.
"Prvi put kada smo igrali njih dvojica nisu se našli na parketu, a danas je to bila razlika. Arojo je iskusan i kvalitetan košarkaš, oni su danas bili pravi tim, a nama je nedostajao Nihad Đedović. Oni su dobar tim sa mnogo potencijala, a mi moramo da naučimo nešto iz ovog poraza“, kaže Pešić.
Posle četiri kola Bajern ima skor 2-2, dok je Galatasaraj u Minhenu ostvario prvi trijumf. "Nakon što smo u prvoj fazi izgubili sa 20 poena razlike, rekao sam navijačim da je taj meč bio za prestiž, a da nas prava stvar čeka u Top 16 fazi. Bili smo disciplinovani, imali smo pravi stav, agresivnost na obe strane parketa, tako da smo zabeležili važnu pobedu. Hvala našim navijačima koji su nam pomogli na gostovanju", rekao je trener Galatasaraja Ergin Ataman. U sledećem kolu turska ekipa dočekuje Žalgiris, dok Bajern igra na svom terenu sa CSKA.
