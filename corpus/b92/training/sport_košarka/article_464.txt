> Izvor: B92
> Datum: četvrtak 30.01.2014.  
> Rubrika: sport_košarka
> Naslov: "Partizan – srce, ponos, karakter"
> Članak:

Trener Lokomotive Kubanj Jevgenij Pašutin rekao je pred meč sa Partizanom u Beogradu (petak, 20.45) da njegov tim mora da iskoristi slabe tačke rivala.
“Partizan je tim sa mnogo srca, ponosa i karaktera. Oni su mladi, proizvod su izvrsne srpske škole košarke. Moramo da budemo psihički spremni za utkamicu pred nadaleko poznatim i bučnim navijačima. Partizanovi lideri Bogdanović, Lovernj i Kinzi posebno su opasni na domaćem terenu”, izjavio je Pašutin.
"Naš posao biće da ostanemo koncentrisani, da obuzdamo njihovu energiju i da u napadu budemo strpljivi. Ključ je da se lopta dobro kreće u napadu i da pronađemo slabe tačke protivnika", dodao je trener Lokomotive, koja do sada u Top 16 fazi ima skor 2-2. Aleks Marić, bivši centar crno-belih, kaže da je Partizan posebno jak na spoljnim pozicijama, iako su neki igrali povređeni. "Bogdanović je veoma talentovan igrač na kojeg moramo da obratimo posebnu pažnju. U reketu nam je cilj da zaustavimo Lovernja i njegov učinak u skoku. Ono što je najvažnije jeste da kontrolišemo utakmicu i da budemo spremni za motivisan i mlad tim Partizana, koji će imati sjajnu podršku sa tribina", kaže Marić. Partizan je nedavno ostao i bez povređenog Dragana Milosavljevića, a meč sa Lokomotivom propustiće i Milenko Tepić.
