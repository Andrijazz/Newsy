> Izvor: B92
> Datum: nedelja 16.02.2014.  
> Rubrika: sport_košarka
> Naslov: ABA: Partizan teško protiv Širokog
> Članak:

Košarkaši Partizana zabeležili su 14. pobedu u ovosezonskoj ABA ligi, teže od očekivanog savladali su Široki na svom terenu rezultatom 63:58.
Utakmicu je obeležio debi Saše Pavlovića koji je pred gotovo 7.000 gledalaca u hali Pionir zabeležio 13 poena uz pet skokova.
"Crno-beli“ su postigli tek jednu trojku iz 16 pokušaja, ali su zato dominirali u skoku (38:21), a Bogdan Bogdanović je podbacio, postigao je šest poena uz šut iz igre 3/15. Partizan sada ima 14 pobeda i pet poraza.
Poslednje pojačanje Partizana, Saša Pavlović gotovo sam je igrao u prvoj deonici, postigao je devet od 13 poena i time pokazao da će predstavljati značajno napadačko oružje za tim desetkovan povredama. Rešenje za zonsku odbranu domaćih Široki je našao u šutevima sa distance, sjajan je bio Ivan Buva sa 19 poena, od toga tri trojke, a pored njega dvocifreni su bili Džonatan Džons sa 16 i Domagoj Bošnjak sa deset poena. Loše su domaći šutirali za tri poena, Bogdan Bogdanović nije mogao da pogodi gotovo ništa, a zanimljivost predstavlja situacija da i kada je pogodio, taj koš se nije važio, zbog prekršaja Milutinova u napadu. Iako su domaći imali veliku prednost u skoku već na poluvremenu (24:9), to nisu uspeli da materijalizuju, pa se na odmor otišlo sa minimalnom razlikom u korist Širokog. Nastavak je, međutim, pripao Partizanu, dve serije od po 4:0 donele su preokret izabranicima Duška Vujoševića, a do kraja meča Široki nije uspeo da se vrati u egal i napravi veliko iznenađenje. Branilac titule je prekinuo niz od šest poraza, sada ima 14 pobeda i pet neuspeha, koliko i drugoplasirana Cedevita, dok je ovo bio 14. poraz ekipe iz Hercegovine u ovoj sezoni.
Debi Saše Pavlovića u Partizanu počeo je savršeno. Iskusni Baranin već u prvom napadu prihvatio je loptu, krenuo na ulaz i odmah poentirao. Sve je praktično bilo podređeno Pavloviću na startu ove utakmice, pa je nekadašnji NBA igrač ubacio devet od prvih 13 poena Partizana (13:10). Ekipa Širokog igrala je veoma dobro, Džons i Buva su pogađali sa distance, pa je prva deonica završena završena vođstvom Partizana 18:17. Bogdanović je nastavio sa promašajima i u drugoj deonici, a Džons je pogotkom za dva doneo vođstvo Širokom, da bi potom "crno-beli" preko Lovernja i Milutinova preokrenuli. Rezultatsku klackalicu potom su nastavili Rikić i Tepić, a Buva je prvi igrač sa dvocifrenim brojem poena nakon treće pogođene trojke ima 11, za prednost Širokog 28:25. Domaći košarkaši nikako nisu mogli da pogode trojku u prvom poluvremenu, a u finišu druge deonice Lovernj je ubeležio četiri poena, čime je smanjio razliku na samo pola koša, 32:31. Za razliku od nekoliko prethodnih mečeva Partizan je odličan u skoku, domaći košarkaši su u prvom poluvremenu ostvarili čak 24 skokova, po 12 u obe faze, dok na drugoj strani Široki ima svega devet.
Drugu deonicu otvorili su "crno-beli" serijom 4:0, a aktivni u napadu bili su Lovernj i Gagić, iako je u prvom napadu Bogdanović šutnuo trojku u poslednjim sekundama napada. Pavlović je nastavio u dobrom ritmu, najpre je izblokirao Ivana Opačaka, a potom pogodio za dva uz faul, međutim nije iskoristio dodatno slobodno bacanje. Široki je prve poene u trećoj četvrtini postigao tek u trećem minutu, 37:34 za Partizan. Sa četiri poena Nikole Milutinova domaći su stigli do sedam poena prednosti, zbog čega je trener gostiju morao da zatraži minut odmora. Šestu, a prvu trojku u četvrtini postigao je Bošnjak, dok "crno-beli" i dalje nemaju pogođen šut van linije 6,75, 11 promašaja, od toga čak sedam Bogdana Bogdanovića. Zanimljivost je da je mladi bek domaćih pogodio jedan dalekometni šut, ali se on nije računao zbog faula u napadu Milutinova, pred poslednju deonicu Partizan vodi 45:41. Ponovo je Široki tek u trećem minutu poslednje deonice upisao prve poene preko Tonija Katića, a prethodno su za domaće bili precizni Pavlović i Musli. Konačno je stigla trojka za domaće u 35. minutu, Boris Dalo je bio precizan za 54:50. Ekipa Širokog se približila u finišu, na pomolu je bila penal završnica, međutim "crno-beli" su se bolje snašli u finšu i zabeležili pobedu.
