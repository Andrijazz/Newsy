> Izvor: B92
> Datum: utorak 21.01.2014.  
> Rubrika: sport_košarka
> Naslov: Tepić: Spremni smo za iznenađenje
> Članak:

Košarkaš Partizana Milenko Tepić rekao je da njegova ekipa mora u Izraelu protiv Makabija da odigra mnogo bolje nego u Zadru, ako želi da napravi iznenađenje.
“Crno-beli” su teško izvojevali pobedu na gostovanju u Hrvatskoj (64:56), dok ih u četvrtak očekuje duel sa “Ponosom Izraela”.
"Uspeli smo da okrenemo jako važnu utakmicu. Nije lako uvek igrati na visokom nivou, važno je pobeđivati, ali mislim da ćemo morati dobro da se spremimo ako želimo da napravimo iznenađenje u Izraelu", rekao je Tepić.
Jedan od najiskusnijih košarkaša u mladom timu Duška Vujoševića je dodao da njegova ekipa nije spremno ušla u meč, dok je Zadar, nošen publikom, dobro otvorio utakmicu i stekao samopouzdanje. "Mi smo igrali prilično slabo prvo poluvreme, bez jasne ideje, sa mnogo grešaka, sporo nam se lopta kretala, teško smo dolazili do pozicije, promašivali smo slobodna bacanja i zicere. Sve zajedno je loše izgledalo i objektivno devet razlike na poluvremenu i nije bio tako loš rezultat s obzirom kako smo igrali", rekao je Tepić. Beograđani su do pobede došli čvrstom odbranom u drugom poluvremenu, u kojem su napravili veliki preokret. "Možda je to bila opomena i dobar trenutak da se malo trgnemo, da igramo angažovanije i agresivnije kako u odbrani, tako i u napadi. Imali smo boljih rešenja u napadu, pametnije smo igrali, mnogo smo bolje skakali i zatvarali koš", zaključio je Tepić. Nakon velike pobede u Kombank Areni nad moskovskim CSKA, Partizan putuje u Izrael gde će se sastati sa Makabijem u 4. kolu Top 16 faze Evrolige. "Makabi je favorit u svakom slučaju, jako teško je igrati pred njihovim navijačima. Sigurno da imaju ambicija da pokušaju da odu na fajnal-for. Mi ćemo pokušati da se što bolje spremimo, da ih dobro skautiramo i da tražimo šansu u nekoj našoj dobroj utakmici", rekao je Tepić.
Bek Partizana Bogdan Bogdanović se složio s Tepićem da je njegova ekipa loše počela meč u Zadru, ali da su uspeli da prelome meč i na kraju trijumfuju. "Loše smo otvorili, oni su stekli samopouzdanje na početku, ubacili neke šuteve u poslednjim sekundama. Trebalo je malo vremena da se adaptiramo, nismo trčali dobro u prvom poluvremenu i nismo igrali odbranu do kraja. U bitnim momentima smo prelomili, oni su ušli u problem s ličnim greškama, mi dodatno pojačali u napadu i pobedili", rekao je Bogdanović. Govoreći o predstojećem protivniku Partizana, Bogdanović je naveo da crno-beli nemaju šta da izgube u Tel Avivu i da će tako i igrati. "Težak protivnik, jedan od konkurenata za fajnal-for. Kao što sam rekao i pred Real, nemamo pritisak na takvim utakmicama i treba tako da igramo, ali moramo da damo sve od sebe. Sigurno da ćemo biti motivisani, ipak je to veliki klub. Nemamo šta da izgubimo u Tel Avivu, a kad igrate opušteno, onda je i lakše", zaključio je Bogdanović. Partizan u elitnom evropskom takmičenju ima jednu pobedu u Top 16 fazi, pored dva poraza od Real Madrida i Bajern Minhena.
