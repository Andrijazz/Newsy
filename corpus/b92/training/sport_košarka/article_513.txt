> Izvor: B92
> Datum: nedelja 2.02.2014.  
> Rubrika: sport_košarka
> Naslov: EL: CZ domaćin kvalifikacija
> Članak:

Košarkaški klub Crvena zvezda biće domaćin Evroliginog kvalifikacionog turnira za juniore, saopšteno je u nedelju na sajtu crveno-belih.
Turnir će se održati od 21. do 23. februara, a utakmice će se igrati u dvoranama 'Basket siti' i 'Basket lend' na Čukaričkoj Padini.
U A grupi će igrati Crvena zvezda, Zemun, francuski INSEP i podgorička Budućnost, dok se u B grupi nalaze Partizan, Mega Vizura, Cedevita i Gran Kanarija.
Po dve prvoplasirane ekipe iz svake grupe igraće u polufinalu, a pobednik ovog turnira izboriće učešće na zavšnom Fajnal ejtu Evrolige koji će se održati u Milanu. "Evroliga je čvrsto posvećena razvitku košarke širom Evrope, a tolika predanost je inspirisana strašću brojnih klubova, organizacija i institucija koji su pravi motori razvoja sporta. U ime Evrolige, svakome od njih se duboko zahvaljujem, a naročito Crvenoj zvezdi, sa kojom godinama sarađujemo u ostvarivanju ovih zajedničkih ciljeva", rekao je predsednik i izvršni direktor Evrolige Đordi Bartomeu. Beograd sedmi put uzastopno organizuje kvalifikacioni turnir, a poslednja tri puta prvi su bili juniori Crvene zvezde.
