> Izvor: B92
> Datum: petak 3.01.2014.  
> Rubrika: sport_košarka
> Naslov: Dženkins za B92: Ne obećavam ništa
> Članak:

Posle treninga Crvene zvezde Čarls Dženkins dočekao nas je sa širokim osmehom, raspoložen za predstojeći intervju.
Seli smo u kafić u dvorani Pionir i prionuli na posao, Dženkins je čovek sa kojim može da se razgovara o mnogim temama.
U razgovoru za B92 Zvezdin Amerikanac otkrio je da je veoma sujeveran, da se lepo snašao u Beogradu, ali da Srbiju nije tako zamišljao. Dotakli smo se i njegove briljantne karijere na koledžu, NBA lige, kao i razlika između najjače lige na svetu i evropske košarke.
Saznaćete i kako Dženkins pokušava da ostane miran u uzavreloj atmosferi koju prave Zvezdini navijači, kako uči srpski, kao i šta mu najviše nedostaje iz rodnog Njujorka. Plej crveno-belih ističe da bi rado i sledeće godine nosio Zvezdin dres, jezgrovito opisuje trenera Radonjića, često zna i da se našali, ali je jako ozbiljan kada govori o košarci i o tome šta treba da poboljša u igri. Dženkins je rođen u Bruklinu, ali je odrastao u Kvinsu. Njujork je poznat po uličnom basketu, pa smo pretpostavili da je Čarlsova fantastična kontrola lopte donekle posledica toga. Nismo bili u pravu. "Ne dugujem dobru kontrolu lopte uličnom basketu, nisam ga mnogo igrao dok sam odrastao, iako bi se tako moglo pomisliti na osnovu toga što sam iz Njujorka. Za razliku od nekih igrača, nemam neki svoj teren u kraju na kojem sam legenda. Samo sam oduvek radio na stvarima za koje mislim da će mi pomoći da budem još bolji košarkaš. U prvoj godini koledža upoznao sam trenera Džejsona Ernandesa, koji mi je sada kao brat. Upoznao sam ga pre šest-sedam godina, on je specijalista za kontrolu lopte, za načine na koji se dolazi do koša, kako se stvara prostor. S njim sam radio od 2006. godine i mnogo sam napredovao u tim segmentima", rekao je Dženkins za B92. Kompletan intervju sa Čarlsom Dženkinsom pročitajte u našoj rubrici 'Intervjui'.
U našem 'Novogodišnjem paketiću' do sada ste mogli da pronađete i preglede 2013. godine u auto-moto sportu, tenisu, domaćem fudbalu, odbojci, rukometu, košarci, stranom fudbalu i vaterpolu. Takođe, u njemu vas već čekaju intervjui sa Draganom Milosavljevićem, Aleksandrom Brkovićem, Radosavom Petrovićem, Draganom Mrđom, Dejanom Milojevićem, Milošem Korolijom, Milošem Jojićem, Anom Joković, Bobanom Marjanovićem, Aleksandrom Džikićem, Nevenom Majstorovićem, Žofrijem Lovernjom, Filipom Đorđevićem, Aleksandrom Atanasijevićem, Nemanjom Bjelicom, Milicom Mandić, Marinom Maljković, Sašom Ilićem, Nenadom Miljenovićem i Dušanom Petkovićem.
