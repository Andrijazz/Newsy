> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: Đorđević: Možemo u osminu finala
> Članak:

Selektor reprezentacije Srbije Aleksandar Đorđević rekao je da Srbiji na žrebu za SP dobila dve najjače evropske selekcije, ali veruje u plasman u drugu fazu.
"Grupa je veoma teška, ali na to nismo mogli da utičemo. Igraćemo protiv Španije i Francuske, dve najbolje evropske ekipe. Ništa lakši rivali nas ne očekuju ni u grupi B sa kojom ukrštamo u drugoj fazi šampionata", rekao je Đorđević.
Legendarni "Sale Nacionale" je dodao da do Svetskog prvenstva ima još dosta vremena, istakavši da je bitno da svi budu "živi i zdravi". "Ima još dosta vremena do početka Svetskog kupa, a najvažnije je da do tada budemo spremni i zdravi. Posle toga sve zavisi od glavnih glumaca koji na terenu o svemu odlučuju", dodao je Đorđević. Srbija se nalazi u grupi A sa Brazilom, Iranom, Egiptom, Španijom i Francuskom. Mundobasket je na programu od 30. avgusta do 14. septembra 2014.
