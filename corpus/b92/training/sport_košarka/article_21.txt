> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Mirotić: Znamo šta nas čeka
> Članak:

Krilni centar Real Madrida Nikola Mirotić ističe da je njegov tim svestan šta ga očekuje u Kombank Areni u duelu sa Partizanom na otvaranju Top 16 faze.
"Kraljevski“ klub je bez poraza u ovoj sezoni, a Crnogorac sa španskim državljanstvom nada se nastavku pobedničke serije.
"Šanse su podjednake, ovo je početna utakmica Top 16 faze i veoma je bitno na startu ostvariti pobedu. Ne želim da govorim o protivniku, znamo ko je Partizan, znamo kakva nas borba čeka, ali došli smo sa velikom željom da pobedimo“, naveo je Mirotić.
Madriđane očekuje oko 20.000 navijača domaćeg tima u Kombank Areni, ali krilni centar španskog kluba ističe da će njegovi saigrači uživati u takvoj atmosferi. "Znamo da Partizan na domaćem terenu igra sjajno pred velikom publikom, ali mi smo spremni jer dolazimo sa punim timom, nema povreda i sve je u najboljem redu. Nadam se da ćemo moći da uživamo u atmosferi koja nas očekuje, jer se ne dešava se svaki dan da se igrate pred tolikim brojem navijača, ali se nadam da ćemo se vratiti u Madrid sa pobedom", dodao je Mirotić. Real je superiorno stigao do plasmana u Top 16 fazu, Armani, Žalgiris, Efes, Bamberg i Strazbur bili su prelaki protivnici, pa su Španci prvu fazu završili sa skorom 10-0. Sa druge strane, Partizan nije blistao, ali je uspeo da se sa tri pobede plasira dalje. "Oni sjajno igraju, svake godine izlaze novi igrači i to je njihova velika snaga. Prošli su jako tešku grupu dobili su Fenerbahče u gostima i Partizan treba poštovati iako je veoma mlada ekipa. Mi ćemo igrati našu igru, jako u napadu i u odbrani, znamo koji su njihovi glavni igrači i očekujem sjajan meč i videćemo", naveo je Mirotić.
On je prvu fazu Evrolige završio kao najprecizniji trojkaš (64,3%) i najkorisniji košarkaš (205 indeksnih poena), ali ne želi da ističe svoj učinak. "Trudim se, nije lako uvek odigrati na visokom nivou, čak i kada mi ne ide dobro u napadu želim da budem agilan u odbrani, da budem dobar na skoku, da dam pozitivnu energiju. Sjajna stvar je što mi ekipa pomaže, tu su Serhio Rodriges i Serhio Ljulj koji te uvek traže i mnogo puta daš lagane poene da se na kraju iznenadiš kad pogledaš statistiku. Najbitniji je rad ekipe i to nas vodi do pobeda". Sastav sa velikim brojem zvezda, poput Rudija Fernandesa, Serhija Rodrigesa, Janisa Burusisa, ipak funkcioniše kao tim, što Mirotić smatra glavnim razlogom za dosadašnje rezultate. "Ove sezone nemamo poraz, ekipa trenira sjajno, igra dobro, gladni smo pobeda i dobrih utakmica i bitno je da ne želimo da stanemo. Želimo da nastavimo sa ovakvom igrom, ali će biti potrebno i malo sreće, ušli smo u Top 16 fazu gde dolaze sve teže utakmice. Mislim da je ekipa spremna, imamo dugačku klupu, tako da nije bitno koja je petorka na terenu, bilo koji igrač da uđe može odigra isto ili bolje od prethodnika". Mirotić se nada da će ekipa ostati u dobroj formi tokom cele sezone, a naročito u periodu kada se vodi borba za trofeje. Ističe da je posvećen tome i da ne razmišlja o NBA ligi ili reprezentaciji. "Nadamo se da ćemo odigrati kako treba kada bude bilo najpotrebnije, na kraju sezone ekipa treba da bude u najboljoj formi. O ostalim stvarima je još rano da se priča, skocentrisan sam na ekipu, na rad, želim da završim sezonu na najbolji način i da osvojim što više titula sa realom. Na leto ću imati vremena da razmišljam, kako o NBA, tako i o reprezentaciji", zaključio je Mirotić. Duel Partizana I Real Madrida počinje od 19.00 u beogradskoj Kombank Areni, a u najavi meča trener španskog kluba Pablo Laso okarakterisao je "crno-bele" kao velikog rivala.
