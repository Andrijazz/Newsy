> Izvor: B92
> Datum: petak 10.01.2014.  
> Rubrika: sport_košarka
> Naslov: Košarkaš iz SAD osuđen za silovanje
> Članak:

Američki košarkaš Emari Rašad O'Garu osuđen je u Norveškoj na 15 godina zatvora zbog silovanja 12 žena, među kojima su i one kojima je bio trener.
Sud u Oslu doneo je presudu da je 35-godišnji Amerikanac kriv za silovanja žena uzrasta između 16 i 38 godina tokom sedam godina.
Sud mu je naložio da plati i dva miliona norveških kruna odštete, što je oko 325.000 dolara.
Norveški sud je naveo da je O'Garu, koji je rođen u Los Anđelesu, trenirao devojčice uzrasta od 16 do 18 godina u jednom košarkaškom klubu u Oslu i da je radio i u školi i obdaništu. On je priznao da se nije ponašao dostojno, ali je negirao da je bilo koga silovao. Njegov advokat rekao je da O'Garu veruje da je pogrešno optužen i najavio je žalbu na presudu.
