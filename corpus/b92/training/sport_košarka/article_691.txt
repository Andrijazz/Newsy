> Izvor: B92
> Datum: subota 15.02.2014.  
> Rubrika: sport_košarka
> Naslov: Dentmon MVP, Bogdan i Krle strelci
> Članak:

Košarkaš Žalgirisa Džastin Dentmon poneo je MVP titulu u šestom kolu Top16 faze Evrolige, dok su Nenad Krstić i Bogdan Bogdanović najbolji strelci.
Dentmon je u pobedi svog tima nad Partizanom u Kaunasu sa 89:77 imao indeks korisnosti 33 zahvaljujući učinku od 23 poena, pet skokova, šest asistencija i po jednom ukradenom loptom i blokadom.
Odmah iza Dentmonta našli su se kapiten reprezentacije Srbije Nenad Krstić i Serhio Rodriges iz madridskog Reala, koji su bili junaci pobeda svojih timova sa indeksom 26. CSKA je sa 74:71 pobedio Galatasaraj, a Krstić je meč završio sa 24 poena, uz šut iz igre 11/24, dok je Rodriges upisao 16 poena, uz šest skokova i tri asistencije u pobedi Reala nad Lokomotivom Kubanj sa 78:74. Krstić i Bogdan Bogdanović su podelili titulu najboljeg strelca sa 24 poena, a košarkaš Partizana i dalje je na čelu u Top16 faze sa prosekom od 20,5 poena po utakmici. Pops Mensa Bonsu iz Galatasaraja imao je 12 skokova u šestom kolu, dok se sa devet asistencija u tom aspektu istakao njegov saigrač Karlos Arojo. Bogdan Bogdanović i košarkaš Bajerna Malkom Dilejni imali su po četiri ukradene lopte, dok su po tri blokade imala četvorica igrača - Brajan Danston iz Olimpijakosa, košarkaš Lokomotive Ričard Hendriks, Stefon Lazme iz Panatinaikosa i Salah Mejri iz Reala.
