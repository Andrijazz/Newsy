> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Grujin: Sramotno ponašanje igrača
> Članak:

Predsednik Radničkog Ivan Grujin osudio je ponašanje igrača Kragujevčana Stefana Birčevića i Nikole Kalinića na meču sa Strazburom u trećem kolu Evrokupa.
Radnički je u tom duelu poražen sa 80:76, a pored poraza meč je obeležio žestok verbalni sukob Birčevića i Kalinića tokom jednog tajm-auta.
Njih dvojica su se posvađala, usled nesuglasica na terenu, ali je sve vrlo brzo preraslo u žestok verbalni obračun koji nije uspeo da smiri trener Miroslav Nikolić, a u kojem su jedan drugog psovali, uz pretnje.
"Ponašanje na poslednjem tajm-autu je bilo sramotno, kako za Radnički, tako i za srpsku košarku. Uprava neće tolerisati takvo ponašanje naših reprezentativaca. Iz Strazbura se ne vraćamo kući, već nas očekuje Ljubljana, ali još pre dolaska u Kragujevac sagledaćemo sve činjenice, odredićemo se i formalno biće sankcionisani. Žao nam je što smo poslali ružnu sliku o Radničkom, tako i zasenili dobre košarkaške partije. Izmenićemo to u budućem periodu. Sada nam je najbitniji meč sa Olimpijom", rekao je Grujin. I Birčević i Kalinić su se izvinili zbog incidenta, ali su se poneli neprimereno, posebno što je jedan od njih kapiten tima, a drugi reprezentativac Srbije.
