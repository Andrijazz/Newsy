> Izvor: B92
> Datum: sreda 12.02.2014.  
> Rubrika: sport_košarka
> Naslov: Radenović: Protiv Bilbaa i navijača
> Članak:

Košarkaš Crvene zvezde Ivan Radenović rekao je za B92 da njega i saigrače očekuje težak posao na meču sa Bilbaom u petom kolu Evrokupa.
Taj duel igra se od 20.30, uz direktan prenos na televiziji B92, na kojoj program počinje pola sata ranije, a završava se ekskluzivnim intervjuom sa Aleksandrom Đorđevićem posle meča.
duel sa Bilbaom dočekuju kao vodeći tim na tabeli i posle osvojenog Kupa Radivoja Koraća. Španski tim, s druge strane, ima polovičan učinak u drugoj fazi Evrokupa, a u prvom duelu dve ekipe, odigranom u Beogradu, Zvezda je slavila sa 105:87. "Definitivno utakmica koja može dosta da odluči. S jedne strane, pobeda nas vodi u sledeći krug, isto tako poraz pravi krug sa ekipom Bilbaa. Biće ekstremno teško, njima je to poslednja šansa da prođu dalje. Očekujem jako težak meč, iz prostog razloga što je Bilbao drugačija ekipa na strani i kod kuće. Imaju sjajnu podršku navijača, dvorana je uvek puna. Mislim da će pokušati svim silama da nas pobede jer ih to ostavlja u igri za plasman dalje", istakao je Radenović. Sa Radenovićem se slaže i plej Demarkus Nelson. "Biće teška utakmica, Bilbao odlično igra na svom terenu, ima fantastičnu podršku. Nižnji su lako dobili, dominirali su, protiv Panionisa takođe. Očekujemo da će igrati na visokom nivou, a mi moramo da se pripremimo za to. Ne mislim da smo pod pritiskom, već da nas čeka veliki izazov. Izazov je da odigramo dobro i da pokušamo da pobedimo", naglasio je Nelson. Kapiten Crvene zvezde Marko Simonović rekao je da 'crveno-beli' moraju da odigraju dobro u odbrani da bi imali šansu za dobar rezultat. Simonović i saigrači su, inače, imali problem u putu do Bilbaa, pošto su zbog oluje morali da slete u Madrid i potom autobusom nastave do krajnjeg odredišta. S druge strane, predsednik Bilbaa Predrag Savović rekao je za B92 da veruje da njegovi košarkaši mogu da pobede Zvezdu i da očekuje sjajnu košarkašku predstavu.
