> Izvor: B92
> Datum: subota 11.01.2014.  
> Rubrika: sport_košarka
> Naslov: Zvezda se provukla kroz "Jezero"
> Članak:

Košarkaši Crvene zvezde pobedili su Radnički sa 78:73 u "Jezeru" u derbiju 16. kola regionalne ABA lige i tako su ostali sami na čelu tabele.
’Crveno-beli’ su došli do 13. pobede ove sezone, dok su Kragujevčani zabeležili već deseti poraz, posle kojeg su pali na 11. mesto na tabeli.
Izabranike Dejana Radonjića predvodio je Raško Katić sa 15 poena i 13 skokova, Jaka Blažič i Demarkus Nelson su dodali po 14 poena, dok je Čarls Dženkins meč završio sa 12 poena.
U redovima domaćeg tima, Sava Lešić je bio odličan sa 27 poena i devet skokova, dok je uz njega dvocifreni učinak imao još samo Nikola Kalinić sa deset poena. Radnički i Crvena zvezda su u "Jezeru" odigrali utakmicu sa dosta grešaka, u kojoj je na kraju odlučila bolja koncentracija 'crveno-belih' u samom finišu utakmice. Tada su odlični bili Dženkins i Katić, dok je na drugoj strani zakazao Lešić, koji je bio najzaslužniji za to što je Radnički u jednom trenutku imao i sedam poena prednosti. Kragujevčani su imali priliku da prelome utakmicu nekoliko minuta pre kraja, ali nisu imali dovoljno koncentracije da to i učine. Treba napomenuti da je jedan od najboljih igrača Crvene zvezde ove sezone Boban Marjanović odigrao samo četiri i po minuta i to na samom početku utakmice, kada je zaradio tri lične greške, a Radonjić ga potom nije vraćao u igru, dok je šansu na kašičicu dobio i Blejk Šilb, koji je za četiri minuta imao indeks minus tri. Tok meča: Marjanović je izborio Zvezdi prvi napad, ali su 'crveno-beli' odigrali veoma konfuzno, što je Radnički iskoristio i poveo preko Birčevića, ali je Radenović ubrzo uzvratio. Na obe strane je viđeno dosta grešaka, posebno u igri Zvezde, ali Kragujevčani nisu uspeli da se odvoje. Marinović ih je sa slobodnih bacanja posle lične greške Lazića odveo na 4:2, a potom je usledio veliki broj grešaka na obe strane. Posebno su se izdvojili Katić i Marinović, koji nisu ni do obruča dobacili, a prvi naredni koš viđen je tek u petom minutu kada je Nelson izjednačio na 4:4. Usledili su minuti u kojima nije viđen veliki broj grešaka, Radnički je dolazio do vođstva sa slobodnih bacanja, dok je Zvezda u narednim napadima izjednačavala preko Radenovića i Katića. U sedmom minutu 'crveno-beli' su prvi put poveli kada je Katić pogodio jedno slobodno bacanje posle faula Brkića. Od tada se nastavila rezultatska klackalica u "Jezeru", ali je Simonović dvema trojkama Zvezdu odveo na 15:13. Od tada su 'crveno-beli' zaigrali znatno bolje u odbrani, a takođe su bili sigurni u napadu, pa su održavali prednost. Kragujevčani su posle faula Dženkinsa nad Jovićem mogli da izjednače, ali je Simonović trećom trojkom za samo nekoliko minuta doneo Zvezdi 20:15. Do kraja četvrtine, Radnički se primakao na minus dva zahvaljujući Lešiću. Na startu druge četvrtine Simonoviću je dosuđena već treća lična greška, ali Radnički priliku da izjednači nije iskoristio. Zvezda se odmah potom odvojila na 24:18, posle namernog faula Pilčevića nad Blažičem, koji je pogodio oba bacanja, a potom imao sjajno polaganje. Dodatno slobodno bacanje slovenački košarkaš nije iskoristio, a Radnički je u tim trenucima u igri držao Mlađan. 'Crveno-beli' su se držali u vođstvu upkos greškama pojedinih igrača, od kojih se ističe šut Lazića za tri poena kada je lopta završila sa druge strane table. Igrači Zvezde u narednim minutima nikako nisu uspevali dobro da organizuju napad, u dva navrata nisu šutnuli na koš, a potom je Nelson napravio ličnu grešku u napadu. Radnički je greške gostiju iskoristio, prvo izjednačio preko Lešića, a potom i poveo košem Marinovića za 26:24. Iako je Radonjić odmah zatražio tajm-aut, usledila je nova greška njegovih izabranika, međutim, domaćin to nije materijalizovao, a Zvezda je prvim pogotkom posle skoro četiri minuta izjednačila preko Radenovića - 26:26. Usledila je prava rezultatska klackalica, na koš Marinovića odgovorio je Nelson, a na trojku Mlađana na isti način Lazić je anulirao prednost 'đavola'. Posle dva pogođena slobodna bacanja Marinovića Radenović je na isti način izjednačio na 33:33, a potom je došlo do konfuzije u redovima obe ekipe i novi niz grešaka. Zvezda je od tada napravila seriju 6:0 preko Blažića i Katića za 39:33 do poslednjeg minuta prvog poluvremena, kada je Radnički uspeo da smanji na četiri razlike zahvaljujući Lešiću i tim rezultatom se otišlo na odmor.
Serijom 5:0 preko Brkića i Lešića Radnički je odmah došao do preokreta na početku drugog poluvremena. Nikolićevi izabranici su na najbolji način iskoristili greške 'crveno-belih' za vođstvo 40:39, pre nego što je Nelson tek iz drugog napada prekinuo niz Kragujevčana, i uz dodatno bacanje doneo Zvezdi 42:40. Lešić je na isti način izjednačio, a potom su viđeni novi promašaji na obe strane i preokreti, pošto su se timovi smenjivali u vođstvu. Dženkins je Zvezdu odveo na 46:44, Kalinić je uzvratio, a ponovo zbog brzopletosti nijedna ekipa nije uspela da se odvoji. Lešić je vodio Radnički u tim trenucima, dok je Dženkins bio najbolje raspoložen, za novo izjednačenje je asistirao Katiću - 48:48. Blažič i Dženkins su u narednim napadima vraćali 'crveno-belima' vođstvo, a Radnički je dobio sjajnu priliku da preokrene posle namerne lične greške Katića nad Lešićem. Kragujevčani su to i učinili zahvaljujući jednom pogođenom bacanju Lešića i sjajnoj trojki Birčevića za 54:52. Radnički je na tim krilima nastavio do kraja četvrtine, koju je završio sa plus pet posle odličnih napada koje su realizovali Sili i Kalinić. Zvezda je na početku poslednje četvrtine prišla na četiri razlike pošto je Katić posle tehničke greške Birčevića pogodio bacanje, a potom je Sili odgovorio i doneo najveće vođstvo Radničkom - 63:56, za koš plus faul. 'Crveno-beli' nisu imali odgovor za odličnog Lešića, Nelson je primakao Zvezdu na 63:60 u narednim minutima, pre nego što su Brkić i Lešić novom serijom odveli Radnički na plus osam (68:60). Seriju Radničkog prekinuo je trojkom Blažič, ali to nije omelo Kragujevčane, koji su vratili na isti način preko Brkića - 71:64. Usledilo je buđenje Zvezde, koja je prišla na poen zaostatka preko Katića i Dženkinsa (71:70), a potom je Amerikanac 'crveno-belima doneo i izjednačenje (72:72). 'Crveno-bele' je u pretposlednjem minutu do potpunog preokreta odveo Katić za 76:73, da bi usledila greška Lešića u ključnom trenutku. Radenović je u poslednjem minutu imao priliku da osigura pobedu gostiju, ali je promašio oba bacanja, pa je Marinović dobio priliku da šutira za produžetak, ali je promašio. Odmah potom tačku na trijumf Zvezda sjajnim zakucavanjem stavio je Nelson za 78:73.
