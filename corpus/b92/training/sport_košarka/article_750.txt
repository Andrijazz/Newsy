> Izvor: B92
> Datum: sreda 19.02.2014.  
> Rubrika: sport_košarka
> Naslov: Simonović: Jači smo od umora
> Članak:

Kapiten Crvene zvezde Marko Simonović rekao je da će ’crveno-beli’ uprkos umoru dati svoj maksimum na meču sa Nižnjim Novgorodom.
Dva kluba već su obezbedila plasman u osminu finala Evrokupa, a pobednik duela koji se igra od 19.15, uz direktan prenos na televiziji B92, obezbediće prvo mesto na tabeli.
"Sigurno je da nas čeka teška utakmica, kao i što smo najavljivali na početku takmičenja u Evrokupu. Nižnji je sjajna ekipa, predvođena našim trenerom Lukićem, i igraju odlično ove sezone. Mi ćemo se truditi da odigramo što bolji meč, da probamo da igramo svih 40 minuta, iako nas je umor stigao. Treba da odigramo što bolje, u što dužem intervalu, da pokušamo da dobijemo taj meč", istakao je Simonović. Simonović je istakao da se u redovima  ne bave kalkulacijama oko toga ko će im biti protivnik u nokaut fazi. "Idemo sada na pobedu, a kasnije ćemo videti na koga idemo, najbitnije je da odigramo dobro. Nismo se bavili kalkulacijama, Imamo mnogo utakmicama, ne pričamo uopšte o tome, probaćemo da odemo što dalje možemo. Samo da smo zdravi i da nastavimo da igramo ovako dobro", naglasio je Simonović. Kapiten Zvezde naglasio je da je njega i saigrače stigao umor, ali da je lekarsko osoblje kluba učinilo sve da spremni dočekaju meč sa ruskim klubom. "Umor od Kupa i putovanja i utakmice sa Bilbaom nas je stigao, što se videlo na utakmici sa Cedevitom. Imali smo dan pauze i zaista moram da pohvalim medicinsko osoblje, odradili su sjajan posao u oporavku", rekao je Simonović. Posle pobede nad Bilbaom prošle nedelje, košarkaši Zvezde mogu opuštenije da pristupe duelu poslednjeg kola grupe L, ali Simonović naglašava da njegov tim ide na pobedu. "Sigurno je da znači što možemo opuštenije da uđemo u meč, jer smo već prošli dalje. Verovatno trener ima neku taktiku, možda će da odmori neke igrače, da raspodeli minute, ali to ne znači da mi nećemo ići na pobedu. U Crvenoj zvezdi morate da idete na pobedu, igraćemo maksimalno, to je taktika i plan za predstojeći meč", istakao je Simonović.
