> Izvor: B92
> Datum: nedelja 26.01.2014.  
> Rubrika: sport_košarka
> Naslov: Pobeda Panioniosa pred Zvezdu
> Članak:

Košarkaši Panioniosa pobedili su Trikalu posle produžetka sa 84:83 u 15. kolu grčke A-1 lige, između dve utakmice sa Crvenom zvezdom Telekom u Evrokupu.
Atinjani su do trijumfa došli tek posle produžetka, i to pošto je Karter postigao koš za pobedu u poslednjoj sekundi nadoknade.
Srpski košarkaš u redovima Panioniosa Uroš Duvnjak na terenu je proveo 21 minut i upisao je sedam poena, četiri skoka i po jednu asistenciju i ukradenu loptu.
Najbolji u pobedničkoj ekipi bio je Mekolum sa 20 poena, dok je Lengford dodao 13 poena. Na drugoj strani istakli su se Juing i Porini sa po 18 poena. Panionios je prošle nedelje ubedljivo poražen na gostovanju Crvenoj zvezdi sa 84:64, a već za nekoliko dana Duvnjaka i saigrače očekuje duel sa . Taj meč igra se u okviru četvrtog kola grupe L Evrokupa u sredu od 18 časova, uz prenos na TV B92, a Atinjani će juriti svoj prvi trijumf u drugoj fazi tog takmičenja. U grčkom prvenstvu Panionios drži drugo mesto na tabeli, sa dve pobede manje od vodećeg Panatinaikosa, a jednom više od najbližeg pratioca Olimpijakosa.
