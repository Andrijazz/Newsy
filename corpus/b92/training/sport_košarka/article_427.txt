> Izvor: B92
> Datum: utorak 28.01.2014.  
> Rubrika: sport_košarka
> Naslov: Radonjić: Opet zaustaviti Mekoluma
> Članak:

Trener Crvene zvezde Telekom Dejan Radonjić kaže pred meč sa Panioniosom da njegov tim, kao u Beogradu, treba da zaustavi ključnog igrača rivala Erika Mekoluma.
"Razlika u prvom meču bila je možda i prevelika, igra koju su pokazali govori nam da moramo da budemo obazrivi. U Beogradu smo zaustavili njihovog glavnog košgetera Mekoluma, prvog strelca EK do tada. Sigurno je da će on na njihovom parketu pokušati da opet bude na svom nivou i da odigra bolji meč nego u Beogradu. Ne smemo da dozvolimo da se to desi".
"Oni su u prvom delu utakmice u Beogradu (84:64) pokazali da čvrstinom žele da pariraju i da budu u igri. Na njihovom parketu na taj način mogu da nam naprave probleme. Naša igra u drugom poluvremenu tog duela je nešto što bi moralo da se ponovi, ali u dužem intervalu. Na taj način možemo da kontrolišemo igru i da dođemo do pozicije da osvojimo bodove", dodao je Radonjić. Crnogorski stručnjak nada se da neće biti neplaniranih pehova kao pred meč u Beogradu i objašnjava da je Zvezdi svaki meč sada jako važan. "Pred meč sa Panioniosom u Beogradu sve je bilo u redu, pa se onda na dan meča desilo to da na Lazića nismo mogli da računamo. Nadam se da se ništa slično neće ponoviti i da ćemo u punom sastavu igrati u Atini. Imperativ pobede je konstantan. Rezultatski značaj je jako prisutan. Neki poraz i u ABA ligi bi nam doneo lošiju poziciju i to je konstantan status koga smo svi svesni". Radonjić je rekao i da nije realno da tim pronađe novog igrača do 29. januara, kada ističe rok za registraciju za Evrokup. Posle tri kola Zvezda ima skor 2-1, dok je Panionios upisao sva tri poraza. Meč u Atini igra se u sredu od 18 časova, uz direktan prenos na TV B92.
