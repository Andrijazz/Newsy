> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: KRK: Partizan – FMP, Zvezda – Borac
> Članak:

Održan je žreb za završni turnir Kupa Radivoja Koraća (6-9. februara), a branilac trofeja Crvena zvezda Telekom za rivala u četvrtfinalu imaće ekipu Borca.
Partizan NIS sastaće se sa FMP Železnikom, kragujevački Radnički igra sa OKK Beogradom, dok poslednji četvrtfinalni par čine Mega Vizura i Crnokosa.
Prvog dana takmičenja od 18.30 igraju Crvena zvezda i Borac Mozzart Sport, dok će od 21 čas na teren izaći Radnički i OKK Beograd. U petak će u istim terminima igrati Partizan – FMP i Mega Vizura – Crnokosa.
Projektovani parovi polufinala jesu Zvezda - Radnički i Partizan - Mega, što znači da 'večiti' rivali ne mogu da se sastanu pre finala. Polufinalni okršaji zakazani su za subotu od 17 i 21 sat, dok je finale na programu u nedelju u 20.30. Karte za tribine za četvrtfinalne mečeve koštaće 200 dinara, a za parter će biti potrebnno izdvojiti 400 dinara. Za polufinalne okršaje ulaznica za tribine koštaće 300 dinara, za parter 500, dok će karte biti najskuplje za finalni meč - na tribine će moći da se uđe za 500, a u parter za 700 dinara. Završni turnir Kupa Koraća biće održan od 6. do 9. februara u beogradskoj dvorani Pionir.
