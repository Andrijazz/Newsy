> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Veličković napustio Bamberg
> Članak:

Dan nakon eliminacije iz Evrokupa nemački Brose Baskets iz Bamberga otpustio je Novicu Veličkovića i Zeka Rajta, preneo je radio Bamberg.
Trener nemačkog šampiona nije bio zadovoljan igrama našeg košarkaša koji je u Evrokupu imao učinak od 5,3 poena, 3,3 skoka i 1,5 asistencija.
"Iako je dobio mnogo šansi, nije mogao da ispuni ulogu koja mu je bila namenjena", rekao je sportski direktor Volfgang Hejder.
Veličković je ove sezone potpisao za Bamberg, počeo je da igra tek u novembru, nastupio je na pet mečeva u Evroligi gde je u proseku beležio 7,2 poena uz 2,8 skokova i 1,2 asistencije. "Svesni smo igračkih kvaliteta koje Novica poseduje, ali on zbog fizičke spreme nije u mogućnosti da pruži partije na visokom nivou u nastavku sezone. Žao mi je što je došlo do razlaza, ovu odluku smo doneli nakon povratka u tim Šaroda Forda", rekao je trener Bamberga Kris Fleming. Rajt će pojačati grčki Panatinaikos, a još uvek nije poznato gde će Veličković nastaviti karijeru. On je prethodnih sezona imao velikih problema sa povredom kolena, zbog čega nije mogao da igra ni prva dva meseca u Nemačkoj.
