> Izvor: B92
> Datum: četvrtak 13.02.2014.  
> Rubrika: sport_košarka
> Naslov: Grupa E: Domaćini bez greške
> Članak:

Aktuelni šampion Evrope Olimpijakos razbio je turski Anadolu Efes 78:60, u šestom kolu Top 16 faze Evrolige.
Tim iz Pireja je već u prvoj četvrtini stekao dvocifrenu prednost, a meč je definitivno prelomio sličnom igrom u trećem periodu.
Grke je predvodio Vasilis Spanulis sa 16 poena uz 3 asistencije, dok su po 13 poena potigli Brajant Danston i Metju Lojeski. U ekipi Efesa istakao se samo Zoran Planinić sa 13 poena uz 7 asistencija, te po 5 skokova i izgubljenih lopti.
Duško Savanović je pogodio samo jedan od osam šuteva iz igre i meč završio sa pet poena uz 3 skoka i 2 asistencije. Olimpijakos sada ima četiri pobede i dva poraza u grupi E, dok je Efes na 2-4. Ova dva tima će uz PAO, Emporio Armani i Unikahu voditi veliku bitku za plej-of, a u igri je još uvek i Fenerbahče. Ubedljiva pobeda domaćina viđena je i u Istanbulu gde je Fenerbahče Željka Obradovića ostvario drugu Top16 pobedu protiv Kuče Laboral. Od početka do kraja meča turski tim je dominirao, a odličan meč odigrao je Nemanja Bjelica sa 14 poena i 9 skokova. Bogdanović je ubacio 17 poena, Žorić je dodao 13, kao i Bo Mekejleb. U ekipi Serđa Skariola Plajs je ubacio 14, a Hodž 13 poena. Sigurnu pobedu kod kuće ostvarila je i Unikaha protiv Panatinaikosa. Španski tim je do treće pobede stigao u furioznoj završnici uz sjajno izdanje Kanera-Medlija koji je imao 21 poen. Jedan manje ubacio je Rajan Tulson, dok je Grendžer dodao 16. Vladimir Štimac je za 20 minuta imao 8 poena i 7 skokova. U ekipi PAO 14 poena ubacio je Kari, 13 je dodao Mačiulis, a 12 Bramos. EL, Top16 faza, 6. kolo: Grupa E: Olimpijakos - Anadolu Efes 78:60 Fenerbahče - Laboral Kuča 98:64 Unikaha - PAO 87:71 Barselona - Armani (petak, 20.45h) Tabela: Barselona 5-0 Olimpijakos 4-2 Armani 3-2 PAO 3-3 Unikaha 3-3 Fenerbahče 2-4 Efes 2-4 Laboral Kuča 1-5
