> Izvor: B92
> Datum: četvrtak 6.02.2014.  
> Rubrika: sport_košarka
> Naslov: Borac: Bili smo impresionirani
> Članak:

Trener košarkaša Borca RaškoBojić rekao je da su njegovi košarkaši bili impresionirani utakmicom sa Crvenom zvezdom u četvrtfinalu Kupa Radivoja Koraća.
"Moji igrači su bili impresionirani ovom utakmicom. Zvezda je apsolutno zasluženo pobedila", rekao je Bojić posle utakmice u Beogradu.
Borac je u hali Pionir izgubio od Zvezde sa 81:62 u četvrtfinalu Kupa Radivoja Koraća.
"Žreb nam nije bio naklonjen, a želje i ambicije smo ostvarili kada smo došli do plasmana na završni turnir. Jasno je da je Zvezda mnogo kvalitetniji tim od nas i bili smo više opredeljeni da se branimo nekim alternativnim odbranama", kazao je Bojić. On je istakao da je njegova ekipa bila fokusirana na prvu četvrtinu, ali da je taj period najgore odigrala. "Bila nam je jako bitna prva četvrtina i želje su bile da tu otvorimo na pravi način da nam to bude dobra podloga za nastava, ali je upravo taj period igre bio najslabiji. Kako je utakmica odmicala bili smo bolji i sigurniji", kazao je Bojić. Košarkaš Borca Nikola Pešaković rekao je da je Zvezda zasluzeno pobedila. "Znali smo da je Zvezda apsolutni favorit, ne samo za ovaj meč, nego i za ceo Kup. Došli smo ovde skupo da prodamo kožu. U drugom poluvremenu su nam se opustile ruke i bilo je mnogo bolje nego u prvom", rekao je Pešaković. On je naveo da je Borcu prvenstvo preče od kupa i dodao da se nada da će se dve ekipe ponovo sastati u Superligi Srbije.
