> Izvor: B92
> Datum: subota 1.02.2014.  
> Rubrika: sport_košarka
> Naslov: Radonjić: Veoma važan meč
> Članak:

Trener Crvene zvezde Telekom Dejan Radonjić ocenio je da je meč sa ekipom Budućnosti jedan u nizu mečeva koji će odlučiti konačan raspored na tabeli.
"Crveno-beli" su trenutno prvi na tabeli regionalnog takmičenja sa 15 pobeda i tri poraza, dok je Budućnost peta sa 12 trijumfa i šest poraza.
Utakmica se igra u nedelju od 19 časova u hali Pionir.
"Budućnost je jedna od tri ekipe koja nas je savladala u dosadašnjem delu Jadranske lige i tim koji se bori za fajnal-for. Ima još osam kola do kraja i mnogo duela pet ekipa koje se bore za završni turnir. Ti mečevi su važni za konačan raspored na tabeli, pa je i jasno da je ovo važan duel i derbi susret, uz meč Partizana i Cibone", rekao je Radonjić novinarima u hali Pionir. "Budućnost ima mlade i talentovane igrače i imaju mogućnost da se odmore i spreme u odnosu na timove koji igraju u Evropi, što je prednost. Pouke iz prve utakmice s njima upućuju na to da moramo da budemo kvalitetniji da bismo ih savladali i održali prednost koju imamo na tabeli", kazao je Radonjić. Zvezda u narednih nekoliko utakmica pobedama može da obezbedi prvo mesto na kraju regularnog dela Jadranske lige, ali trener "crveno-belih" je kazao da je raspored u februaru takav da ne može da se gleda mnogo unapred. "Raspored je takav da ne možemo predaleko da gledamo. Evidentno je i da će situacija u Jadranskoj ligi biti brzo jasnija, ali je za nas bitno da idemo od meča do meča. Raspored u februaru je izuzetno težak", naveo je Radonjić. Radonjić, koji se afirmisao u Budućnosti, rekao je i da mu je bilo teže na meču u Podgorici i da je on, pre svega, profesionalac. "Očekujem bodove, tako se i pripremam za meč", dodao je.
