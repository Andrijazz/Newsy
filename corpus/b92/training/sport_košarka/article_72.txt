> Izvor: B92
> Datum: nedelja 5.01.2014.  
> Rubrika: sport_košarka
> Naslov: Lešić: Kao da smo ligu osvojili
> Članak:

Najbolji košarkaš Radničkog Sava Lešić rekao je posle trijumfa nad Širokim u 15. kolu ABA lige da je ostvarena veoma bitna pobeda.
Kragujevčani su u „Pecari“ slavili sa 81:79 i tako zabeležili šestu pobedu ove sezone, uz koje imaju i devet poraza.
Lešić je u tom trijumfu učestvovao sa 24 poena i 13 skokova, što mu je bilo dovoljno za indeks korisnosti 30.
"Vrlo važnu pobedu smo ostvarili, vraćamo se u sredinu tabele, što nam je i bilo cilj za ovaj deo sezone. Nesrećno smo izgubili neke mečeve, sada nam se vratila sportska sreća. U Pecari je bilo dosta teško, ipsihički i fizički, naročito u završnici, tu sam se ispromašivao, ali smoipak pobedili. Lošije smo krenuli, uspeli smo ipak da se vratimo, mislim da je pobeda na kraju zaslužena. Sada moramo da ostanemo na zemlji posle ove dve značajne pobede. Razmišljaćemo staloženo od utakmice do utakmice koje nam predstoje", rekao je Lešić. Lešić je takođe istakao da je svima u klubu pao kamen sa srca posle pobede na jednom od najneugodnijih gostovanja u regionu. "Bilo je neviđeno radovanje, kao da smo osvojili ligu. Bez obzira na nezavidnu poziciju Širokog, svako od nas zna koliko znače ovi bodovi. Ovde su bez plena ove sezone ostajali Zvezda, lider na tabeli, pa Olimpija, MZT, Igokea", istakao je Lešić. U narednom kolu, sledeće subote od 19 časova, Radnički u Kragujevcu dočekuje Crvenu zvezdu. Pre toga, Kragujevčani u Evrokupu u sredu od 17 časova gostuju Himiku.
