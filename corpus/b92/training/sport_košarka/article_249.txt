> Izvor: B92
> Datum: subota 18.01.2014.  
> Rubrika: sport_košarka
> Naslov: Fernandes MVP, Bogdan strelac kola
> Članak:

Košarkaš madridskog Reala Rudi Fernandes poneo je titulu najkorisnijeg igrača trećeg kola Top16 faze Evrolige, dok je Bogdan Bogdanović najbolji strelac.
‘Kraljevski klub’ je slavio sa 111:87 protiv Bajerna i tako ostvario 13. trijumf u nizu u elitnom takmičenju, a Fernandes je u toj pobedu učestvovao sa 24 poena, pet skokova, tri asistencije i jednom ukradenom loptom, što mu je donelo indeks korisnosti 30.
U borbi za titulu najkorisnijeg igrača Fernandes je pobedio Stefona Lazmea, koji je postigao 16 poena i imao osam skokova i dve asistencije, odnosno indeks 24, u pobedi Panatinaikosa nad Anadolu Efesom sa 78:64. Najbolji indeks u trećem kolu imao je kapiten reprezentacije Srbije Nenad Krstić - 33, ali pošto je njegov tim poražen od Partizana sa 73:72, nije mogao da ponese MVP titulu. Krstić je postigao 27 poena i imao sedam skokova i dve asistencije, i uz Bogdanovića je najbolji strelac kola. Bogdanović je duel u kojem je Partizan došao do prve pobede u drugoj fazi završio sa 27 poena, dva skoka i jednom asistencijom. Košarkaš Žalgirisa Džastin Dentmont trenutno je najbolji strelac Evrolige sa 17,2 poena po utakmice. Petorica košarkaša ove nedelje su mala po osma skokova - Lazme i Antonis Focis iz Panatikaikosa, igrač Partizan Žofri Lovernj, Devin Smit iz Makabija i reprezentativac Srbije Vladimir Štimac, koji brani boje Unikahe. Od početka sezone najbolji skakač Evrolige je Pop Mensa-Bonsu iz Galatasaraja sa prosekom od 10,4 po utakmici. Jogev Ohajon iz Makabija bio je najbolji asistent trećeg kola sa 11 asistencija, dok je na čelu i dalje košarkaš Panatinaikosa Dimitris Dijamantidis sa 7,8 po utakmici. Košarkaš Lokomotive Kubanj Derik Braun imao je pet ukradenih lopti u pobedi protiv Galatasaraja, više od svih ostalih igrača ove nedelje. Džamon Gordon iz Anadolu Efesa je najbolji od početka sezone, sa 2,2 ukradene lopte po utakmici. Tibor Plajs iz Laboral Kuče je sa tri blokade bio najbolji u trećem kolu, a košarkaš Makabija Šon Džejms je trenutno najbolji u toj kategoriji sa 1,6 blokadom po utakmici.
