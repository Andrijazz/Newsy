> Izvor: B92
> Datum: subota 1.02.2014.  
> Rubrika: sport_košarka
> Naslov: Bebit iz Nižnjeg u Nju Orleans
> Članak:

Američki košarkaš Luk Bebit, napustio je ekipu Nižnjeg Novgoroda i otišao u NBA ligu u Nju Orleans Pelikanse.
Ruski tim, rival Crvene zvezde Telekom u Evrokupu saopštio je da je Bebit napustio klub na sopstvenu inicijativu.
Bebit je potpisao jednogodišnji ugovor na početku sezone, sa klauzulom da ne može da napusti klub u slučaju dobre NBA ponude. Uprkos tome, Bebit je samoinicijativno napustio rusku ekipu i otišao put Amerike.
Tokom sezone u Nižnjem, u VTB ligi, Bebit je prosečno beležio 13,3 poena za 19 minuta na parketu, dok je u Evrokupu za 16 minuta, postizao 13,2 poena po utakmici. Krilni igrač je već igrao u NBA ligi, u dresu Portland Trejl Blejzersa, za koje je nastupao tri sezone, prosečno beleživši 3,8 poena uz dva skoka za 11 minuta na parketu. Srpskoj košarkaškoj javnosti, Bebit je poznat od meča sa Crvenom zvezdom, kada je u 2.kolu Evrokupa crveno-belima ubacio 25 poena. Zvezda će dočekati Nižnji 19. februara u okviru 6. kola druge faze Evrokupa.
