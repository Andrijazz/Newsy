> Izvor: B92
> Datum: petak 17.01.2014.  
> Rubrika: sport_košarka
> Naslov: Bogdan: Vratilo nam se od ranije
> Članak:

Košarkaš Partizana Bogdan Bogdanović rekao je da je njegova ekipa imala sreće, ali da je zasluženo večeras pobedila CSKA u Evroligi.
"Ovo je velika pobeda za nas, vratilo nam se ono što smo prošle godine izgubili. Mislim i da smo zaslužili. Imali smo i sreće, Kajl Hajns povredio, a pogađali smo neke teške šuteve, skakali, borili se celu utakmicu, nismo se predavali", rekao je Bogdanović novinarima posle utakmice.
Partizan je kao domaćin savladao CSKA sa 73:72 u 3. kolu Grupe F i tako zabeležio prvu pobedu u Top 16 fazi Evrolige. Bogdanović je bio najefikasniji u timu Srbije sa 27 poena, ali nije želeo da komentariše svoju igru. "Ako moram da kažem, eto,igrao sam dobro", dodao je Bogdanović. Kapiten Partizana Dragan Milosavljević rekao je da je ceo tim igrao odlično, a da su presudili Bogdanovićevi "teški poeni". "Igrali smo sjajno protiv jedne od najjačih evropskih ekipa i konkurenata za osajanje Evrolige. Ova pobeda nas ostavlja u trci za četvrtfinale. Svi igrači su dali maksimum, Bogdanović je igrao odlično, ubacivao je teške šuteve", rekao je Milosavljević. Po njegovim rečima, Partizan je zonskom odbranom poslednjeg napada verovatno iznenadio protivnika. "Možda smo ih iznenadili zonom u poslednjem napadu i to što nismo pravili faul. Imali smo i sreće kod šuta Sonija Vimsa, ali smo na kraju zasluženo pobedili", naveo je Milosavljević. Milenko Tepić je kazao da je njegova ekipa pokazala da će biti u igri za plasman dalje do poslednjeg kola Top 16 faze. "Ovo je velika pobeda, igrali smo dovoljno dobro da dobijemo ekipu kao što je CSKA koja je kandidat za Fajnal for i time je naša pobeda još veća. Nadam se da će ova pobeda biti dodatni izvor samopouzdanja za naredne utakmice, pokazali smo da smo konkurentni svima u Top 16", kazao je Tepić. 'Crno-beli' će u sledećem kolu Evrolige narednog četvrtka igrati protiv Makabija u Tel Avivu.
