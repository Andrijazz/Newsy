> Izvor: B92
> Datum: nedelja 12.01.2014.  
> Rubrika: sport_košarka
> Naslov: Partizan lako do 12. pobede
> Članak:

Košarkaši Partizana NIS lako su savladali Krku 80:67 (24:18, 22:21, 24:14, 11:14) u meču 16. kola ABA lige.
Pred oko 5.500 navijača u Pioniru istakao se Tarenz Kinzi sa 17 poena, od čega je 15 ubacio u prvom poluvremenu. Pratio ga je Bogdan Bogdanović sa 14, dok je 12 dodao Dejan Musli (10 u prvom delu).
Crno-beli su se revanširali Slovencima za poraz u Novom Mestu (60:52) i ostvarili 12. pobedu u sezoni, te i dalje dele drugu poziciju sa Cedevitom, sa pobedom iza Crvene zvezde Telekom.
Iako su gosti počeli meč sa 6:1, u nastavku su se razigrali Tarenz Kinzi i Dejan Musli koji su postigli 26 od 43 poena crno-belih i bili najzaslužniji za +6 na poluvremenu. Posebno je blistao Amerikanac sa 7/9 iz igre za 15 poena, a imao je i četiri ukradene lopte. Musli je dodao 10, a Bogdanović 9 poena, od kojih 6 u poslednja tri minuta. Crno-beli su meč prelomili u trećem periodu, Milosavljević i Bogdanović su pogodili nekoliko koševa i odveli Partizan na maksimalnih +19 (60:50). Do kraja meča Krka nije imala snage da ugrozi šampiona. Goste je predvodio Jaka Klobučar sa 21 poenom (4/6 dva, 4/6 tri) i 6 skokova, dok je 11 dodao Edo Murič, koji je prethodnih meseci bio interesantan Dušku Vujoševiću. Partizan je odlično šutirao na ovom meču, imao devet izgubljenih lopti manje, ali je bilo propusta u igri. Vujošević će verovatno da zameri igračima nešto slabiji skok nego inače (17+8), te očajan šut sa penala (11/22). Ipak, crno-beli su suvereno dobili ovaj meč. Partizan u petak nastavlja takmičenje u Top 16 fazi Evrolige, u Kombank Areni od 20:45 gostuje moskovski CSKA.
Na klupu Partizana se posle 20 dana odsustva vratio Duško Vujošević, koji je dočekao velikog prijatelja i nekadašnjeg pomoćnika Aleksandra Džikića koji predvodi slovenački tim. Nakon startnog poena Lovernja sa penala, gosti su u Pioniru pogodili tri od četiri šuta i poveli sa 6:1. Međutim, razigrao se Žofre Lovernj i postigao šesto od Partizanovih osam poena u prvih pet minuta meča (8:8). Preko raspoloženog Buljana Krka ponovo stiče pet poena prednosti (14:9), međutim Vujošević pravi odličan potez, na teren šalje Tarenza Kinzija koji je u trenutku eksplodirao i vezao šest poena za preokret na 18:14. U finišu perioda mu se priključio Dejan Musli, crno-beli su bili sigurni i u penal završnici pa su na prvi odmor otišli sa 23:18.
Musli i Kinzi su nastavili da dominiraju i u drugom periodu, Amerikanac je ubacio i jednu trijku, a centar bio nepogrešiv iz igre, pa je Partizan u 13. minutu stekao osetnih osam poena prednosti 30:22. Koliko Partizanu nedostaje kvalitetna pomoć centara ove sezone najbolje je pokazalo ovih desetak minuta u kojem su crno-beli lagano pobegli rivalu čim je Musli postigao nekoliko poena uz bekove. Iako je Kinzi nastavio da pogađa, Partizan je polovinom drugog perioda ušao u krizu igre, a Bećirović, Murić i Hukić vraćaju Krku u igru (34:31). Usledila je serija Bogdanovića od četiri poena, ali s druge strane Klobučar i Murič novim trojkama za Krku održavli goste u ritmu (40:39). Usporio je šampion igru u poslednja dva minuta i odmah zaustavio poene rivala, dok su s druge strane sigurni bili Tepić i opet Bogdanović za novi beg na 45:39.
Drugo poluvreme Partizan otvara trojkama Bogdanovića i Milosavljevića (prvi poeni) za prvu dvocifrenu prednost crno-belih na meču, koju odmah atraktivnim zakucavanjem na +12 povećava Lovernj (53:41). Crno-beli su ušli u ritam koji gosti nisu mogli da prate, redom su pogađali Bogdanović, Gagić, Lovernj, Klobučar je uzvratio sa dve trojke, a onda je Milosavljević ubacio svoju trojku za +15 (64:49). U samoj završnici nove poene postižu Kinzi i Tepić za maksimalnih +19, ali Klobučar pogađa četvrtu trojku i smanjuje na 69:53 pred poslednji period. Partizan je u poslednjih deset minuta lako zadržao stečenu prednost, Vujošević je nešto veću šansu dao i igračima sa manjom minutažom, Dalu, Šaliću, Bezbradici i Andriću, a meč je završen sa 80:67. ABA liga, 16. kolo: Partizan - Krka 80:67 Igokea - Mega Vizura 83:80 ranije: Olimpija - Široki 77:62 Radnički - Crvena zvezda 73:78 Cedevita - Zadar 83:59 Budućnost - MZT Skoplje 87:79 Solnok - Cibona 63:64 Tabela: 1. Crvena zvezda 13/3 2. Partizan 12/4 3. Cedevita 12/4 4. Budućnost 11/55. Cibona 10/6 6. Igokea 9/7 7. MZT Skoplje 7/9 8. Olimpija 6/10 9. Radnički 6/10 10. Mega Vizura 6/10 11. Krka 6/10 12. Solnok 5/11 13. Zadar 5/11 14. Široki 4/12
