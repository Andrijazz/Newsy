> Izvor: B92
> Datum: sreda 29.01.2014.  
> Rubrika: sport_košarka
> Naslov: Nemci ne žele na Mundobasket
> Članak:

Košarkaški savez Nemačke odustao je od candidature za "vajld kard" za učešće na Svetskom prvenstvu u Španiji 2014.
Zahtev za "vajld kard" ranije su povukli Katar i Italija, a Nemci su odustali jer im prodcedura nije prihvatljiva.
Prema pravilniku FIBA uslovi za dobijanje "pozivnice" su: učešće u kvalifikacijama, popularnost košarke u zemlji, raniji uspesi selekcije, te podrška vlade zemlje Savezu. Svaka selekcija koja je konkurisala za "vajld kard" za SP 2010. je uplatila pola miliona evra.
Trenutno su poznata imena 28 od predviđena 32 učesnika Svetskog prvenstva u Španiji, a preostale četiri ekipe biće određene sledeće nedelje, kada rukovodstvo Međunarodne košarkaške federacije (FIBA) pošalje 'vajld karte'. Preostali kandidati su: Rusija, Bosna i Hercegovina, Brazil, Kanada, Kina, Finska, Grčka, Izrael, Nigerija, Poljska, Turska i Venecuela. Nemačka je na poslednjem SP u Turskoj učestvovala upravo preko specijalne pozivnice, ali je zauzela tek 17. mesto. Srbija je izborila plasman na Mundobasket u Španiji koji će se igrati od 30. avgusta do 14. septembra.
