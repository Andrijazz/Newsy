> Izvor: B92
> Datum: petak 21.02.2014.  
> Rubrika: sport_košarka
> Naslov: Hit protutnjao Oklahomom, Harden 39
> Članak:

Košarkaši Majamija deklasirali su Oklahoma Siti u gostima sa 103:81 u derbiju večeri u NBA ligi, a meč je obeležio Lebron Džejms sa 33 poena.
Najbolji okršaj viđen je u Ouklendu, gde je Golden Stejt posle produžetka savladao Hjuston 102:99, iako je Harden ubacio 39 poena za Rokitse.
Denver je slavio u Milvokiju 101:90, a naš Miroslav Raduljica imao je 2 poena i skok za dva minuta u igri.
Očekivao se mnogo neizvesniji duel u Oklahoma Sitiju, a velika trojka Hita odigrala je na izuzetno visokom nivou i Tander nije imao šta da traži. Iako je zbog udarca u nos ranije okončao meč, Džejms je bio najefikasniji sa 33 poena (15-22 iz igre), uz 7 skokova, 3 asistencije, 4 osvojene, ali i 8 izgubljenih lopti. Briljirao je Dvejn Vejd sa 24 poena (11-17 iz igre), 7 skokova i 10 asistencija, a Kris Boš imao je 24 poena, 8 skokova i 3 asistencije. Najbolji kod Tandera bio je Kevin Durent sa 28 poena (10-22 iz igre) i 8 skokova, Rasel Vestbruk ubacio je 16 poena (4-12 iz igre), uz samo 2 asistencije, dok je Serž Ibaka zabeležio 14 poena i 8 skokova. To je prvi poraz Oklahome kod kuće još od petog januara, Tander sada ima skor 43-13, a Majami 39-14. U izuzetno uzbudljivoj utakmici Golden Stejt je izašao na kraj sa Hjustonom, a pobedu su u završnici produžetka sigurnom rukom sa penala osigurali Kari i Grin. Voriorse je predvodio Dejvid Li sa 28 poena (11-22 iz igre) i 14 skokova, Stef Kari dao je 25 poena (8-15 iz igre), uz 6 asistencija, a Kraford i Klej Tompson upisali su po 12 poena. Nemanja Nedović ponovo nije ulazio u igru. Hjustonu nije pomogla ni izvanredna partija Džejmsa Hardena, koji je ubacio 39 poena (14-27 iz igre), uz 4 skoka i 5 asistencija. Čendler Parsons upisao je 21 poen, a Hauard je imao 11 poena i 21 skok. Denver je do 25. pobede, uz 28 poraza, došao na krilima sjajne partije Keneta Farida - 26 poena (11-15 iz igre) i 6 skokova. Čendler je dao 15 poena, Hikson je imao 14 poena i 11 skokova, a najbolji kod Baksa bio je Keron Batler sa 17 poena. NBA, rezultati: Golden Stejt - Hjuston 102:99 (produžetak) Milvoki - Denver 90:101 Oklahoma Siti - Majami 81:103
