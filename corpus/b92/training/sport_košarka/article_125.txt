> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Tadija: Boljih navijača nema nigde
> Članak:

Krilni centar Crvene zvezde Telekom Tadija Dragićević bio je oduševljen podrškom publike u pobedi nad Bilbaom u Evrokupu.
"Fenomenalan osećaj je vratiti se posle pet godina, to ne može da se opiše, jednostavno mora da se doživi. Atmosfera u Evropi nije ni blizu kao ovde, hvala im mnogo na sjajnoj podršci, nosili su nas do pobede“, rekao je Dragićević.
Košarkaši Crvene zvezde ubedljivo su savladali Bilbao 105:87. "Veoma važna prva pobeda u Evrokupu. Bilbao ima jak sastav sa iskusnim igračima - protiv nekih sam igrao sa Zvezdom protiv Reala, Raulom Lopesom, Ervelom i Mumbruom. Trudili smo se da od prvog momenta igramo čvrstu odbranu kao protiv Igokee, ali primili smo previše poena u prvom poluvremenu. U nastavku smo bili bolji u defanzivi i na kraju smo ubedljivo pobedili, što je važno jer je svaki koš bitan", dodao je Dragićević, koji je upisao 10 poena i 5 skokova. Pročitajte i utiske Raška Katića, Marka Simonovića i Jake Blažiča. Plejmejker crveno-belih Demarkus Nelson kaže da je odlučilo to što je Zvezda uvela rivala u svoj ritam. "Očekivali smo težak meč, to smo i dobili. Zadavali su nam mnogo problema u prvom poluvremenu sa petoricom igrača koji pogađaju trojke, uz dobar ulaz i sjajnog pleja. U drugom poluvremenu smo pokušali da ih pritisnemo od početka i to je dalo rezultat - uspeli smo u kontinuitetu da vršimo pritisak, da ubrzamo ritam i mislim da je to odlučilo. Lopta se sjajno kretala, bili smo nesebični, a kada je tako, veliki broj košarkaša igra dobro". Zvezdin Amerikanac naglašava da je i Evrokup jako takmičenje. "Slično je - ima timova iz Evrokupa koji zaslužuju da igraju u Evroligi, a Bilbao je jedan od tih, uvek su pri vrhu i igrali su Evroligu mnogo godina. Tu su i Uniks, Valensija, Lijetuvos Ritas i još mnogo dobrih timova i to je ono što pokušavam da naglasim kada neko tek tako konstatuje . Pogotovo sada kada se priključuju i timovi iz EL". Dairis Bertans, stariji brat košarkaša Partizana Davisa, rekao je za B92 da su "ludi navijači" odlučili meč. Trener Zvezde Dejan Radonjić rekao je da je trijumf protiv Bilbaa veoma važan i pohvalio je navijače, dok je trener gostujuće ekipe Rafa Puejo čestitao protivniku na trijumfu.
