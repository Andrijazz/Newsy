> Izvor: B92
> Datum: subota 8.02.2014.  
> Rubrika: sport_košarka
> Naslov: Radonjić: Još korak do cilja
> Članak:

Trener Crvene zvezde Telekom Dejan Radonjić istakao je da je njegov tim znao odakle preti najveća opasnost Radničkog iz Kragujevca.
"Crveno-beli“ su u neizvesnoj završnici savladali Kragujevčane rezultatom 82:78 i plasirali se u finale Kupa Radivoja Koraća.
"Hvala navijačima na podršci, nadam se da će biti tako i sutra kada treba da napravimo još jedan korak ka cilju. Uspeli smo da ih zaustavimo u startu, znali smo da će pokušavati šutevima sa distance, što su kasnije i pogađali“, rekao je Radonjić.
Uslovno rečeno, domaći tim, je imao u kontroli kompletno prvo poluvreme, međutim u nastavku je Radnički napravio veliku seriju i stigao na korak od potpunog preokreta. "Sve je izgledalo veoma složeno u poslednjoj četvrtini, ali smo uspeli da se popravimo, čvrstinom i pametnim napadom smo uspeli da pobedimo. Specifičnost Kupa je nešto što je jasno i očekivano, ovakve utakmice se dešavaju samo u Kupu. Imali smo problem sa Marjanovićem koji ima temperaturu, ali u svakom slučaju ostvarili smo cilj", zaključio je Radonjić. Njegov kolega sa suprotne strane Miroslav Nikolić ocenio je da nema dovoljno kvalitetnih igrača za borbu sa Crvenom zvezdom Telekom, dok je plejmejker Radničkog Marko Marinović izjavio da ne postoji jednak tretman prema Kragujevčanima i klubovima iz Beograda.
