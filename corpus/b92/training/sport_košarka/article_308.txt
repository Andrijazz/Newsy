> Izvor: B92
> Datum: sreda 22.01.2014.  
> Rubrika: sport_košarka
> Naslov: Radonjić: Znači mi skandiranje
> Članak:

Trener košarkaša Crvene zvezde Dejan Radonjić istakao je da mu mnogo znači podrška navijača koju je dobio pred početak duela sa Panioniosom.
Zvezda je u 3. kolu druge faze Evrokupa lako savladala grčki tim sa 84:64, pa posle tri utakmice ima skor 2-1.
Radonjiću je pred početak utakmice uručen i šal crveno-belih, a on je rekao da mu to predstavlja satisfakciju za dosadašnji rad u klubu.
"Mnogo mi znači skandiranje, za mene predstavlja satisfakciju za ono što smo uz posvećenost i rad sa stručnim štabom, igračima i ljudima u klubu uradili. Daje mi veću motivaciju da nastavimo dalje da svi na kraju budemo zadovoljni." Radonjić je dodao da njegovu ekipu očeuje još mnogo rada u nastavku sezone. "Hvala navijačima na još jednoj fantastičnoj podršci koja nam puno znači, i igračima i meni. Drago mi je zbog činjenice da su prepoznali dobre stvari koje smo uradili i očekujem da će biti uz nas do kraja, da zajedno budemo zadovoljni. Očekuje nas puno posla i rada da bismo sve to ispunili. Nadam se da ćemo imati više sreće, pred meč smo saznali da smo bez Lazića, Luka je odsutan, morali smo u toku meča da se prilagođavamo situaciji sa manjim brojem spoljnih igrača. Osetilo se to na početku, upli smo mekano u meč, sa idejom da se manjom agresivnošću zaštitimo od faula. Međutim, kako je vreme odmicalo, preuzeli smo stvar u svoje ruke, nastavak smo otvorili bez primljenog koša skoro pet minuta i tu rešili meč, uz moje zadovoljstvo da je učešće mladih igrača, što smo od prvog dana rekli da će biti. Hvala još jednom na podršci, daćemo sve od sebe da opravdamo očekivanja od svih nas u klubu i mene kao trenera." Priliku na ovom meču i to u trećoj četvrtini dobio je mladi Nikola Rebić. "Rebić je ušao u igru u trenucima kada je sve bilo aktivno, odigrao je sve ono što je trebalo da bih ja bio zadovoljan njim. Svaki sekund proveden u igri će značiti svim igračima, i znači da računamo na njega." U sastavu nije bilo Branka Lazića. "Treba da se napravi analiza, nema posebnih stvari da bismo bili zabrinuti. Nije bio u mogućnosti da igra. Kod doktora je trenutno, nadam se da će biti sutra na treningu. Od doktora smo čuli da nije povreda, već je došlo do nekih stvari, doktori će nešto konkretno reći, nadam se da neće biti potrebe za tim." Veliku podršku sa tribina dobio je i Čarls Dženkins koji je produžio ugovor sa Zvezdom i ostaje i naredne sezone. "Odigrali smo dobro u drugom poluvremenu, u prvom smo držali Panionios u igri svojom igrom. U nastavku nam je trener rekao šta da radimo da bismo bili bolji i to smo i ispunili. Postigli smo dogovor i nastavljamo dalje sledeće sezone." U narednom kolu Zvezda gostuje u Grčkoj i ako dobije taj meč biće jednom nogom u narednoj fazi.
