> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Erceg: Znamo Partizanove navijače
> Članak:

Košarkaš Galatasaraja Zoran Erceg rekao je da on i saigrači vrlo dobro znaju kakva ih atmosfera očekuje na meču sa Partizanom.
Turski klub od 20.45 gostuje ‘crno-belima’ u beogradskoj “Kombank areni” u okviru sedmog kola Top16 faze Evrolige.
“Veliki broj igrača zna kako je igrati u Beogradu, možda nisu igrali u Areni, ali jesu u Pioniru, svi znaju kakva je Partizanova publika”, rekao je Erceg, čije igranje na meču sa Partizanom je pod znakom pitanja zbog povrede.
"Sigurno je da nas očekuje težak meč, svima je dobro poznato u kakvoj atmosferi Partizan igra i sa koliko moćnosti. Mislim da daju 150 odsto svojih mogućnosti na svakoj utakmici, ali se nadam da ćemo pružiti dobru partiju i pokazati se u dobrom svetlu. Pritisak je podjednak na obe strane, i mi moramo da dobijemo ovu utakmicu, ukoliko želimo da zadržimo plasman među najbolje četiri ekipe", dodao je Erceg. Drugi srpski košarkaš u redovima Galatasaraja Milan Mačvan istakao je da još ne zna da li će igrati protiv svog bivšeg kluba, ali da će svi u timu dati sve od sebe da bi slavili u "Areni". "Očekuje nas jako teška utakmica, svesni smo toga, posebno jer nam je polovina igrača rovito. Daćemo sve od sebe da ispariramo Partizanu i probamo da dobijemo utakmicu, jer nam je to bitno za nastavak takmičenja i naše ambicije, koje su vezane za prolazak u četvrtfinale", istakao je Mačvan.
