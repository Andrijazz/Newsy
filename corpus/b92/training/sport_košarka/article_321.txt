> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Milosavljević povredio koleno
> Članak:

Kapiten košarkaša Partizana Dragan Milosavljević povredio je koleno tokom utakmice 4. kola Top16 faze Evrolige u Tel Avivu.
Milosavljević se povredio početkom drugog poluvremena prilikom pokušaja da zakuca tokom utakmice protiv Makabija.
Još uvek nije poznato da li je u pitanju teža povreda, a više će se znati posle detaljnih pregleda i snimanja u petak. Kapiten crno-belih uz bolnu grimasu napustio je parket Nokija arene, ali se na kraju meča zajedno sa saigračima pozdravio na centru oslanjajući se na obe noge.
Milosavljević će već u petak otići u Novi Sad kod specijaliste na pregled i nakon toga će biti poznata težina povrede. Partizan je ove sezone ostao već bez Lea Vestermana zbog povrede kolena, a istu povredu leči i Letonac Davis Bertans. Crno-beli su u Tel Avivu poraženi sa 88:67.
