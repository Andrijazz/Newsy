> Izvor: B92
> Datum: subota 4.01.2014.  
> Rubrika: sport_košarka
> Naslov: Pavlović: Budžet nam je čak i manji
> Članak:

Menadžer za reorganizaciju i restrukturiranje košarkaškog kluba Crvena zvezda Mirko Pavlović rekao je da ’crveno-beli’ imaju manji budžet nego prošle sezone.
Poslednjih meseci dosta se spekulisalo koliko je uloženo u dovođenje novih igrača, pošto tim gotovo potpuno promenjen, a iako Pavlović nije otkrivao cifre istakao je da priče u medijima nisu istinite.
"Ta priča da se klubu rasipamo novcem i da ga imamo na pretek plasirana je od strane zlonamernih ljudi, na jedan perfidan način, a sa ciljem da se nametne dodatni pritisak na klub i trenera. Sto puta izgovorena laž postaje istina. U klubu imam ingerencije koje se odnose na određena sportska pitanja ali i na budžet za igrače. Zbog toga mogu sa sigurnošću da kažem, da je budžet isti kao prošle sezone, pa čak i manji", rekao je Pavlović. Pavlović je potom istakao da se budžet Zvezde ne razlikuje bitno od onog koji ima Partizan. "Na primer, u poređenju sa našim najvećim rivalom, moja procena je da se budžeti razlikuju u okviru 10-15 odsto. A, ako u računicu ulazi i stručni štab, mislim da okvirno imamo isti budžet. Izlišno je pozivati se na transparentnost, jer su naši rivali mnogo puta odbili da se na takav način obraćaju javnosti", istakao je Pavlović.
