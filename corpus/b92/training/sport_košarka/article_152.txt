> Izvor: B92
> Datum: subota 11.01.2014.  
> Rubrika: sport_košarka
> Naslov: ABA: Džikić gostuje Partizanu
> Članak:

Košarkaši Partizana NIS u nedelju od 19.30 časova dočekuju Krku u 16. kolu ABA lige, a na klupu ’crno-belih’ vraća se Duško Vujošević.
U prethodnom kolu Partizan je u Smederevu savladao Mega Vizuru rezultatom 81:76, a tim Aleksandra Džikića je odigrao veoma uzbudljiv meč na domaćem terenu i izgubio od Cedevite sa 65:64.
Aktuelni šampion ABA lige nalazi se trenutno na drugoj poziciji sa skorom od 11 pobeda i četiri poraza. Krka je na devetom mestu sa učinkom od šest pobeda i devet poraza.
"Ovo je veoma važna utakmica, kao i sve u Jadranskoj ligi. Krka zaista ima dobar tim, kombinaciju mladih i iskusnih igrača, pojačana je Sanijem Bećirovićem koji daje dodatni kvalitet. Izgubili smo utakmicu u prvom delu prvenstva, što dovoljno govori o kvalitetu protivnika. Verujem da ćemo odigrati dobar meč, da ćemo posle poraza u Minhenu ostvariti vrednu pobedu u ABA ligi, koja će nas ostaviti na putu za ostvarenje ambicija", rekao je Milanko Tepić. Vujošević je govorio o posebnoj motivaciji narednog protivnika u susretima sa Partizanom i istakao da njegov tim očekuje novi težak meč. "U Jadranskoj ligi nema nijedne utakmice koja je laka. Mi smo od Krke izgubili tamo, taj poraz može skupo da nas košta. Oni su igrali izuzetno motivisano, imao sam predstavu da će tako igrati protiv svih ekipa. Iz raznih razloga, iz moje tačke gledišta, to se nije desilo. Protiv Partizana su bili sa posebnom motivacijom, sigurno će to biti i ovoga puta. Pojačani su i Sanijem Bećirovićem, poslednji rezultati govore da su u dobrom stanju i sigurno nas očekuje teška utakmica. Zato smo i tu, a ne neko drugi, da radimo poslove koji su teški", jasan je strateg kluba iz Humske. Ulaznice za taj meč biće u prodaji na dan utakmice od 16.30 na blagajni hale Pionir po ceni od 200 dinara za tribine i 400 dinara za parter.
