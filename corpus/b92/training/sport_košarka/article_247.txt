> Izvor: B92
> Datum: subota 18.01.2014.  
> Rubrika: sport_košarka
> Naslov: Bogdanović: Trudim se da ne poletim
> Članak:

Bogdan Bogdanović više puta ove sezone bio je junak Partizanovih pobeda, a sigurno najveća došla je u petak uveče, kada je pobeđen veliki CSKA sa 73:72.
Bogdanović je u prvom trijumfu ‘crno-belih’ u Top16 fazi Evrolige ubacio 27 poena, uključujući i ključna bacanja na 24 sekunde do kraja, ali je posle meča rekao da ne želi da izdvaja sebe iz tima.
"Ne volim o tome da pričam. Nisam takav, a i trudim se da ne poletim. Ne osećam se nešto posebno", rekao je Bogdanović. Međutim, na konstataciju da je bilo posebno, Bogdanović je samo odgovorio: "Pa, jeste". Bogdanović je istakao da ima stvari koje sebi zamera, iako je bio najzaslužniji za veliku pobedu Partizana u prepunoj "Kombank areni". "Zicer, slobodna bacanja. Morao sam da pogodim, moglo je skupo da nas košta. Doduše, na polaganju je bio mali kontakt. Ali, sada ništa nije bitno. Samo pobeda", naglasio je Bogdanović. 21-godišnji bek Partizana istakao je da je u duelu sa Moskovljanima bio željan nadigravanja. "Volim to. Mislim, ko ne voli? Imam prostor u Partizanu da mogu da vidim gde sam i šta sam, da pronađem ritam. U početku sam napravio grešku, kasnio sam sa dodavanjem. Ali, video sam da moramo da dodamo gas da bismo pobedili", istakao je Bogdanović. Na kraju, Bogdanović je istakao da mu se sviđa način na koji je došao do trijumfa. "Uf, najviše volim kada je ovako. Poen za nas i odbranimo napad. Sigurno je lepše i za navijače, za euforiju. Za ono što trener Vujošević zove . Možda smo ponovo mogli malo mirnije da privedemo meč kraju. Odigrali smo odličnu završnicu, to je iskustvo. Nismo primali lake koševe. U nekim mečevima smo u ključnim trenucima dobijali poene iz tranzicije, a onda izgubimo loptu i drama je", rekao je Bogdanović.
