> Izvor: B92
> Datum: subota 8.02.2014.  
> Rubrika: sport_košarka
> Naslov: KRK: Zvezda kroz dramu do finala!
> Članak:

Košarkaši Crvene zvezde braniće trofej Kupa Radivoja Koraća u nedelju, pošto su posle velike drame pobedili Radnički sa 82:78.
Ekipa Dejana Radonjića imala je 12 poena viška na poluvremenu, ali je Radnički napravio veliki preokret u trećoj deonici serijom 20-2.
Ipak, u neizvesnoj završnici Zvezda je uspela da se vrati i savlada Kragujevčane treći put ove sezone. Crveno-beli u finalu igraju protiv Mega Vizure koja je bila bolja od FMP Železnika
Demarkus Nelson bio je najbolji u sastavu Zvezde sa 21 poenom i 5 skokova. Raško Katić imao je 16 poena i 8 skokova, Dragićević je dodao 12 uz odličnu rolu u trećem periodu, a Dženkins 11 poena. U sastavu Zvezde, pored ranije povređenog Mitrovića i Šilba koji je napustio ekipu, nije bilo ni Bobana Marjanovića koji je imao temperaturu. Na drugoj strani, veoma borbene Kragujevčane predvodio je Marko Marinović sa 21 poenom i po 6 skokova i asistencija. 13 poena i 5 skokova imao je Lešić, Kalinić je ubacio 12, a Jović 10 poena.
Tok meča: U Pionir je pred početak duela Zvezde i Radničkog stigao i trener FMP Milan Gurović koji je dobio ovacije navijača crveno-belih. Gurović je u petak slavio protiv Partizana u četvrtfinalu, a tokom utakmice je vređan od strane navijača crno-belih. Košarkaši Radničkog od samog starta krenuli su sa dosta šuteva sa distance, već u prvih šest minuta šutnuli su sedam trojki (ubacili dve) i uspevali su da održavaju priključak na startu.
Zvezda je ipak uspela da preuzme vođstvo, nakon poena Katića imali su i pet poena prednosti (21:16), a prva deonica završena je rezultatom 21:19. Početkom druge deonice Zvezda je zaigrala bolje u odbrani, pa je u 15. minutu došla i do prve malo ozbiljnije prednosti - 32:25. Kragujevčani su se vratili slobodnim bacanjima. Prvo je Dimić šutirao tri zbog faula pri šutu za tri poena, a nakon toga je Dejan Radonjić dobio tehničku, pa je Radnički prišao na 32:30. Dobro su se Kragujevčani držali do 36:33, a nakon toga Zvezda je do kraja poluvremena napravila seriju 10-1 i nakon 20 minuta imala je sigurnih 12 poena viška (46:34). Početkom drugog poluvremena Radnički je zaigrao mnogo bolje i za samo tri minuta je stigao i prestigao prednost crveno-belih. 20-2 su napravili Kragujevčani za samo šest minuta nastavka (54:48).
Potpuno se raspala igra Zvezde, a ekipa Miroslava Nikolića u potpunosti je preuzela kontrolu nad utakmicom. Zvezdu je u trećoj četvrtini održao u igri Tadija Dragićević, ali ni on nije mogao sam, pa je Radnički imao šest poena viška pred odlučujući period - 64:58. Bilo je jasno nakon završetka treće četvrtine, da će o prvom finalisti odlučivati neizvesna završnica. Radnički je bio u odličnom ritmu, uspevao je da sačuva vođstvo, a u dva navrata su Kragujevčani pogađali neverovatne trojke iz koraka u poslednjoj sekundi napada. Ipak, Zvezda je bila uporna, nije psihički pala i uspela je da se vrati. Dobra odbrana, Raško Katić i Čarls Dženkins su u finišu presudili. Zvezda je ubacila šest vezanih poena za vođstvo od 78:73 na 53 sekunde do kraja, ali u sledećem napadu Marinović je pogodio trojku i vratio svoj tim u igru. Usledila je nova drama, Nelson je napravio faul u napadu, Sava Lešić imao je 17 sekundi pre kraja otvoren šut za tri poena, ali je promašio. Na drugoj strani je Nelson pogodio oba slobodna bacanja, ali tu nije bio kraj pošto je Kalinić ubacio dva bacanja pod košem Zvezde. Ipak, crveno-beli su na kraju uspeli da sačuvaju vođstvo, Lazić je pogodio još dva bacanja i uveo svoj tim u finale.
