> Izvor: B92
> Datum: sreda 12.02.2014.  
> Rubrika: sport_košarka
> Naslov: CZ plaća 92.000, Marinović 115.000
> Članak:

Komesar Košarkaškog saveza Srbije Darko Jovičić izrekao je novčane kazne Crvenoj zvezdi i košarkašu Radničkog Marku Marinoviću.
’Crveno-beli’ su kažnjeni sa 92.000 dinara zbog reakcije svojih navijača tokom finalnog turnira. Zbog skandiranja navijača tokom polufinalnog meča sa Radničkim Zvezda je kažnjena sa 34.500 dinara, a tokom finala sa Mega Vizurom sa 57.500 dinara.
Marinović je, s druge strane, kažnjen sa 115.000 dinara, zato što je "narušio ugled takmičenja izjavama na konferencijama za medije". Podsetimo, posle poraza Radničkog od Crvene zvezde u polufinalu Kupa, Marinović je rekao: "Mi smo 'seljaci' koji su došli iz Kragujevca da igraju u velegradu. Mislim da bi košarka u Srbiji trebalo da se ugasi, da postoje samo Zvezda i Partizan i da osvajaju trofeje". Zbog tehničke greške u polufinalu, trener Zvezde Dejan Radonjić će morati da plati 11.500 dinara, isto kao i kapiten  Marko Simonović i bek Radničkog Dušan Mlađan.
