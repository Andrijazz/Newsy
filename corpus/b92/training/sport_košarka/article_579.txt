> Izvor: B92
> Datum: petak 7.02.2014.  
> Rubrika: sport_košarka
> Naslov: Vujošević: Evo im neka se igraju
> Članak:

Trener Partizan Duško Vujošević rekao je da su povrede desetkovale njegov tim, ali i da su njegovi košarkaši grešili u porazu od FMP-a sa 95:89.
‘Crno-beli’ su poraženi u četvrtfinalu Kupa Radivoja Koraća od ekipe iz Železnika posle produžetka, a na tom meču su nastupili bez glavnih igrača – Bogdana Bogdanovića i Žofrija Lovernja.
Partizan poslednjih nedelja ima velikih problema sa povredama, pa se još ranije nije očekivalo da Dragan Milosavljević, Milenko Tepić, Nikola Milutinov i Tarens Kinzi budu u timu. "Povrede i opasnost od eventualnih novih povreda su nas desetkovale. Ma koliko svaka utakmica bila stvar prestiža i koliko god da je nama stalo, odlučili smo se da na utakmici nastupe samo oni koji su sasvim zdravi. To je dovelo da je sastav bio zaista nekompletan. Ali, bode oči i 16 ofanzivnih skokova ekipe FMP, a to svakako ide na dušu i odgovornost našim centrima", rekao je Vujošević. Strateg šampiona Srbije potom se osvrnuo na tešku finansijsku situaciju u kojoj je klub iz Humske. "Dugovi su veliki. Vučić je pomogao da se obezbede sponzori, NIS i Telekom, ali to pokriva samo plaćanje poreskog duga. Neverovatno je ono što se dešava sa navijačima među političarima, nisu zainteresovani za nas. Osim Branka Ružića nema nikog. Vodi se politika da budemo drugi, pa evo im sada neka se igraju. Država mora da odluči da li joj je potrebno samo jedan dobar klub. I Partizan predstavlja Beograd i Srbiju. Trebalo je da dobijemo 100.000 evra za plasman u Top 16, sada se i to dovodi u pitanje od Zvezde, iako je to njihov predlog bio prošle godine, sada žele da ga ukinu", naglasio je Vujošević. Vujošević je istakao da se šampion Srbije sada koncentriše na preostala takmičenja - ABA ligu i Evroligu. "Mi ćemo na miru da saniramo ove povrede i koncentrišemo se za druga takmičenja koja predstoje, a ovo veliko takmičenje prepuštamo onima koji su se dalje kvalifikovali", rekao je Vujošević. Najbolji igrač Partizana u duelu sa FMP-om bio je Petar Aranitović, koji ove sezone nije mnoog dobijao priliku. "Aranitović je večeras svetli momenat. Odigrao je muški, hrabro, znao je gde se nalazi. Niti je srljao, niti je bežao. On je, ako već mora pojedinačno da se priča, u odnosu na potencijal i ono što je u njega uloženo, odigrao vrlo pozitivno", naglasio je Vujošević. Partizan će naredni susret odigrati u četvrtak, kada će u Evroligi gostovati litvanskom Žalgirisu.
