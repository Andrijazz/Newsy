> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Vujošević: Klupa, povrede i sudije
> Članak:

Trener Partizana Duško Vujošević rekao je da su njegovi košarkaši dali maksimum u porazu od Galatasaraja.
"Igrači su u ovim uslovima dali svoj maksimum, pre svega mislim na dužinu klupe. Pokušali smo da treninzima u igru uvedemo Tarensa Kinzija i da on bude na klupi i da zaigra nekoliko minuta ako bude bilo potrebno, ali nije bilo potrebe te vrste. Mnogo bismo više rizikovali nego što bismo dobili", rekao je Vujošević.
Partizan je u Beogradu izgubio od Galatasaraja sa 78:70 u sedmom kolu Grupe F i tako ostao na jednoj pobedi u Top 16 fazi Evrolige. "Nemamo dovoljno dugu klupu da izbegnemo prazne minute. Oni su jako dobro šutirali. Deo toga je bio posledica nedovoljno koncentrisane odbrane, ali je bilo i izgrađenih šuteva gde su demonstrirali kvalitet", kazao je trener crno-belih. Vujošević je imao primedbu na suđenje. "Sudije izazivaju reakcije, potom te reakcije kažnjavaju, a ne sagleda se koliko su te reakcije izazvane", kazao je Vujošević. On je rekao da Bogdan Bogdanović izrasta u velikog igrača i da teret mora da iznese. "Bogdanović izrasta u velikog igrača i ovo je teret koji mora da iznese. Njemu će biti mnogo lakše kada tu budu bili Kinsi i Aleksandar Pavlović. Najveći problem je duga minutaža u kontinuitetu, odnosno malo odmora", rekao je Vujošević. Novinare je zanimalo da je Partizan zainteresovan za dovođenje Novice Veličkovića, koji je raskinuo ugovor sa Bambergom, ali Vujošević nije želeo da priča o tome. Partizan će u narednom kolu gostovati Real Madridu, u petak 28. februara.
