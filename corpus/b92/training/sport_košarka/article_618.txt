> Izvor: B92
> Datum: nedelja 9.02.2014.  
> Rubrika: sport_košarka
> Naslov: Pavlović: Zajedno možemo sve
> Članak:

Aleksandar Saša Pavlović veliko je pojačanje Partizana NIS za nastavak sezone, a ističe da sada nije vreme za euforiju.
"Važno je da nastavimo vredno da radimo, da verujemo u sebe, a ovi momci i stručni štab su potvrdili da znaju to i ove, i prošle, i svih ranijih godina. Naravno, uz podršku navijača, koji su bili uz Partizan kada se slavilo, ali i koji su tu sada, kada je teško, jer "zajedno možemo sve", rekao je Pavlović za Novosti.
Pavlović godinama unazad redovno prati Partizan, često je bio i u Pioniru, a sada mu se konačno ostvario dečački san da zaigra u crno-belom dresu. "Sve je nekako bilo brzo, konkretno. Ja sam bio slobodan agent, Partizanu je bio potreban igrač. Nije bilo razloga da ne krenemo u ostvarenje zajedničke želje, pa smo tako iz dana u dan bili sve bliže tome. Nadam se srećnom početku", rekao je Pavlović. Košarkaš sa velikim NBA iskustvom biće ogromno pojačanje za crno-bele koji su poslednjih nedelja ostali bez nekoliko ključnih igrača zbog povreda. "Nisam zvezda, niti sebe doživljavam tako. Do petka uveče sam bio slobodan agent, a od nedelje uveče ću i na treningu, i na utakmici, i van dvorane, biti jedan od 12 igrača Partizana koji imaju istu želju, da pobedimo", kaže Saša Neraspoloženje zbog povreda i neuspeha u Kupu pretvorilo se u euforiju među navijačima crno-belih, vešću da Pavlović definitivno dolazi u klub. "Polako. Biće vremena za euforiju.. Partizan je najtrofejniji klub na ovim prostorima, koji je dominaciju potvrdio rezultatima, takođe je afirmisao "bezbroj", u tom momentu mladih, a danas poznatih i priznatih igrača od Evrope do NBA. I danas ima vrhunske talente. Javnost u Srbiji već dobro poznaje momke koji nose crno-beli dres i koliku truda i požrtvovanja ulažu da nastavimo taj niz i pored svih pehova koji su nas zadesili ove sezone. Verujem da ću i ja dati doprinos", istakao je Pavlović. Partizan već mesecima ima velikih finansijskih problema, mnogima je čudno što dolazi igrač sa velikim NBA renomeom, ali Pavloviću je novac bio u drugom planu. "Naravno da ne mogu da pričam o dataljama ugovora, ali nijednog momenta nije postavljao finansijske uslove shodno njegovom igračkom renomeu i kvalitetima. Naprotiv, na startu je rekao da razume tešku situaciju našeg najtrofejnijeg kluba. Tokom razgovora vodio se prevashodno željom da igranjem za crno-bele ostvari jedan od dečačkih snova, ali i da mu velikim iskustvom i kvalitetom pomogne kada je izuzetno teško", rekao je Minja Ilić, Pavlovićev agent za Evropu i saradnik Džarina Akane iz agencije "Relativiti".
