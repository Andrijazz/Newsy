> Izvor: B92
> Datum: petak 31.01.2014.  
> Rubrika: sport_košarka
> Naslov: DV: Kao da nismo igrali kod kuće
> Članak:

Trener Partizana Duško Vujošević rekao je posle poraza da njegov tim u ovom sastavu nije mogao da se nosi sa Lokomotivom.
Partizan je poražen rezultatom 87:81, a u ovom duelu bio je oslabljen neigranjem mnogih bitnih igrača.
"Čestitam ekipi Lokomotive, oni su odličan tim i to je grupa kvalitetnih igrača koja je večeras bila raspoložena za igru. Svojoj ekipi zameram odbrambeni skok, oni su imali 9 ofanzivnih skokova u prvom poluvremenu. Partizan se borio koliko je mogao u ovom trenutku, znamo koliko nedostaju Tepić i Milosavljević. I u ovakvom sastavu, bilo je nekih grešaka, a Lokomotiva je bolji tim od ovog sastava Partizana", rekao je Vujošević. Vujošević nije želeo da krivi Bogdanovića za poraz, rekavši da, iako je odigrao lošu utakmicu, to može da se pripiše njegovoj mladosti. "Nekoliko puta smo bili na korak da se vratimo u igru, ali smo tada pravili greške. Jesu se oni koncentrisali na odbranu Bogdanovića, ali nisu ga samo oni zaustavili. Odigrao je lošu utakmicu i promašio nekoliko otvorenih šuteva, ali je on mlad igrač", dodao je trener Partizana. On se zahvalio navijačima što su bodrili njegove momke, ali je istakao da nije imao utisak da su igrali kod kuće. "Osim navijača, nismo imali nikakav utisak da igramo kod kuće. Uslovi za igru i suđenje su bili takvi, da steknemo utisak kao da nismo domaćini. Još jednom čestitam Lokomotivi na zasluženoj pobedi koja će im mnogo značiti", zaključio je Vujošević.
