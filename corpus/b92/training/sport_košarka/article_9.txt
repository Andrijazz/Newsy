> Izvor: B92
> Datum: sreda 1.01.2014.  
> Rubrika: sport_košarka
> Naslov: Lovernj: Uz navijače do iznenađenja
> Članak:

Krilni centar Partizana Žofre Lovernj je u intervjuu zvaničnom sajtu Evrolige rekao da njegova ekipa u posebnom raspoloženju dočekuje duel sa Real Madridom.
“Crno-beli” na otvaranju Top 16 faze elitnog košarkaškog evropskog takmičenja dočekuju “kraljevski klub”, koji do sada nema poraz u sezoni.
“Igraćemo sa jednim od najvećih timova u Evroligi i u ovakvim situacijama uvek postoji neka posebna atmosfera. Imamo mlad tim i verujem da ćemo uz podršku navijača uspeti da se suprostavimo Realu”, rekao je Lovernj.
On je istakao da su veliku odgovornost na sebe preuzeli Bogdan Bogdanović i Boris Dalo, u trenucima kada je klub bez povređenih Lea Vestermana i Davisa Bertansa, dok se osvrnuo i na činjenicu da je u prvu fazu Evrolige završio kao najbolji skakač. "Veoma sam ponosan zbog toga, kada dođe do situacije za skok, do lopte stiže onaj košarkaš koji najviše želi i to je mnogo više od jednostavnih skakačkih sposobnosti, morate da imate borbeni duh. To samopouzdanje nisam dobio na Evrobasketu, to je posledica vere trenera Vujoševića u mene i to mi je veoma bitno", naveo je Lovernj. Pored toga, 22-godišnji Francuz smatra da je ključ uspeha Partizana veliki rad, kako timski, tako i individualni, uz napomenu da je beogradski klub prava sredina za mladog košarkaša. "Mnogo treniramo, pored timskih vežbi, većina nas ostaje i posle treninga da bi radila individualno. Konkretno, trener od mene zahteva da nakon svakog jutarnjeg treninga pogodim po deset šuteva iz pik en pop i pozicionih situacija. Mladi francuski igrači nemaju privilegiju da igraju i treniraju kao mi u Partizanu. Na terenu provodimo po 35 minuta, a van utakmica treniramo po pet ili šest sati dnevno. Možete da odete u veći klub za veći novac, ali ne možete da napredujete i zato mislim da nema boljeg mesta za mene od Partizana", zaključio je Lovernj. Sa osvajačem zlatne medalje na šampionatu Evrope u Sloveniji razgovarala je i sportska redakcija B92, a kompletan intervju možete pronaći u našem Novogodišnjem paketiću, dok je trener Reala Pablo Laso definisao ekipu Partizana sintagmom "veliki rival".
