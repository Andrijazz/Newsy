> Izvor: B92
> Datum: petak 24.01.2014.  
> Rubrika: sport_košarka
> Naslov: KRK: Izvlačenje parova u ponedeljak
> Članak:

Izvlačenje parova za završni turnir Kupa Radivoja Koraća, koji će biti održan od 6. do 9. februara u hali Pionir, zakazano je za ponedeljak 27. januar.
Na turniru će učestvovati ekipe koje se takmiče u Jadranskoj ligi, Partizan NIS, Crvena zvezda Telekom, Mega Vizura i Radnički iz Kragujevca. Čačanski Borac je to pravo stekao kao osvajač Kupa Košarkaškog saveza Srbije, a kroz plasman u KLS plasman su obezbedile ekipe Crnokose, FMP i OKK Beograda.
Takmičenje će biti organizovano po kup sistemu, 6. i 7. februara igraće se četvrtfinalni mečevi, a pobednici tih duela sastaće se 8. u polufinalu. Finale je zakazano za 9. februar, a trofej brani ekipa Crvene zvezde Telekom, koja je trijumfovala na prošlogodišnjem turniru nad Partizanom.
