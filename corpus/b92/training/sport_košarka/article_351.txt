> Izvor: B92
> Datum: petak 24.01.2014.  
> Rubrika: sport_košarka
> Naslov: Muta: Pukli su, biće sankcija
> Članak:

Trener Radničkog Miroslav Muta Nikolić rekao je da je bio zaprepašćen ponašanjem dvojice svojih igrača na meču trećeg kola Evrokupa sa Strazburom.
Radnički je u tom duelu poražen sa 80:76, a pored poraza meč je obeležio žestok verbalni sukob Stefana Birčevića i Nikole Kalinića tokom jednog tajm-auta. Njih dvojica su se posvađali, usled nesuglasica na terenu, ali je sve vrlo brzo preraslo u žestok verbalni obračun koji nije uspeo da smiri ni Nikolić, a u kojem su jedan drugog psovali, uz pretnje.
"Ružno, šta da kažem. Bio sam zaprepašćen, zgranut. Odjeknulo je kao grom iz vedra neba. Iz čista mira. Krivo mi je. Nervoza je učinila svoje jer gubimo na isti način. Nema ni novca, valjda im se sve skupilo i pukli su. Dobro je što i igraju", rekao je Nikolić, "Moraćemo da ih sankcionišemo". I Birčević i Kalinić su se izvinili zbog incidenta, a predsednik Radničkog Ivan Grujin već je najavio da kazne za njih dvojicu.
