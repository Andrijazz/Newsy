> Izvor: B92
> Datum: utorak 11.02.2014.  
> Rubrika: sport_košarka
> Naslov: Đorđević: Grupa jaka, mi smo jači
> Članak:

Selektor srpskih košarkaša Aleksandar Đorđević rekao je danas da ga raduje što će ekipa igrati u izuzetno jakoj grupi na Svetskom prvenstvu u Španiji.
Srbija će igrati u A grupi sa Španijom, Francuskom, Brazilom, Iranom i Egiptom, a Đorđević je otkrio da se najviše pribojava utakmice protiv Irana.
"Zadovoljan sam što je takva grupa pred nama, volim da se takmičim sa velikim protivnicima, jer jedino na takav način možemo da dođemo do kvaliteta i rezultata kojima svi težimo. Uvek idem na pobedu, to je filozofija kojom ću se i sada voditi, grupa jeste jaka, ali mi smo jači", rekao je Đorđević na konferenciji za novinare u "Kući košarke". Prema njegovim rečima ni raspored nije bio naklonjen srpskom timu. "Treći meč na velikim takmičenjima uglavnom se odigra najslabije, a nama je to Iran, ekipa koja je zajedno sedam-osam godina, koja je uspela da dobije Kinu i Filipine i planiraju da mnogima pomrse račune. Lakše će mi biti da pripremim utakmice sa Španijom i Francuskom", istakao je selektor Srbije. Đorđević je naglasio da će tokom priprema najviše pažnje obratiti na fizičku spremu igrača. "Prestali smo da budemo dominantni u odnosu na ostale reprezentacije kada je fizička sprema u pitanju. Veliki deo rada moramo da usmerimo na tu oblast i da budemo fizički jaki kao nekada. To je razlog zašto više nemamo rezultate, igrači poseduju talenat i tehniku, ali to nam ništa ne znači bez fizičke spreme", naglasio je Đorđević Legendarni košarkaš istakao je da prati veliki broj igrača, ali da je još rano da govori o imenima. "Napravio sam prve kontakte, razgovarao sam sa Bjelicom u Milanu, a sada mi predstoji period kada ću gledati utakmice i treninge kandidata, ići ću i u Sjedinjene Države. Voleo bih da me igrači svojim partijama stave u problem i da se naljute na mene ukoliko ne dobiju poziv", konstatovao je Đorđević. Kako je naveo, povređeni kapiten Partizana Dragan Milosavljević bio je u njegovima planovima za Svetsko prvenstvo u Španiji. "Ozbiljno sam računao na njega, ali planiram da bez obzira na povredu bude neko vreme prisutan uz ekipu", poručio je Đorđević, u čijom stručnom štabu će biti Miroslav Nikolić, Jovica Antonić i Milan Minić, a uskoro će biti poznato i ime kondicionog trenera. Pripreme za šampionat sveta počeće 10. jula i trajaće sedam nedelja. Prvu fazu ekipa će odraditi na Kopaoniku, dok su u avgustu planirani turniri u Italiji, Francuskoj, kao i Trofej Beograd.
