> Izvor: B92
> Datum: subota 1.02.2014.  
> Rubrika: sport_košarka
> Naslov: 'Crno-beli': Previše smo grešili
> Članak:

Kapiten Partizana Žofre Lovernj rekao je da su košarkaši 'crno-belih' mnogo grešili i zato izgubili od Lokomotive Kubanj u Evroligi.
"Nismo igrali dobro, igrali smo okej. Oni su nam dali mnogo trojki, grešili smo u rotaciji, ja sam grešio u rotaciji. Mislim da smo mogli da pobedimo i da ih stignemo, ali smo napravili previše glupih grešaka u finišu", rekao je Lovernj.
Partizan je kod kuće izgubio od ruske Lokomotive sa 87:81 u petom kolu Grupe F Top 16 faze Evrolige, i tako ostao na samo jednom trijumfu. "Pre su mnogi mislili da ne možemo da dođemo do Top 16, pa smo uspeli u tome. Što se tiče četvrtfinala, postaje teže posle svakog poraza, ali ja i dalje verujem. Borićemo se do kraja, to je sigurno", kazao je Lovernj. Francuski reprezentativac imao je modricu ispod levog oka, a ispod dresa su bile vidljive velike ogrebotine, dobijene tokom borbe sa gostujućim centrima. "Ne znam ni šta imam na licu, a ovo ostalo je normalna stvar. Dobro sam se osećao, nisam bio umoran na kraju. Uspevamo uz uputstva lekara da se oporavimo posle svake utakmice, tako da je sve u redu. Osim malo bola, ali to je normalno. Uvek negde boli kada se igra košarka", naveo je kapiten .
Bek Bogdan Bogdanović uplašio je navijače svog tima kada je posle jednog sudara pao i ostao da leži na zemlji sa bolnom grimasom na licu. "Pao sam na čašice. Bolelo je na kraju kada sam se malo ohladio, ali je sve u redu sad, nadam se. Što se tiče utakmice, mogli smo da pobedimo, ali smo previše grešili. Šteta što nismo bolje finiširali. Ako treba da kažem šta je bilo ključno, onda je to njihov šut za tri i naše loše građenje", rekao je Bogdanović. Najefikasniji na terenu bio je Terens Kinzi sa 32 poena. On je istakao da je teško pobediti ekipu koja tako dobro šutira kao što je to Lokomotiva radila. "Teško je pobediti tim koji tako šutira i daje takve trojke. Sve vreme smo ih 'jurili', imali smo i šansu da ih stignemo, ali smo grešili. Postajemo bolji kao tim, ali smo oslabljeni i teško je igrati dobro i u napadu i odbrani sve vreme. Skok i njihove trojke su odlučili meč, mogli smo da pobedimo da smo to popravili", rekao je Kinzi. Američki internacionalac nije želeo da govori o svojoj partiji. "Izgubili smo, tako da brojke ništa ne znače... Svi smo došli da pobedimo. Hteo sam da pobedimo. To su hteli i naši navijači, bez obzira što su nas podržali posle poraza", rekao je Kinzi. Partizan će u sledećem kolu Evrolige gostovati Žalgirisu.
