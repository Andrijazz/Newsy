> Izvor: B92
> Datum: ponedeljak 10.02.2014.  
> Rubrika: sport_košarka
> Naslov: Varda: Poštujem CZ, volim Partizan
> Članak:

Centar Mega Vizure Ratko Varda izjavio je da poštuje Crvenu zvezdu i da je neverbalnom komunikacijom sa navijačima želeo da rastereti saigrače.
“Navijači će uvek da rade svoj posao, a ja sam igrač i moje je kako ću da reagujem. Sada sam želeo tom komunikacijom sa njima da rasteretim saigrače. Nije lako igrati pred sedam-osam hiljada ljudi i hteo sam da prebacim pritisak na sebe“, kazao je Varda, koji je sedeći na stepenicama odgovarao na pitanja novinara jer je bio preumoran.
"Poštujem Zvezdu onoliko koliko volim Partizan. Nikada ne bih pogrdnu reč rekao na račun Zvezde, mogu samo da se izvinim navijačima, ali ponavljam, želeo sam preuzmem pritisak na sebe", rekao je snažni centar Mege i dodao: "Pomerio sam se malo dok su padali svi oni upaljači, čisto dok se situacija ne smiri. Izbacili su neke navijače jer su vređali Gurovića, sada su vređali mene, ali niko nije reagovao. Kažem, to je samo sport, možda sam ja bio malo preagresivan, ali to je bilo samo sa ciljem da pomognem ekipi". U finalu Kupa Radivoja Koraća Zvezda je u dramatičnom meču savladala Megu sa 81:80. "Jedna lopta, mladost, ludost, kako već to da nazovem... Prelagano smo ispustili veliku razliku koju smo napravili u prvoj četvrtini. Zvezda je na kraju pokazala da ima veći sastav i da su kvalitetnija ekipa. Uz navijače su uspeli da dođu do pobede, ali ostaje žal što je ovo  prvo finale i što ga nisu osvojili. Ipak, pred njima je još dosta finala". Mnogi su se pitali šta bi bilo da je meč igran van Beograda, ali Varda kaže da je uvek dobro igrati pred punim tribinama. "Ne možemo sada da govorimo o tome, Vasa i još neki momci dali su maksimum u ovom ambijentu. Mnogo je lepše kada igrate u punoj hali, makar to bili i protivnički navijači, nego kada igrate u praznoj. Mi cele godine igramo u Smederervu gde je manje-više prazna hala i videlo se da smo ovde igrali dobro od početka. Svi su očekivali da će Zvezda lagano dobiti ovu utakmicu, ali mi smo pokazali karakter i na kraju je odlučio jedan poen". Varda je tokom meča vodio žestoke duele sa Raškom Katićem. "Raško igra tako, veliki je borac, to je sve bilo u žaru borbe, nemam poseban komentar". Mega je odigrala izvanredno u Kupu, što bi mladom timu trebalo da znači na polju samopouzdanja u nastavku sezone. "Cele sezone smo izgubili samo tri ili četiri utakmice kada je rival stvarno bio mnogo jači od nas. Ako se vratimo, i ovde sa Zvezdom smo bili nadoknadili -18, dosta mečeva igramo na jednu ili dve lopte. Ovo su mladi igrači, pred njima je budućnost i sigurno će za nekoliko godina biti nosioci u svojim klubovima". Pročitajte i utiske najkorisnijeg igrača finala Vasilija Micića
