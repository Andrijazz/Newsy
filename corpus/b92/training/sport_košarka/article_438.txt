> Izvor: B92
> Datum: sreda 29.01.2014.  
> Rubrika: sport_košarka
> Naslov: Zvezdin atinski korak ka 1/8 finala
> Članak:

Košarkaši Crvene zvezde napravili su veliki korak ka plasmanu u osminu finala Evrokupa pobedom u Atini protiv Panioniosa.
U duelu koji ste mogli da pratite na televiziji B92 tim Dejana Radonjića je slavio rezultatom 78:66.
Zvezda je odigrala sličan meč kao i protiv Solnoka u ABA ligi. U prve tri četvrtine se mučila i u odbrani i u napadu, ali je u poslednjih deset minuta odigrala odlično i sasvim zasluženo je slavila.
Crveno-beli sada u L grupi ima skor 3-1 kao i prvoplasirani Nižni Novgorod i sada je veoma blizu prolaska u osminu finala. U narednoj utakmici 12. februara Zvezda gostuje Bilbau koji je doživeo ubedljiv poraz u Rusiji (81:65). Raško Katić bio je najbolji u Atini sa 19 poena, 5 skokova i indeksom 28. Marko Simonović je imao 13 poena i 5 skokova, Nelson je uz 14 poena imao i 5 skokova i 3 asistencije, a Dženkins je dodao 10 poena i 7 asistencija. Kod domaćina, Mekolum i Karter su ubacili po 15 poena. Tok meča: Zvezda je počela čvrsto u odbrani, nepuna tri minuta Panionos nije postigao koš iz igre, a na drugoj strani Radenović je bio dobar sa košem i lepom asistencijom Nelsonu. Crveno-beli su vodili sa pet poena viška posle trojke Simonovića, ali Mekolum je ubacio dva šuta i držao je svoj tim u igri - 9:7. Usledio je lep prodor Nelsona, pa odlična asistrencija Marjanovića za kontru Blažiča i gosti su poveli 13:7. Mekolum je bio razigran, Zvezda je neko vreme održavala +6, ali je posle trojke Kartera Panionios prišao na poen zaostatka (19:18). Crveno-beli su izgubili ritam u napadu, u finišu četvrtine i građenje koša postalo je mali problem, ali odbrana je i dalje solidno funkcionisala. Ipak, posle prve četvrtina Grci su imali prednost 21:19. Problemi Zvezde nastavili su se i u drugoj četvrtini. Loš napad i dosta propusta u odbrani srpske ekipe viđeni su na startu drugog kvartala, a domaći tim oslanjao se pre svega na Mekoluma i Kartera koji su vrlo brzo stigli do dvocifrenog broja poena. Uz sve viđeno na parketu, Zvezdin minus od tri poena u 14. minutu (35:32) je bio podnošljiv. U samom finišu prvog dela, Zvezda je uspela da se vrati preko Radenovića i Katića, pa je posle 20 minuta rezultat bio izjednačen - 40:40. Zvezda je drugo poluvreme počela trojkom Nelsona, ali je bila daleko od svoje igre, pa je Panionios bez većih problema ponovo preuzeo kontrolu. Nakon što je domaćin serijom 9-0 stekao šest poena viška (49:43) u 24. minutu, Radonjić je bio primoran da zatraži tajm-aut. Minut odmora je očigledno urodio plodom. Zvezda je zaigrala mnogo čvršće u odbrani, uzvratila je serijom 10-0 (53:49), ali nije uspela da se odlepi pa je pred odlučujućih deset minuta imala dva poena viška - 54:52. Međutim, početkom poslednje deonice igra crveno-belih se stabilizovala. Simonović i Dženkins pogodili su izuzetno važne trojke, odbrana je dobro funkcionisala iako su gosti imali dosta skokova u napadu, pa je u 34. minutu tim Dejana Radonjića vodio sa 66:57. Tu je praktično i rešeno pitanje pobeddnika. Panionios je u nastavku pokušao ishitrenim trojkama da se vrati, nije uspeo, pa su crveno-beli u Atini ostvarili izuzetno važnu pobedu u borbi za osminu finala.
