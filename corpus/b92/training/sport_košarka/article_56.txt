> Izvor: B92
> Datum: nedelja 5.01.2014.  
> Rubrika: sport_košarka
> Naslov: ABA: Partizan kod Vizure
> Članak:

Srpski okršaj zatvoriće 15. kola ABA lige, šampion Partizan NIS gostuje Mega Vizuri u Smederevu (18:00).
Crno-beli traže desetu pobedu u prvenstvu i nastavak borbe za Fajnal-for, dok Vizura želi da izbegne treći poraz u nizu i vrati se u sredinu tabele.
U prvom duelu ova dva tima ove sezone u Pioniru, Partizan je bio ubedljiv sa 88:65. Međutim, u Smederevo putuje opterećen povredama i umorom nakon teškog meča u Evroligi, a ponovo će biti bez pomoći prvog trenera Duška Vujoševića.
"Utakmica neće biti nimalo laka i jednostavna, pogotovu posle meča sa Realom. Imamo i nekih zdravstvenih, personalnih problema, ali očekujem da i to prevaziđemo. Mi nemamo veliki izbor. Želimo da nastavimo momenat dobrog rezultata. Očekujem i da će igrači uložiti maksimum energije i koncentracije kada je u pitanju izvršavanje obaveza u fazi odbrane, kao i da ćemo popraviti neke loše segmente igre u napadu", naglasio je pomoćni trener Partizana Velimir Gašić. Vizura je sjajno igrala u prvom delu sezone u ABA, ali je u poslednja četiri kola slavila samo jednom. "Partizan je jedan od favorita za osvajanje ABA lige, ista uloga mu pripada i u utakmici protiv nas. Ali, verujem da moja ekipa može da igra dobro protiv svakoga. I ovog puta daćemo sve od sebe i ako se ukaže prilika, probati da pobedimo. Na domaćem terenu igramo izuzetno dobro. Volimo da igramo na veliki broj poena i probaćemo da uvedemo Partizan u naš ritam. Ako u tome uspemo, imaćemo veće šanse da slavimo", rekao je trener smederevskog tima Dejan Milojević. Duel Mega Vizure i Partizana NIS igra se u ponedeljak u Smederevu od 18 časova. ABA liga, 15. kolo:Krka - Cedevita 64:65 Cibona - Union Olimpija 83:71 Crvena zvezda - Igokea 93:59 Široki - Radnički 79:81 Zadar - Budućnost 57:64 MZT Skoplje - Solnok Olaj 73:63 ponedeljak: 18:00 Mega Vizura - Partizan Tabela: 1. Crvena zvezda 12 3 2. Cedevita 11 4 3. Budućnost 10 5 4. Partizan 10 4 5. Cibona 9 6 6. Igokea 8 7 7. MZT Skoplje 7 8 8. Radnički 6 9 9. Krka 6 9 10. Union Olimpija 5 10 11. Mega Vizura 6 8 12. Solnok Olaj 5 10 13. Zadar 5 10 14. Široki 4 11
