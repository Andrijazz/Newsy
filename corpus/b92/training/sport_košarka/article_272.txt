> Izvor: B92
> Datum: nedelja 19.01.2014.  
> Rubrika: sport_košarka
> Naslov: "Izrabljujem igrače, svaka im čast"
> Članak:

Trener Radničkog Miroslav Nikolić rekao je posle pobede nad Igokeom da je njegova ekipa uspela da slavi uprkos umoru.
"Po ko zna koji put, prvo ću da zahvalim publici koja bodri ove umorne igrače. Igokea je ekipa koja nam uopšte ne leži, plašio sam se da ne uđemo u kontraritam. Odmornija je od nas, pa sam strahovao da ne napravimo kiks, mada poraz od ovakve Igokee to ne bi bio. Posle mečeva sa Zvezdom i ekipama iz Evrope, jako smo umorni. Izrabljujem igrače, a njima svaka čast“.
"Smogli su snage da pobedimo u ovako bitnoj utakmici. Kada imamo 22 asistencije i dobro skačemo, teško nas je pobediti u Jezeru. Dobro smo odradili meč, da ne platimo danak u ABA ligi. Sada se lakše diše, borićemo se do kraja, videćemo dokle ćemo stići. Sve se menja, svi gube i imaju težak raspored kao i mi. Možda možemo da napravimo neko iznenađenje pa da budemo i malo više plasirani na tabeli", dodao je Nikolić. Svoj meč sezone odigrao je plejmejker Stefan Jović sa 16 poena i 6 asistencija. "Znali smo da nas očekuje jako težak protivnik, ekipa Igokee je uvek neugodna za nas. Od samog starta ušli smo jako u meč. Igraju tu pik-en-rol igru na sredini, na početku su nam pravili dosta problema. Ali imali smo više energije, igrali smo sa više želje, dobro smo skakali, pomagali se i zasluženo pobedili". Radnički sada ima skor 7-10 u ABA ligi, a u sledećem kolu gostuje Olimpiji u Ljubljani.
