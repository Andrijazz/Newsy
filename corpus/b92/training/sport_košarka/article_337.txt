> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Ivanović: Došao sam zbog Mirze
> Članak:

Novi selektor Bosne i Hercegovine Duško Ivanović istakao je da je Mirza Teletović razlog njegovog dolaska na klupu ove selekcije.
"Moj pristanak bio je čisto iz sportskog motiva, jer je BiH dobra ekipa za koju igraju mladi i zdravi momci sa kojima mogu napraviti dobar rezultat. Glavni cilj je plasman na naredno Evropsko prvenstvo", rekao je Ivanović.
Ivanović je trenirao Teletovića u Kaha Laboralu (danas Laboral Kuča), a u sredu je zvanično postao selektor BiH. "Pre svega, zbog Mirze Teletovića pristao sam da budem selektorom BiH. On je razlog zbog koga sam prelomio između nekoliko ponuda. On je dobar momak i odličan igrač. Osim njega, znam i Nihada Đedovića iz vremena dok sam bio trener Barselone, te Nemanju Gordića. Na njima mogu da baziram kvalitetnu igru i da ostvarim željeni uspeh", rekao je Ivanović. On je naglasio da će mu prioritet na startu mandata biti da stvori "dobar ambijent u svlačionici koji je osnova i bez koga se ne može do sportskih uspeha". "U Sarajevo ne dolazim zbog novca. Ovde je bitan isključivo sportski motiv i želja za uspehom sa momcima koji mogu biti odličan tim", ponovio je Ivanović.
