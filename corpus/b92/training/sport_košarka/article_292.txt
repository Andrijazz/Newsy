> Izvor: B92
> Datum: utorak 21.01.2014.  
> Rubrika: sport_košarka
> Naslov: Gurović kažnjen sa 299 hiljada
> Članak:

Trener FMP Milan Gurović kažnjen je sa ukupno 299 hiljada dinara zbog isključenja i komentarisanja suđenja na meču sa Crnokosom.
On je posle poraza njegove ekipe izneo nekoliko kritika na arbitražu Aleksandra Glišića, dok je posle isključenja, protivno pravilima, ostao na tribinama.
Proslavljeni reprezentativac naše zemlje, kažnjen je sa 23 hiljade dinara zbog tehničke greške, duplu sumu mora da plati jer mu je ovo treća tehnička u nizu, dok će ga kritikovanje sudija i ostanak na tribinama koštati po 115 hiljada.
Košarkaši FMP poraženi su u Železniku od Crnokose u 16. kolu srpske lige sa 85:79, a Gurović je imao mnogo zamerki na suđenje Glišića. "Suđenje je bilo tendenciozno i kriminalno od strane Aleksandra Glišića. Tokom svoje trenerske karijere nisam pričao o suđenju, ali ovaj čovek očigledno ima kompleks. Smatram da bi KSS trebalo da se pozabavi njime jer on nije zdrav u glavi. Želeo bih javno da saopštim i razlog zbog kojeg sam isključen. Rekao mi je, citiram - ako si bio reprezentativac, misliš da ćemo da te cenimo? Očigledno se radi o kompleksu. Oštetio nas je više od deset puta, u to sam ubeđen. Uglavnom u drugom poluvremenu, verovatno jer mi je terao inat. To je moje mišljenje, a vi procenite sami da li grešim", rekao je Gurović posle meča, u izjavi za "Sport". Gurović je trenersku karijeru počeo kao pomoćni trener u Crvenoj zvezdi, gde je radio kao asistent Vladi Vukoičiću i Dejanu Radonjiću, a od ove sezone započeo je svoju prvu samostalnu ulogu na klupi. Odluku je saopštio i potvrdio vršilac dužnosti direktora KLS Darko Jovičić. Pored Gurovića, kažnjen je i igrač kruševačkog Napretka Marko Radonjić sa 11.500 hiljada dinara.
