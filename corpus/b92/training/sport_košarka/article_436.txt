> Izvor: B92
> Datum: sreda 29.01.2014.  
> Rubrika: sport_košarka
> Naslov: "Odbranom u nastavku do pobede"
> Članak:

Trener košarkaša Crvene zvezde Dejan Radonjić rekao je da je dobra odbrana u drugom delu donela pobedu u Atini.
Zvezda je u 4. kolu druge faze Evrokupa savladala Panionios sa 78:66 i sada ima skor 3-1 u L grupi.
Radonjić je dodao da je njegov tim u prvom poluvremenu igrao bez koncentracije, ali da je to popravio u nastavku.
"Ovo je bila izuzetno važna utakmica za nas. U prvom poluvremenu smo igrali bez koncentracije, a u drugom smo odigrali bolje u odbrani. Zbog dobre odbrane porpavili smo i naš napad", rekao je trener crveno-belih. Kapiten Marko Simonović je još jednom potvrdio da je u dobroj formi, a početkom poslednje deonice postigao je važnu trojku. "Ovo je veliki trijumf jer smo zadržali šanse za prolaz dalje. U prvom poluvremenu nismo igrali dobro u odbrani, ali smo to poravili u nastavku i zbog toga smo slavili", rekao je Simonović. Sa druge strane, trener grčke ekipe Joanis Sfairopulos bio je zadovoljan igrom svog tima iako je izgubio. "Čestitao sam svojim igračima u svlačionici nakon utakmice. Iako smo izgubili, odigrali smo možda i najbolju utakmicu ove sezone. Bili smo u meču duže nego u Beogradu. Iako nećemo proći dalje, dobro smo igrali u drugoj fazi. Utakmice protiv ovakvih timova će nam pomoći da podignemo nivo naše igre", rekao je trener Panioniosa.
