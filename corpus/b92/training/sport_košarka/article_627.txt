> Izvor: B92
> Datum: nedelja 9.02.2014.  
> Rubrika: sport_košarka
> Naslov: Nelson: Prilagodili se haosu
> Članak:

Košarkaši Crvene zvezde Telekom Marko Simonović i DeMarkus Nelson istakli su da je tim imao problema sa zonom Radničkog, ali da je pokazao karakter.
Zvezda je ispustila 12 poena prednosti sa poluvremena, u samoj završnici zaostajal 5-6 razlike, ali je na kraju ipak stigla do treće pobede nad Radničkim u sezoni (82:78).
"Stvaraju mnogo haosa tokom utakmice, ali smo tokom meča počeli da shvatamo pa smo se prilagodili. Igrali smo vrlo emotivno, takav je bio tip utakmice sa mnogo emocija", rekao je Nelson.
Crveno-bele u borbi za odbranu trofeja u nedelju uveče (20:30) očekuje Mega Vizura. "Nema favorita u Kupu, igra se jedna utakmica. Pokazali smo dobar karakter. Malo smo se opustili u drugom delu, oni su ušli jako, pogodili neke teške šuteve, a kod nas je tu krenula nesigurnost. Malo su igrali meč-ap odbranu, malo zonu i poremetili nas u napadu, ali zasluženo smo pobedili. Igramo generalno dobro napad na zonu, ali ovo nije bila klasična zona, oni jednog igrača prate, četvorica stoje u zoni, to malo poremeti ekipu, ali mislim da smo na kraju dobro odgovorili", rekao je kapiten Zvezde Marko Simonović.
