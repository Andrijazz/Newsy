> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Nikolić: Početničke greške
> Članak:

Kragujevački Radnički poražen je u sredu veče posle produžetka u Evrokupu, a neuspeh protiv Albe trener Miroslav Nikolić pripisao je početničkim greškama.
U meču punom preokreta Radnički nije iskoristio fantastičan drugi period u koji je dobio 21:9, kao ni +6 u finišu meča.
"Opet smo izgubili u završnici na početničke greške i promašene penale, kao protiv Zvezde. Protiv jačih ekipa moraš da ubaciš. Nisu ispoštovane kretnje crtane na tajm-autu, a tako su navikli jer nemaju evropsko iskustvo", rekao je Nikolić.
Radnički ima dva poraza u grupi i sve manje šanse da nastavi takmičenje u Evropi. "Mnogo nervozno smo ušli u utakmicu. U prvih deset minuta smo sedam lopti bacili u ruke rivalu. Da li je bilo nervoze jer je selektor Aleksandar Đorđević bio tu, ne znam. Neki igrači su hteli da pokažu svoj talenat, da su kandidati za reprezentaciju, pa su u toj želji možda izgoreli. Sili se povredio na treningu, a nije mogao da igra ni Balmazović. Imamo neke igrače na klupi, ali su neiskusni. Ipak, nismo se predavali tokom utakmice, davali smo sve od sebe i borili se", istakao je Miroslav Nikolić. Pobeda u Kragujevcu je veliki korak za nemačkog predstavnika. "Zadovoljan sam pobedom, očekivao sam tešku utakmicu. Pre svega čestitke našem kondicionom treneru Markoviću koji je odlično pripremio ekipu. Ovo nam je sedma utakmica u poslednjih 16 dana, uz sva putovanja. Počeli smo slabo, s manjkom koncentracije. U prvom poluvremenu smo imali problema sa zagrađivanjem koša. Ovo je važna pobeda za nas, ambicije su nam da idemo dalje. Jezero je težak teren, nije bilo lako nositi se sa njima, dosta igrača daje svoj doprinos. Verujem da Radnički može da iznenadi Strazbur ako igraju kao večeras. Radnički je ovde uvek favorit", rekao je Saša Obradović, trener Albe. U sledećem kolu Radnički gostuje Strazburu, dok Alba dočekuje Himik, 22. februara.
