> Izvor: B92
> Datum: petak 24.01.2014.  
> Rubrika: sport_košarka
> Naslov: Obradović: Psihički važna pobeda
> Članak:

Fenerbahče je pobedio PAO i napokon došao do prvog trijumfa u Top 16 fazi, a trener Željko Obradović zadovoljan je to se njegov tim izborio sa pritiskom.
"Dobili smo važnu i tešku utakmicu. Bili smo bolji u prvom poluvremenu, naročito u odbrani, imali smo i sjajne trenutke u napadu, ali glavni problem predstavljale su nam izgubljene lopte, naročito u kritičnim trenucima“, rekao je Obradović.
"PAO je to iskoristio, ali ipak smo pobedili i čestitam igračima na uložemom trudu. Psihički je ovo važna pobeda pokušaćemo da se borimo u narednih deset utakmica. Glavno je da ostavljamo srce na teren", dodao je trener Fenera. Linas Kleiza ubacio je sedam poena kada se meč odlučivao i doneo je pobedu svom timu. "Ovo je velika pobeda za nas, osećali smo veliki pritisak i to je razlog za greške u završnici. Ipak, ostali smo koncentrisani, drago mi je zbog ekipe i celim srcem verujem da ćemo igrati mnogo bolje u sledećim utakmicama". A prvi naredni meč Fenerbahče igra sa Emporio Armanijem u Milanu u okviru petog kola.
