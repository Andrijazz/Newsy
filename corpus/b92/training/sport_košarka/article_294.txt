> Izvor: B92
> Datum: utorak 21.01.2014.  
> Rubrika: sport_košarka
> Naslov: Radonjić: Spremni smo za Panionios
> Članak:

Trener Crvene zvezde Telekom Dejan Radonjić rekao je da će njegova ekipa spremno dočekati Panionios u meču trećeg kola Evrokupa.
Utakmica se igra u hali Pionir u sredu od 19.15 uz direktan prenos na TVB92, a “crveno-beli” u dosadašnjem delu Last 32 faze imaju pobedu i poraz.
"Želim da u utakmici sa Panioniosom osvojimo bodove. Na prethodnim utakmicama smo imali nekoliko rovitih igrača, a ovaj duel dočekujemo spremni", rekao je Radonjić.
Crnogorski stručnjak je dodao da njegova ekipa mora da ima isti odnos prema svakom protivniku, mada Panionios ima dva ubedljiva poraza na početku druge faze Evrokupa. "Moramo imati isti odnos bez obzira na protivnika. Grupa je jaka i kratko traje. Na kraju može i koš razlika da odluči", naveo je Radonjić. Prema njegovim rečima, Panionios je tokom sezone pokazao da je kvalitetna ekipa. "Analiza kroz Evrokup i grčko prvenstvo pokazuje da Panionios ima kvalitet. Imaju prvog strelca Evrokupa, koji je u ove dve utakmice postizao više poena, nego u prethodnom delu takmičenja, ali nije jedini na koga treba da obratimo pažnju", istakao je trener Zvezde. On je rekao da još nema ničega konkretnog, kada je u pitanju pronalaženje zamene za Blejka Šilba. "Napravili smo skauting i zbog roka i zbog naše želje nadam se da ćemo što pre dovesti pojačanje. Za sada nema ništa konkretno", zaključio je Radonjić. Prethodno je košarkaš Panioniosa Uroš Duvnjak naveo da je Crvena zvezda Telekom favorit.
