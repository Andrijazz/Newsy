> Izvor: B92
> Datum: sreda 29.01.2014.  
> Rubrika: sport_košarka
> Naslov: Zvezda i Šilb se zvanično razišli
> Članak:

KK Crvena zvezda Telekom i američki košarkaš Blejk Šilb zvanično su raskinuli saradnju, saopštio je beogradski klub.
Crveno-beli i Amerikanac su se razišli sporazumno, a Šilb će karijeru nastaviti u francuskom prvoligašu Pariz Levaloa.
Šilb od 15. januara i duela Zvezde sa Nižnjim Novgorodom nije bio u timu, nakon što je nekoliko utakmica pre toga ostao bez minutaže kod trenera Dejana Radonjića.
Crnogorski stručnjak je istakao da je reč o kvalitetnom igraču koji je profesionalno vršio svoje obaveze, ali se jednostavno nije najbolje uklopio u tim i prilagodio koncepciji igre. S obzirom da je Šilb imao višegodišnji ugovor sa crveno-belima prethodnih dana vršeni su pregovori, a u sredu je postignut dogovor o sporazumnom raskidu saradnje koja je bila u obostranom interesu. Šilb je u dresu Zvezde beležio 9,2 poena uz 2,9 asistencija u ABA ligi, u Evroligi je postizao 12 poena uz 3,5 asistencija i 3,2 skoka po meču, dok je u prvom i jedinom meču u Evrokupu koji je igrao postigao 6 poena uz 2 asistencije za 13 minuta na parketu.
