> Izvor: B92
> Datum: sreda 5.02.2014.  
> Rubrika: sport_košarka
> Naslov: DV: Malo je gospode kao Mačvan
> Članak:

Trener Partizana NIS Duško Vujošević rekao je u intervjuu za „Večernji list“ da mnogi bivši igrači ’crno-belih’ prete tužbama pred FIBA i da je situacija teška.
Vujošević je istakao da se od svih bivših košarkaša šampiona Srbije izdvaja Milan Mačvan, za kojeg je rekao da je u boljoj situaciji od kluba.
Takođe, strateg ’crno-belih’ je u tom intervjuu pričao i o tome što niko ne želi da se upusti u način rada kakav je u Partizanu, kao i fuziji Crvene zvezde i FMP Železnika.
"Situacija je nešto lošija nego prethodnih godina jer stižu dugovi od prethodnih sezona. Među onima kojima se duguje sve je manje igrača koji imaju strpljenja, a sve više onih koji prete FIBA, a i menadžeri igraju svoje igre. Vrlo je malo gospode kao Mačvan, koji razume da je u boljoj situaciji od kluba. Neki nemaju nimalo strpljenja ili je ono potrošeno", rekao je Vujošević za "Večernji list". Na konstataciju da u mnogim klubovima u Hrvatskoj i susednim zemljama često spominju kako se radi u Partizanu, ali niko da se upusti u takav način rada koji stvara igrače od čije prodaje klub živi, Vujošević je rekao: "Za misiju treba naći misionara, to je problem. Za takvo što potrebno je puno posvećenosti, ljubavi, klica racionalnosti". Vujošević je takođe istakao da je Cibona pogrešila što se nije udružila sa Cedevitom kada je to Elim Tedeski hteo, a potom je prokomentarisao fuziju Crvene zvezde i FMP Železnika. "To jeste bilo spasonosno, ali nije fuzija kao fuzija donela spas, već što su tom fuzijom prihvaćeni mehanizmi da se primeni plan reorganizacije koji se daje preduzećima koja su u stečaju. Time je, praktično, Zvezdi poništena većina dugova, čak i poreznih, i država joj je maksimalno izašla ususret. To je bilo prvi put da se taj mehanizam primenjuje u sportu, mnogi su time bili oštećeni, ali klub je spasen", istakao je Vujošević. Vujošević je intervju za "Večernji list" dao pre gostovanja Ciboni u Zagrebu, gde je Partizan poražen sa 80:76. Tu utakmicu je obeležilo i njegovo isključenje već u trećem minutu, a Vujošević je kasnije rekao da je reagovao u afektu.
