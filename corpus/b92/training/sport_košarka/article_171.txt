> Izvor: B92
> Datum: nedelja 12.01.2014.  
> Rubrika: sport_košarka
> Naslov: Nižnij +50 pred CZ, ubedljiv i CSKA
> Članak:

Rivali Partizana NIS i Crvene zvezde Telekom u Evropi, ruski CSKA i Nižnij Novgorod ostvarili su ubedljive pobede pred duele sa "večitima".
Posebno je bio impresivan Nižnij koji je sa 50 poena razlike deklasirao Kalev! Bilo je 99:49 u gradu gde će Zvezda gostovati u sredu u Evrokupu.
Više nego siguran bio je i CSKA, Armejci su pred gostovanje u Areni slavili sa 88:69 u Astani, a istakao se Nenad Krstić sa 20 poena.
Tim iz Nižnjeg Novgoroda je do šeste pobede u VTB ligi predvodio Semen Antonov sa 20 poena, sjajan je bio Dižon Tompson sa 15 poena uz 7 skokova i 5 asistencija, 14 poena je dodao novajlija Tejlor Ročesti, dok je 13 poena postigao Pavel Korobkov. U desetoj pobedi Moskovljana je briljirao Nenad Krstić sa 20 poena (6/12 dva), 6 skokova i 2 asistencije. Pratio ga je Vitali Fridzon sa 13 poena uz po 3 skoka i proigravanja, dok je Vladimir Micov postigao 11 poena. Miloš Teodosić je meč završio sa 8 poena, 3 asistencije i 4 izgubljene lopte. Zvezda gostuje Nižnjem u sredu od 16:40 časova uz direktan prenos na televiziji B92, dok Partizan čeka CSKA u petak u Areni od 20:45 časova.
