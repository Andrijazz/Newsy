> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: Nelson: Ostanak? Šanse su velike
> Članak:

Demarkus Nelson prvi je stranac u istoriji Crvene zvezde koji je ostao duže od jedne sezone.
Na terenu je staložen i racionalan, daje ton igri crveno-belih, a van terena je pravi profesionalac, prijatan i rečit u komunikaciji sa medijima.
Pre nekoliko dana potvrđeno je da će Čarls Dženkins i sledeće sezone nositi crveno-beli dres, a Zvezdini navijači odmah su se zapitali kolika je šansa da u timu dogodine ostane i Nelson. To smo i pitali popularnog ’Dija’:
"Reći ću da sam veoma srećan u Beogradu i da volim ovaj grad. Zadovoljan sam i kako se stvari odvijaju na terenu - klub je dobro organizovan, navijači su odlični. Mislim da se i Zvezda još poboljšava kao organizacija, a i ja sam ovde napredovao kao igrač. Uživam ovde, a drago mi je i zbog Čarlsa što je potpisao novi ugovor", kaže 28-godišnji Nelson za B92 i dodaje: "Kada je reč o meni, još je pomalo rano za priču o tome, želim samo da se koncentrišem na igru i da ostvarimo što bolje rezultate u završnici sezone.Ne mogu u ovom trenutku da vam kažem nešto više od toga, ali naglašavam da je Srbija najbolje mesto u Evropi od svih u kojima sam živeo i igrao", diplomatski govori Nelson. Na molbu da nam kaže koliko su procentualno visoke šanse da ostane, Zvezdin Amerikanac je odgovorio uz osmeh: "Reći ću ti samo da je procenat definitivno visok. Kažem, ne želim sada da razmišljam o tome kako ne bih sebi poremetio koncentraciju. Hoću da igram košarku, znam klub i svog agenta, kako sezona bude odmicala, bavićemo se i time. Definitivno bih voleo da se vratim u Srbiju i dogodine, nadam se da me i klub želi, videćemo".
Prošle sezone crveno-beli su na kraju sezone bili iscrpljeni jer je mali broj igrača nosio ogroman teret. Plejmejker Zvezde kaže da je ove sezone situacija znatno bolje i da ga to raduje. "Prošla godina je bila potpuno drugačija u odnosu na ono što se dešava ove. Na kraju prošle sezone imali smo četvoricu-petoricu igrala koji su igrali po 35 i više minuta po utakmici i to nam je jako teško palo. Dobijali smo utakmice, ali kada je došlo ono najvažnije, nismo imali dovoljno igrača u sastavu. Ove sezone imamo odličan tim sa širokom rotacijom, kao i nekoliko igrača koji mogu da preuzmu odgovornost. Trener Radonjić na pravi način organizuje treninge - vredno radimo, ali vodi se računa i da se ne preforsiramo. Isto to čini i sa raspoređivanjem minuta na utakmicama. U dobrom smo ritmu, nadam se da ćemo tako i nastaviti", zaključio je Nelson za B92. Demarkus ove sezone u ABA ligi prosečno beleži 10,4 poena, 2,8 skokova i 3,4 asistencije, a u Evroligi imao je 11,2 poena, 4 skoka i 3,2 asistencije po meču. U prva tri kola Last 32 faze Evrokupa bivši student Djuka prosečno upisuje 13,3 poena, 4,3 skoka i 7 asistencija. Prošle godine Nelson je u intervjuu za B92 govorio o odrastanju u Ouklendu, Djuku i treneru Kržiževskom, godinama provedenim u NBA ligi...
