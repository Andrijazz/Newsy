> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Bobi: Kao da smo dobili pola koša
> Članak:

Košarkaš Crvene zvezde Boban Marjanović rekao je da ekipa u Atini protiv Panioniosa mora da odigra kao da je pobedila sa pola koša razlike u Pioniru.
’Crveno-beli’ su u sredu savladali grčku ekipu rezultatom 84:64 i ostvarili drugu pobedu u drugoj fazi Evrokupa.
Marjanović je zabeležio dabl-dabl učinak sa 10 poena i 11 skokova, a istakao je da tim mora da nastavi kako je krenuo i bude oprezan u gostima.
"Ako hoćemo da prođemo moramo da dobijemo i tamo, ali je Panionios stvarno dobra ekipa. Ne smemo da ih potcenimo, ovaj rezultat ništa ne znači i moramo da idemo tamo kao da smo ovde dobili pola koša i da se tako i osećamo. Treba da igramo kao u drugom poluvremenu i nadam se da će tako i biti", rekao je Marjanović za B92. Visoki centar Zvezde osvrnuo se na utakmicu rekavši da je dobra odbrana u drugom poluvremenu presudila pobednika. "Nismo ih potcenili uopšte na početku, opet kažem odlična su ekipa. Mislim da smo mi u drugom poluvremenu mnogo bolje odigrali odbranu i to se pokazalo i po rezultatu kada smo počeli da se odvajamo. Oni su veoma kvalitetna ekipa i biće nam problem da ih dobijemo tamo, ali će biti mnogo lakše ako budemo igrali ovakvu odbranu", dodao je Bobi. Trener Dejan Radonjić ima problema sa timom, pošto u sastavu nisu Blejk Šilb koji odlazi i Branko Lazić koji je bolestan. "Čim nemaš igrače u rotaciji mnogo je teže, jer moraš da se čuvaš faulova. Sve je nekako kruto, mnogo nam nedostaju obojica. Blejk realno nije sa nama, a Laza nam nedostaje i nadam se da će se brzo oporaviti", zaključio je Marjanović.
