> Izvor: B92
> Datum: utorak 7.01.2014.  
> Rubrika: sport_košarka
> Naslov: Bajnam i tri pika za Luola Denga
> Članak:

Klivlend Kavalirsi uspeli su da se reše nestašnog centra Endrua Bajnama – njega i buduća tri pika sa drafta dali su Čikago Bulsima u zamenu za Luola Denga.
Generalni menadžer Kavsa Kris Grant poželeo je Dengu dobrodošlicu u tim i dodao je: “Luol simbolizuje sve ono što želimo da ugradimo u naš tim – izvanredan je odbrambeni igrač, ali znatno doprinosi timu i napadački. Uz to, pravi je timski igrač i poseduje jak karakter.
Osim Bajnama, Bulsi dobijaju Klivlendovo pravo na pik Sakramento Kingsa iz prve runde, zatim pravo da 2015. zamene svoj pik sa pikom Kavsa iz prve runde (jedino u slučaju da je pik između 15. i 30. mesta), kao i pikove Portlanda iz druge runde drafta 2015. i 2016. godine. Deng ove sezone prosečno beleži 19 poena, 6,9 skokova i 3,7 asistencija, a prethodne dve sezone učestvovao je na Ol-staru. Sudancu sa britanskim pasošem ovo je bila deseta sezona u Čikagu, a toliko dugo u Bulsima zadržali su se jedino još Džordan, Pipen, Džeri Sloun i Tom Bervinkl. Sa druge strane, Bulsi dobijaju kontroverznog Bajnama, kojeg je Klivlend nedavno suspendovao. On je ove sezone u dresu Klivlenda odigrao 24 utakmice, na kojima je prosečno beležio 8,4 poena, 5,3 skokova i 1,2 blokade.
