> Izvor: B92
> Datum: subota 22.02.2014.  
> Rubrika: sport_košarka
> Naslov: Radonjić: Partizan izlazi iz krize
> Članak:

Trener košarkaša Crvene zvezde Dejan Radonjić rekao je da se u derbiju sa Partizanom u Jadranskoj ligi nada još jednoj dobroj partiji svog tima.
"Jasno je da utakmice sa Partizanom nose specifičnu težinu, mi u ovom trenutku razmišljamo o našem statusu jer su igrači umorni i roviti od povreda. To će se ipak staviti u drugi plan jer želimo da pružimo još jednu dobru partiju, uz maksimalno angažovanje", rekao je Radonjić.
On je naglasio da je Amerikanac Demarkus Nelson u dobrom stanju, dok je Ivan Radenović neizvestan za duel. "Očekujem da će Partizan izaći u najjačem sastavu i da će to biti dobra košarkaška predstava. Pritisak u ovom meču je najveći mogući, bez obzira na prethodne rezultate ova dva tima. Favorita nema, a Partizan dolazi u meč sa nama izlazeći iz krize. Ekipa ima mnogo potencijala, dolazak Pavlovića doneo je kvalitet i to će se videti posle nekog vremena". Crveno-beli imaju skor 16-4 I prvi su na tabeli, dok Partizan ima dve pobede manje na trećoj poziciji. "U utakmicama sa Partizanom pritisak je uvek najveći bez obzira na plasman na tabeli i na rezultate u poslednjim utakmicama. Posle tog derbija ima još pet kola, tako da od te utakmice prvo mesto na tabeli može da zavisi, ali i ne mora", naveo je Radonjić. Trener Zvezde rekao je i da očekuje da će se uskoro rešiti situacija sa dolaskom novog igrača na poziciji broj tri. Utakmica 21. kola Jadranske ige između Crvene zvezde i Partizana igra se u nedelju u hali Pionir od 20 sati.
