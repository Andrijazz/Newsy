> Izvor: B92
> Datum: nedelja 19.01.2014.  
> Rubrika: sport_košarka
> Naslov: Dženkins blistao, Zvezda na +25
> Članak:

Košarkaši Crvene zvezde pobedili su lako i ubedljivo Olimpiju u Pioniru sa 87:62, u 17. kolu ABA lige.
Ekipa Dejana Radonjića je ovim trijumfom zadržala prvo mesto na tabeli, a sada ima skor 14-3.
Gosti iz Ljubljane bili su konkurentni samo u prvih pet minuta, Čarls Dženkins je odigrao briljantno prvo poluvreme sa 19 poena, a u nastavku su mu se prodružili Marjanović i Radenović pa je ostvarena laka pobeda.
Dženkins je na kraju imao 23 poena, 5 skokova i po 4 ukradene lopte i asistencije, Marjanović je uz 18 poena i 8 skokova, a Radenović je uz 11 poena imao 4 skoka. Na drugoj strani, 12 poena ubacio je Salin, 13 Stiveson, a 11 Omić. Tok meča: Radonjić je počeo sa petorkom Blažič, Simonović, Marjanović, Radenović, Nelson. Zvezda je dobro počela, ali nije mogla da stekne ozbiljnije vođstvo sve do ulaska Čarlsa Dženkinsa. Sjajni Amerikanac nanizao je za manje od šest minuta u prvoj deonici 9 poena i crveno-beli su nakon 10 minuta vodili sa +5 (22:17). Fantastični Dženkins nastavio je i početkom druge deonice da dominira na parketu Pionira. Delovalo je kao da odbrana Olimpije za njega ne postoji, radio je šta je hteo i u 13. minutu doneo je +13 Zvezdi (34:21). Ipak, čim je Dženkins izašao, Zvezda je stala i gosti su se serijom 9-0 vratili u meč (34:30). Ipak, crveno-beli su se konsolidovali u finišu poluvremena, Marjnaović je uspostavio dominaciju u reketu i nakon 20 minuta domaćin je imao +10 - 46:36. Dženkins je na poluvremenu imao 19 poena (8-10), 2 asistencije i 4 ukradene lopte. U trećoj deonici crveno-beli su uspeli da zadrže vođstvo, najviuše zahvaljujući dobrom startu i dobroj odbrani. Marjanović i Radenović priključili su se Dženkinsu u napadu, pa je Zvezda nakon 30 minuta imala +12 - 62:50. Meč je u trećoj četvrtini praktično i odlučen, a Zvezda je u poslednjih 10 minuta otišla i na +20. U finišu utakmice bilo je i maksimalnih +28 (83:55), a priliku da zaigra dobio je i momak rođen 1997. godine Vojislav Stojanović.
