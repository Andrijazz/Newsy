> Izvor: B92
> Datum: četvrtak 2.01.2014.  
> Rubrika: sport_košarka
> Naslov: Laso: Dule, ozdravi što pre
> Članak:

Trener Real Madrida Pablo Laso rekao je da je zadovoljan pobedom svog tima, ali je početak konferencije posvetio treneru Partizana Dušku Vujoševiću.
“Na početku, želeo bih da pružim podršku Dušku Vujoševiću. On je čovek kog svi poštujemo i cenimo, i nadam se da ćemu uskoro biti bolje i da će se vratiti na svoje mesto“, rekao je Laso.
Real je u prvom meču Top 16 faze Evrolige porazio Partizan u beogradskoj Areni. "Čestitao bih svom timu na pobedi i dobrom meču. Bio je jako težak susret, sa puno tempa i čvrstih duela. Ponašali smo se veoma čudno u napadu, teške šuteve smo pogađali, a lake promašivali. Znali smo kako Partizan igra odbranu, bio nam je dobar samo dobar protok lopte, pa možda u tome i leži činjenica da smo u jednom trenutku šutnuli više trojki nego dvojki", dodao je Laso. 'Kraljevski klub' je prošle godine stao na korak od cilja, a Španac se nada da njegov tim može do titule ove sezone. "Nadam se da ove godine možemo skoz do kraja. Prošle sezone bili smo drugi, stali na korak od cilja. Evroliga je izuzetno teško takmičenje, sa puno teških mečeva, što iziskuje puno rada. Idemo korak po korak i nadamo se da možemo da stignemo do trofeja. Serija od 26 pobeda nam daje ogromno samopouzdanje, ali smo i tim koji svako želi da pobedi", zaključio je on. Madriđani će u sledećem kolu Evrolige dočekati Galatasaraj, dok će Partizan u goste Bajernu u Minhen.
