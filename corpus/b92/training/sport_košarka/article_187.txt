> Izvor: B92
> Datum: utorak 14.01.2014.  
> Rubrika: sport_košarka
> Naslov: Lukić: Znamo šta Zvezda može
> Članak:

Trener ekipe Nižnij Novogorod Zoran Lukić kaže za B92 da očekuje tvrd meč sa Crvenom zvezdom Telekom u drugom kolu Last 32 faze Evrokupa.
"Ako sam nekoga gledao ove sezone, to su Crvena zvezda i Partizan, čak više i od nekih svojih protivnika. Ispalo je tako da nam je Zvezda sada rival – gledali smo ih mnogo, znam šta mogu da očekujem. Eventualna pobeda i Zvezdi i nama otvara vrata trećeg kruga, tako da očekujem tvrdu utakmicu“, rekao je Lukić za B92.
Trener ruskog tima kaže da su crveno-beli na pravom putu i da su lako mogli da prođu i u Top 16 Evrolige. "Zvezda nije više klub koji je bio u proteklih nekoliko godina. Klub se vratio na stare staze tom reorganizacijom, fuzijom. Crveno-beli su vratili navijače, vratili su košarku i ove sezone nisu prošli dalje u Evroligi jer nisu imali sreće, a sada su u Evrokupu favoriti. Na pravom su putu i nadam se da će tako ostati", kaže Lukić. Takođe, trener Nižneg rekao je da Primož Brezec sigurno neće moći da igra, ali da njegov tim ima karakter i da će nadoknaditi njegovo odsustvo. Utakmica između Nižneg i Zvezde na programu je u sredu od 16.40 sati, uz direktan prenos na TV B92.
