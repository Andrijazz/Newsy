> Izvor: B92
> Datum: sreda 8.01.2014.  
> Rubrika: sport_košarka
> Naslov: Lešić: Zaustaviti im kontranapade
> Članak:

Košarkaši Radničkog od 17 časova gostuju Himiku u prvom kolu druge fazi Evrokupa, a Sava Lešić ističe da su Ukrajinci dobro organizovana ekipa.
Obe ekipa u ovaj meč ulaze nakon pobeda u domaćem takmičenju, Kragujevčani su pobedili Široki, a Himik je savladao Odesu.
"Himik je dobro organizovan klub, imaju odličnu infrastrukturu i uslove za rad, stabilni su finansijski, napreduju iz sezone u sezonu. Što se tiče košarke koju gaje, krasi ih dosta tranzicije, brzo šutiraju, još u ranoj fazi napada."
"Svih ovih godina igra im se zasnivala na kvalitetnim strancima, jakim pojedincima, uglavnom su dobri u šutu za tri poena. Takav tip igrača su dovodili i ove sezone." Lešić je rekao da je igrao sa dosta igrača koji nastupaju za Himik i istakao da u njihovoj igri mnogo toga zavisi od stranaca. "Svake godine dovode po četiri-pet novih stranaca. Ostalo je par domaćih igrača sa kojima sam igrao - svi vrede. Uz Amerikance i oni mogu da iskoče iz drugog plana, niko nije za potcenjivanje. Njihova spoljna linija je mnogo jača od centarske. Međutim, od "jedinice" do "petice" svi šutiraju trojke. Stranci su lideri, u svakom trenutku imaju poverenje da vode meč. Od njih gotovo sve zavisi, kod njih je najviše lopta u rukama. Ako ih zaustavimo, stvorićemo veliku priliku da napravimo prvi brejk u ovoj fazi Evrokupa. Naša je šansa u zaustavljanju kontranapada, posebno lakih šuteva za tri poena", rekao je Lešić.
