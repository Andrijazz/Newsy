> Izvor: B92
> Datum: subota 18.01.2014.  
> Rubrika: sport_košarka
> Naslov: Radonjić: Tražimo zamenu za Šilba
> Članak:

Trener Crvene zvezde Dejan Radonjić potvrdio je da ‘crveno-beli’ trenutno traže igrača koji bi mogao da zameni Blejka Šilba.
Radonjić je prošle nedelje rekao da nije zadovoljan Šilbom i da ne računa na njega, a poslednjih dana pojavile su se brojne spekulacije o tome gde će Amerikanac nastaviti karijeru.
"U procesu smo pronalaženja igrača koji će nadomestiti njegov odlazak. Nadam se da ćemo odreagovati najbolje u odnosu na ono što nam tržište nudi. Pozicija u kojoj se nalazimo nije idealna. Pokušaćemo da pronađemo igrača sa karakakteristikama koje će nam dati kvalitet i u ovom trenutku i u perspektivi za duele koji nas tek očekuju. Šilb trenutno nije sa ekipom, očekujem da se pronađe rešenje optimalno za sve. Pritisnuti smo rokom da se pronađe igrač do 29-og januara, kako bismo mogli da ga registrovati za takmičenje u Evrokupu. Svesni smo situacije", rekao je Radonjić. Podsetimo, Šilb nije otputovao u Rusiju na meč sa Nižnjim Novgorodom u Evrokupu i to pošto je trener Zvezde Dejan Radonjić izjavio da uopšte nije zadovoljan njegovim zalaganjem u poslednje vreme. Prvi čovek  Nebojša Čović rekao da će Radonjić doneti konačnu odluku o sudbini američkog košarkaša. Šilb ove sezone beležio 9,2 poena uz 2,9 asistencija u ABA ligi, u Evroligi je postizao 12 poena uz 3,5 asistencija i 3,2 skoka po meču. U prvom meču u Evrokupu postigao šest poena uz dve asistencije za 13 minuta na parketu u pobedi nad Bilbaom.
