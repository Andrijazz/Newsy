> Izvor: B92
> Datum: ponedeljak 13.01.2014.  
> Rubrika: sport_košarka
> Naslov: Protivnici Partizana u EL sigurni
> Članak:

Rivali košarkaša Partizana u Top16 fazi Evrolige bili su sigurni u domaćim šampionatima, a u ponedeljak su pobede zabeležili Galatasaraj i Makabi.
Košarkaši Galatasaraja ubedljivo su savladali Mersin 85:60. Najbolji u pobedničkom timu bio je Karlos Arojo sa 21 poenom i šest asistencija, dok je Zoran Erceg pružio dobru partiju sa 14 poena.
Makabi Tel Aviv je teškom mukom savladao poslednjeplasirani tim u izraelskom šampionatu Makabi Ašdod 88:85. Kod pobednika Tajris Rajs i David Blutental su imali po 13 poena, dok je u poraženoj ekipi Gvin bio ubedljivo najjefikasniji sa 28 poena. Tokom vikenda ekipa CSKA, koja je naredni protivnik Partizana, bila je ubedljiva protiv Astane 88:69, dok je Real Madrid takođe lagano savladao Fuenlabradu 96:81. Pobede su zabeležili i Bajern, Lokomotiva i Žalgiris. Ekipa Bajerna pobedila je posle gostovanja Partizana u Minhenu, tim Braunšvajga 96:92. Najefikasniji u teškoj pobedi domaćina bio je Malkom Dilejni sa 16 poena, po 14 su dodali Robin Bencing i Dion Tomson, koji je imao i sedam skokova. Na drugoj strani istakao se Isah Svon sa 23 poena, sedam asistencija i šest skokova. U malom derbiju VTB lige, ekipa Lokomotive Kubanj je bila bolja od Lijetuvos Ritasa 84:81. Kod pobednika Derik Braun je postigao 20 poena, dok je u ekipi Ritasa Martinas Gecevičijus postigao takođe 20 uz osam uhvaćenih lopti, Stevan Jelovac je imao sedam poena. Žalgiris je savladao Neptunas 84:65. U pobedničkoj ekipi Kšištof Lavrinovič je postigao 15 poena, Jankunas je imao 11 uz deset skokova, dok su kod poraženih po 17 imali Leonavičijus i Dabkus, koji je zabeležio i 11 uhvaćenih lopti. Košarkaši Partizana u narednom kolu Evrolige dočekuju CSKA, a meč se igra u petak od 20.45.
