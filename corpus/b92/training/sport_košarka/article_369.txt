> Izvor: B92
> Datum: subota 25.01.2014.  
> Rubrika: sport_košarka
> Naslov: Podrška: Gagi, zverino, izdrži!
> Članak:

Kapiten KK Partizan NIS Dragan Milosavljević treća je žrtva povrede ukrštenih ligamenata kolena u poslednjih deset meseci.
Milosavljević se povredio u meču četvrtog kola Top 16 Evrolige protiv Makabija u Tel Avivu, a nakon što je saopšteno da će verovatno propustiti ostatak sezone dobio je veliku podršku kolega.
Na tviteru su se redom oglašavali ne samo saigrači Tarenz Kinzi i Boris Dalo, nego i druge kolege Danilo Anđušić, Ivan Paunić, Marko Kešelj, Milan Dozet.
Ukršteni ligament kolena su najveći protivnik KK Partizan NIS u poslednjih deset meseci. Prvo je "stradao" Davis Bertans, čiji se povratak očekuje oko marta, potom je polovinom novembra sezonu završio Leo Vesterman, a poslednja "žrtva" je Dragan Milosavljević. "Izgubio sam apetit. Ostali smo bez lidera na terenu, sjajnog košarkaša i ključnu kariku u našem lancu. Najvredniji momak ikad", napisao je Tarenz Kinzi, dok je mladi Boris Dalo kratko reagovao: "Ne mogu da verujem. #Kapiten". "Stvarno je tužno u sportu kada se bilo ko teže povredi, jos tužnije kada je to super momak kao Gagi Milosavljević! Podrška", pogođen je vešću Marko Kešelj. Milosavljević je zbog problema crno-belih sa povredama bio izuzetno opterećen poslednjih meseci, u oba takmičenja igrao je u proseku oko 31 minuta, što je svakako uticalo na povredu. Podršku mu je dao i rival iz Igokee, Milan Dozet: "Velika šteta za kapitena Partizana. Dobro došao u nažalost, sve veći klub. Podrška". "Podrška Gagiju, dečko za primer, uz tebe smo brate. Vratićeš se još jači zverino!", uputio je Milosavljeviću reči ohrebrenja Ivan Paunić. Povreda bivšeg saigrača uznemirila je i Danila Anđušića: "E koja šteta... Gagi drži se... Nema druge". Milosavljević je ove sezone na 13 mečeva u EL prosečno beležio 12,1 poen uz 3,7 skokova i 1,6 asistencija, dok je u ABA na 17 utakmica ostvario učinak od 12,4 poena uz 3,4 skokova i 2,6 asistencija.
