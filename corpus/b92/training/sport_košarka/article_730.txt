> Izvor: B92
> Datum: utorak 18.02.2014.  
> Rubrika: sport_košarka
> Naslov: Galata bez Mačvana u Areni?
> Članak:

Košarkaš Galatasaraja Milan Mačvan rekao je da još ne zna da li će igrati protiv Partizana u 7. kolu Evrolige.
On je dodao da će mu biti teško ukoliko istrči na parket protiv bivšeg kluba.
"Povreda još uvek nije zalečena, pauziram već desetak dana i veliko je pitanje da li ću igrati na sledećoj utakmici, jer do sada nisam odradio nijedan trening."
"Ako istrčim na parket Arene to će svakako biti emotivan trenutak. Igrao sam za Partizan jednu uspešnu sezonu, osvojili smo dva trofeja i bilo bi mi drago da se sretnemo na terenu", rekao je Mačvan. Situacija u F grupi Evrolige je neizvesna i Mačvan je objasnio na koji način bi njegova ekipa mogla da se suprotstavi Partizanu. "Borba za četvrtfinale je skroz otvorena. Partizan ima odličan tim i prepoznatljiv stil, tako da je najbitnije da imamo istu energiju kao crno-beli, kako bismo mogli da se nadamo dobrom rezultatu", smatra krilni centar istanbulskog tima. On je 2011. godine draftovan kao 54. pik Klivlenda, a pojedini mediji su objavili da bi srpski košarkaš mogao da predje u NBA ligu već ovog leta. "San svakog igrača, pa i moj je da igram u NBA ligi. Klivlend ima jednu od najboljih organizacija u ligi i velike planove za budućnost, tako da mi to interesovanje svakako prija. Kontakt postoji i srećan sam zbog toga, ali da bi se taj san ostvario moram još mnogo da radim do kraja sezone da bih pokazao da zaslužujem šansu", zaključio je Mačvan. Meč između Partizana i Galatasaraja na programu je u četvrtak od 20.45.
