> Izvor: B92
> Datum: četvrtak 6.02.2014.  
> Rubrika: sport_košarka
> Naslov: Nikolić: Klupi jedva dvojka
> Članak:

Trener Radničkog Miroslav Nikolić rekao je da su ga u pobedi nad OKK Beogradom razočarali rezervni igrači i da zbog toga nije mogao da odmori najbolje igrače.
"Dobili smo zbog jače odbrane, brzih kontranapada, ali sa starjim igračima koje sam mislio da odmorim. Oni sa klupe nisu dobili prelaznu ocenu, dvojku. Ima jedno pet-šest igrača koji bi igrali našu ligu, nisu oni taj kvalitet kao što su svi mislili...", rekao je Nikolić.
Radnički je u hali Pionir savladao OKK Beograd sa 87:72, iako je u toku prve četvrtine gubio sa 15 poena razlike, i plasirao se u polufinale Kupa Radivoja Koraća, gde će igrati protiv Crvene zvezde. "Loše smo počeli, kod mojih igrača se pojavilo ono 'lako ćemo'. OKK je simpatična ekipa, ali ovi moji su jači igrači, Marko Marinović, Sava Lešić... Gubio sam ovakve utakmice od autsajdera...", rekao je trener Kragujevčana. Radnički i Zvezda sastaće se u subotu od 17.00. "Zvezda je favorit, ima jako dobru ekipu, više jakih utakmica, dužu klupu... Ta klupa ima iskusnije igrače, a večeras su se videli ovi naši sa klupe, nije to taj nivo da bi se iznenadila Zvezda", ocenio je Nikolić. Kapiten kragujevačke ekipe Stefan Birčević rekao je da želi pobedu nad Zvezdom i plasman u finale kupa. "Loše smo počeli utakmicu, ali smo u drugoj cetvrtini poboljšali odbranu i došli do prednosti na poluvremenu. OFK je dobro igrao. Ostaje nam da se koncentrišemo na naredni šuret, da se spremimo za Zvezdu, koja je favorit, ali mi želimo da pobedimo i prođemo u finale", rekao je Birčević.
