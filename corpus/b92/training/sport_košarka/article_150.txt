> Izvor: B92
> Datum: petak 10.01.2014.  
> Rubrika: sport_košarka
> Naslov: Obradović: Ponavljamo greške
> Članak:

Trener Fenerbahče Ulkera Željko Obradović kaže da njegov tim ponavlja iste greške i da je to razlog poraza od Barselone kod kuće 76:73.
"Bila je jako teška utakmica, izgubili smo zbog važnih, ali sitnih detalja. Npr, Bogdanović je promašio otvoren šut. Ne mislim da je to razlog poraza, ali to je bila sjajna šansa. Neprestano ponavljamo greške i još se borimo da ih prevaziđemo. Razgovaramo o njima na treninzima, a onda ih ponovimo“, rekao je Obradović.
"Ipak, ostaje nam još 12 utakmica i imamo priliku da pokažemo svoj pravi karakter", dodao je srpski stručnjak. Trener Barselone Šavi Paskval rekao je da je srećan zbog važne pobede i dodao je: "Bila je neizvesna utakmica, oba tima su dala sve od sebe, ali smo mi bili bolji u završnici. Nema posebno razloga što Lampe nije ulazio u igru, odlučio sam se za druge igrače". U sledećem kolu Barselona gostuje Olimpijakosu u Atini, dok Fener igra sa Unikahom u Malagi.
