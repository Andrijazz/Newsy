> Izvor: B92
> Datum: sreda 5.02.2014.  
> Rubrika: sport_košarka
> Naslov: Marinović: Najlakši put do trofeja
> Članak:

Košarkaš Radničkog Marko Marinović rekao je da jedva čeka završni turnir Kupa Radivoja Koraća, jer je to takmičenje gde se najlakše može da osvoji trofej.
„Kup je najlakši put do osvajanja nekog trofeja, dovoljne su pobede na tri utakmice. Svi vole da igraju Kup i, naravno, pobede. Prethodnih godina bio je takmičarski značajniji jer se brojao za Evroligu ali, bez obzira na sve, i dalje je to jedno od najboljih takmičenja kod nas“, rekao je Marinović.
"Motiv neće nedostajati, čuo sam da su karte gotovo rasprodate, tako da očekujem spektakl", dodao je Marinović. Kragujevčani u četvrtfinalu u četvrtak od 21 čas u hali "Pionir" igraju sa OKK Beogradom, a Marinović ističe da bi sve osim pobede njegovog tima bilo iznenađenje. "Sigurno će pokušati da nas iznenade, kao i Solnok, ali bićemo obazrivi. Pripremamo se za OKK Beograd kao da je Partizan ili Zvezda. To je utakmica bez koje ne možemo da idemo dalje, ovo je nokaut-takmičenje. Za takve ekipe ovo su najlakše utakmice, oni nemaju šta da izgube. Nadam se da ćemo svi to shvatiti krajnje ozbiljno i da ćemo uraditi dobar posao", upozorio je Marinović. U slučaju da pobedi OKK Beograd, Radnički će u polufinalu igrati bi u polufinalu išao na boljeg iz duela Crvene zvezde i Borca. "Ukoliko dođe do okršaja sa Zvezdom, čini mi se da smo pokazali da igramo bolje protiv jačih ekipa. Sa njima smo nedavno odigrali jako dobru utakmicu, nadam se da se neće ponoviti meč iz prvog dela Jadranske lige. U Beogradu su apsolutni favoriti, ali nećemo se predavati. Imamo svoje adute, ako budemo igrali pametno, kao u onih 37 minuta. Ipak, ne volim da pričam o polufinalu pre odigravanja četvrtfinalne utakmice", poručio je plejmejker Kragujevčana. U preostalim mečevima četvrtfinala, u petak od 18.30 sastaju se Partizan i FMP, a od 21 čas Mega Vizura i Crnokosa.
