> Izvor: B92
> Datum: četvrtak 6.02.2014.  
> Rubrika: sport_košarka
> Naslov: Bebit zvanično u Nju Orleansu
> Članak:

Generalni menadžer Nižnjeg Novgoroda Sergej Panov izjavio je da je i konačno dogovoren transfer Luka Bebita u Nju Orleans Pelikanse.
Bebit, koga smo zapamtili po sjajnoj partiji u pobedi Nižnjeg nad Crvenom Zvezdom u Eurokupu, u Nju Orleansu će zadužiti broj osam i moći će da zaigra već u četvrtak protiv Atlante.
Američkom krilnom igraču će ovo biti četvrta sezona u NBA, a u prethodne tri sezone nastupao je za Portland. U dosadašnjoj karijeri u NBA ligi odigrao je 126 utakmica i prosečno beležio 3.8 poena i 2.1 skok.
Ekipa iz Nju Orleansa je aktivna pred kraj roka predviđenog za trejdove. Pelikani su spremni da trejduju Ostina Riversa koji je trenutno nezadovoljan minutažom ove sezone. Bebit je u dosadašnjem delu sezone odigrao 18 utakmica za Nižnji Novgorod i prosečno je beležio 13.3 poena i 3.7 skokova. Nižnji Novgorod sledeći meč u Eurokupu igra u sredu, kada doćekuje otpisani Panionios, dok u poslednjem kolu rusi gostuju Crvenoj Zvezdi.
