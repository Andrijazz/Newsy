> Izvor: B92
> Datum: četvrtak 30.01.2014.  
> Rubrika: sport_košarka
> Naslov: "Mislio sam da je Planinić poludeo"
> Članak:

Krilni centar Efesa Duško Savanović u blogu za sajt Evrolige napisao je da je i dalje šokiran, ali pozitivno, pogotkom Zorana Planinića za pobedu nad Armanijem.
“Znam šta ste pomislili – nikada nisam video ništa slično! Ni ja, a bio sam na samo metar od Zorana kada je šutnuo na koš. Svi su mislili da je Armani dobio utakmicu, i dalje sam u pozitivnom šoku”, počeo je priču Savanović.
Zoran Planinić postigao je trojku u poslednjoj sekundi sa gotovo celog terena i doneo pobedu Efesu nad Armanijem 61:60. "Ostalo je još tri sekunde, faulirali smo Kita Lengforda, a on je uradio ono što bi svi učinili - promašio je drugo slobodno bacanje kako bi vreme isteklo. Bog, sreća, zovite to kako hoćete, ali bilo je na našoj strani. Mnogo utakmica izgubili smo u neizvesnim završnicama, a sada je sreća napokon bila na našoj strani". Savanović otkriva šta je pomislio u trenutku kada je Planinić uputio loptu ka košu. "Mislio sam da je Zoran poludeo kada je šutnuo, bilo je ostalo još vremena. To sam prvo pomislio: Zašto si dođavola šutnuo? Pokušaj da dodaš, da napraviš neki dribling, ima dovoljno vremena! Onda je bacio loptu, video sam Gordona da trči na drugu stranu i pomislio sam da je možda u pitanju dodavanje. A potom sam video da je lopta ušla u koš. Vau! Osećao sam da sam svedok nečeg posebnog, ali sam bio i zbunjen. Da li da skačem? Je li koš prizna? Trebalo mi je nekoliko sekundi da se povežem, a posle je osećaj bio fenomenalan. Bilo je izvaredno sutradan na treningu, ljudi iz kluba doneli su tortu Zoranu". Savanović je rekao da je on bio posebno srećan zbog koša Planinića jer je upravo Savanović prethodno promašio šut za vođstvo. Takođe, Savanović je napisao da pobeda nad Armanijem, posle tri početna poraza, znači mnogo njegovom timu na mentalnom planu.
