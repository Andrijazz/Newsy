> Izvor: B92
> Datum: utorak 21.01.2014.  
> Rubrika: sport_košarka
> Naslov: Novicki: Još dve-tri godine i kraj
> Članak:

Prva zvezda Dalas Meveriksa Dirk Novicki, koji na leto postaje slobodan agent, kaže da će produžiti ugovor sa klubom.
"Dokle god mi se telo drži, zabavno mi je da igram košarku. Na leto ću verovatno produžiti ugovor na dve ili tri godine, a posle tog ugovora imaću 38 ili 39 godina i verovatno ću okončati karijeru“, rekao je 35-godišnji Novicki, koji je u Dalasu od 1998. godine i u prijateljskim je odnosima sa vlasnikom Markom Kjubanom.
"Jasno je da smo prijatelji, prošli smo kroz toliko zajedničkih uspona i padova, a osvajanje titule šampiona 2011. godine bio je najbolji deo. Mark me je oduvek podržavao, čak i kada nije bilo dobro, govorio mi je: Ti si bio i ostaćeš moj glavni igrač", dodao je nemački košarkaš. U dosadašnjem toku NBA karijere Novicki prosečno beleži 22,6 poena, 8,2 skoka i 2,6 asistencije.
