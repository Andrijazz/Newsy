> Izvor: B92
> Datum: petak 10.01.2014.  
> Rubrika: sport_košarka
> Naslov: Simonović: Radnički je favorit
> Članak:

Kapiten Crvene zvezde Marko Simonović rekao je pred gostovanje Radničkom da njega i saigrače očekuje težak meč i da su Kragujevčani favorite.
Susret između Radničkog i Crvene zvezde igra se u subotu od 19 časova u hali “Jezero”, a ‘crveno-beli’ ga dočekuju kao vodeći na tabeli sa skorom 12-3.
Kragujevčani na drugoj strani imaju samo šest pobeda ove sezone u regionalnom takmičenju, a obe ekipe u susret ulaze posle mečeva prvog kola druge faze Evrokupa.
Izabranici Dejana Radonjića su zabeležili ubedljiv trijumf nad Bilbaom sa 105:87, dok je Radnički izgubio na gostovanju Himiku. "Nastavlja se pakleni ritam utakmica. Duel sa Bilbaom smo odavno arhivirali i sve misli su nam okrenute samo na duel sa Radničkim. Očekuje nas vema težak meč, jer je poznato da je Kragujevac jedno od najtežih gostovanja. Iako je Radnički ove sezone izgubio više utakmica nego prošle godine u isto u vreme to je i dalje ekipa koja zaslužuje veliki respekt. U svojim redovima imaju dosta iskusnih i dobrih igrača, a o kvalitetima trenera Miroslava Nikolića izlišno je govoriti. Znaju da se nadigravaju i veoma su nezgodan protivnik", istakao je Simonović. Zvezda je u prvom meču dva tima ove sezone slavila sa 88:51, ali Simonović naglašava da  u "Jezeru" očekuje veoma težak posao. "Apsolutno smo svesni kvaliteta koji poseduju, a s obzirom da igraju na svom parketu mislim da imaju ulogu blagog favorita u ovom meču", naglasio je Simonović. Iako Radnički trenutno zauzima desetu poziciju na tabeli regionalne lige individualni učinci pojedinih igrača pozivaju na oprez. Sava Lešić je trenutno najbolji strelac i drugi na listi najkorisnijih igrača ABA lige, dok je Marko Marinović drugi asistent. "To su izvanredni igrači koji sami mogu da reše pitanje pobednika. Marinović iza sebe ima bogatu internacionalnu karijeru, ove sezone je dirigent u igri Radničkog, dok je Lešić posle odlične godine u Ukrajini nastavio sa sjajnim partijama i u Radničkom. Oni će biti silno motivisani, ali moram da priznam da ni nama neće nedostajati motiva zato očekujem veoma dobru i uzbudljivu uatkmicu", rekao je Simonović, "Našu šansu za trijumf moramo da tražimo pre svega u jakoj odbrani i igri sa puno tranzicije. Nadam se da ćemo ponoviti borbenost i zalaganje iz duela sa Bilbaom ali i da ćemo još više podići nivo agresivnosti u defanzivi".
