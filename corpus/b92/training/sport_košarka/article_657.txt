> Izvor: B92
> Datum: sreda 12.02.2014.  
> Rubrika: sport_košarka
> Naslov: EK: Radnički u Berlinu za prolaz
> Članak:

Košarkaši Radničkog pobedili su na svom parketu ukrajinski Himik sa 86:68, u 5. kolu druge faze Evrokupa.
Ekipa Miroslava Nikolića sada ima skor 2-3 i ovom ubedljivom pobedom je sačuvala šanse za plasman u osminu finala iz grupe N.
U prvom meču u Ukrajini ekipa Radničkog izgubila je sa 73:68, pa će u eventualnom krugu biti bolja od Himika koji sada ima takođe skor 2-3.
U poslednjem kolu druge faze Radnički gostuje Albi, a Himik dočekuje Strazbur. Radničkom je za prolaz u osminu finala neophodan bilo kakav trijumf u Nemačkoj, a u slučaju poraza ispadaju iz daljeg takmičenja. Petorica igrača Radničkog meč su završila sa dvocifrenim brojem poena, a najbolji je bio Marko Marinović sa 16 poena i 13 asistencija. Birčević je ubacio 18, Lešić 15, Kalinić 13, a Mlađan 10 poena. Na drugoj strani, Gatens je postigao 18, a Šuler 14 poena. Tabela N grupe: Alba 4-1 Radnički 2-3 Himik 2-3 Strazbur 2-3 Tok meča: Radnički je odlično počeo duel u Jezeru, odmah je nametnuo svoj ritam i već u 2. minutu je stekao sedam poena viška (9:2). Uspeli su gosti na trenutak da se vrate u meč, ali Kalinić, Marinović i Birčević igrali su sjajno, pa su Kragujevčani posle 10 minuta imali 11 poena viška (25:14). Ništa se nije promenilo ni u drugoj četvrtini. Radnički je nastavio da igra nadahnuto, pa gosti iz Ukrajine nisu imali nikakvu šansu. Razlika se iz minuta u minut uvećavala, pa je nakon 20 minuta na semaforu stajalo 51:29. Stefan Birčević je na poluvremenu imao 14 poena i 5 skokova, a Marinović je imao 10 poena i 9 asistencija. Pokušali su gosti početkom drugog poluvremena da se vrate u meč, ali sve što su uspeli da urade je da smanje na -12 u 25. minutu (56:44). Radnički je u finišu treće četvrtine ponovo odigrao sjajno, Sava Lešić i Dušan Mlađan pridružili su se Marinoviću, Kaliniću i Birčeviću, pa je pobednik već nakon 30 minuta praktično i odlučen - 71:51. Ništa se ni u poslednjoj deonici nije promenilo. Radnički je bez većih problema zadržao ubedljivo vođstvo i sada ga pobeda u Berlinu deli od prolaska u narednu fazu.
