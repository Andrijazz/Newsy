> Izvor: B92
> Datum: utorak 7.01.2014.  
> Rubrika: sport_košarka
> Naslov: "Navijači, dođite, Bilbao je jak"
> Članak:

Trener Crvene zvezde Telekom Dejan Radonjić rekao je pred meč sa Bilbaom u prvom kolu Evrokupa (sreda, 19.15h, B92) da protivnik ima veoma jak tim.
"Pozivam navijače da dođu da nam pomognu jer to kvalitet Bilbaa i zahteva. Svesni smo da neće biti lako, treba da igramo na onom nivou na kojem smo nastupali u Evroligi. Moramo da budemo čvrsti i koncentrisani protiv Bilbaa jer oni u svojim redovima imaju iskusne pojedince sa velikim karijerama – Raul Lopes, Mumbru, Grimau, Ervel, kao i još neka pojačanja".
"Tu je i Markota, koji je stigao pre mesec dana i doneo dodatni kvalitet. Imaju izvanredne šutere i atipično je što i na poziciji pet imaju čoveka koji šutira više trojki od bekova, a to je Herman Gabrijel. Bilbao je loše poče, ali se podigao posle pobede nad Barselonom, dobili su tri meča na strani u Evrokupu i to nešto govori", dodao je trener Zvezde za B92. A šta bi crveno-beli trebalo da urade kako bi došli do pobede protiv prošlogodišnjeg finaliste? "Moramo da igramo sa velikom energijom i da svih 40 minuta budemo koncentrisani jer oni u naletu postižu poene. Bilbao ima izraženiju unutrašnju igru spoljne linije u odnosu na druge timove, tu prevashodno mislim na Mumbrua na postu. Koncepcijski smo različiti i zato moramo da budemo čvrsti kako bismo kontrolisali njihov ritam". Radonjić ističe da crveno-beli nisu upali u laku grupu. "Dobili smo grupu koja je zahtevna i kvalitetna - Nižnij Novgorod bio je prvi u svojoj grupi, a Panionios u grčkom šampionatu ima samo poraz više od Panatinaikosa i Olimpijakosa. Ovo je kratko takmičenje, ukupno šest mečeva i zato je svaka utakmica još važnija, pa i svaki koš", kaže trener Zvezde za B92. O protivnicima u Evrokupu između ostalog je govorio i Marko Simonović u intervjuu za B92.
