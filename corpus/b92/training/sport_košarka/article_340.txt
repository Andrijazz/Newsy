> Izvor: B92
> Datum: petak 24.01.2014.  
> Rubrika: sport_košarka
> Naslov: Majami pratio Bogdana u Tel Avivu
> Članak:

Asistent generalnog menadžera Majami Hita Adam Sajmon bio je u četvrtak u Nokija areni i posmatrao beka Partizana Bogdana Bogdanovića.
Specijalista za NBA draft Džonatan Dživoni tvrdi da je Bogdanović najveći potencijal među neameričkim igračima rođenim 1992. godine.
„Nisam imao pojma da me prate na utakmici protiv Makabija, bio sam koncentrisan na meč“, rekao je Bogdanović nakon meča u Tel Avivu koji je domaćin dobio sa 88:67.
Mladi košarkaš crno-belih ne krije da ima želju da zaigra u NBA. "Za mene je igranje u NBA san, ali sada se koncentrišem na Partizan. Verujem da sam spreman za NBA i ako dobijem ugovor, daću sve od sebe. Za mene lično je mnogo bolje da igram Evroligu nego da idem na probu u letnju ligu NBA, ali ako neko hoće da me potpiše i onda da me prosledi u tim iz Evrolige, na to bih pristao", rekao je Bogdanović koji je u četvrtak imao 17 poena (7-16), 6 skokova, 3 asistencije i 5 izgubljenih lopti.
