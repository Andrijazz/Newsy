> Izvor: B92
> Datum: subota 4.01.2014.  
> Rubrika: sport_košarka
> Naslov: ABA: Zvezda ’izrešetala’ Igokeu
> Članak:

Košarkaši Crvene zvezde otvorili su 2014. ubedljivom pobedom pošto su u 15. kolu ABA lige savladali Igokeu sa 93:59.
Duel u Pioniru pred 3.500 gledalaca obeležila je još jedna odlična partija ekipe Dejana Radonjića, ali i povratnički debi nekadašnjeg kapitena Tadije Dragićevića.
Momak koji je pre nekoliko dana potpisao ugovor do kraja sezone odigrao je skoro 12 minuta i ostvario 6 poena (2-2) i 4 skoka.
Što se tiče utakmice, sve je praktično već bilo poznato nakon 10 minuta. Zvezda je brzo stigla do dvocifrene prednosti, pa se pitanje pobednika praktično nije ni postavljalo.
Posebno dobra Zvezda je bila u šutu za tri poena (13-22). Boban Marjanović bio je najbolji sa 13 poena, 11 skokova i indeksom 26. Čarls Dženkins ubacio je 18 poena (4-4 trojke), Simonović je dodao 14 (4-7 trojke), a Jaka Blažič 12 uz po 4 asistencije i ukradene lopte. Na drugoj strani, jedini dvocifreni bio je Gipson sa 24 poena. Zvezda ostaje na prvom mestu na tabeli nakon 15. kola, sada ima skor 12-3, a naredni meč ekipu Dejana Radonjića očekuje u sredu kada će uz direktan prenos na TVB92 dočekati Bilbao u Evrokupu. Tok utakmice:
Gosti iz Laktaša poveli su na startu sa 3:2 poenima uz faul Gordića, ali Zvezda je od tog trenutka preuzela kontrolu. Marjanović i Nelson dominirali su u početku, Zvezda je postigla devet vezanih poena i došla do prve ozbiljnije prednosti (11:3). Dobra odbrana, solidan napad i odlični Nelson i Marjanović brzo su doneli i dvocifrenu prednost ekipi Dejana Radonjića (18:7 u 7. minutu). Na drugoj strani Tedi Gipson je ubacio dve brze trojke i ublažio na trenutak deficit svog tima, ali Dženkins je uzvratio istom merom i Zvezda je posle deset minuta imala +12 (27:15). Početak druge deonice obeležila je sjajna igra Gipsona koji je sam održavao kakav-takav deficit svoje ekipe, ali i povratak Tadije Dragićevića koji je ušao u 14. minutu i odmah pri prvom kontaktu postigao prve poene. Ulaskom Dragićevića podigla se i atmosfera u hali (3.500) i Zvezda je došla do +16 (38:22).
Situacija se nije promenila do kraja poluvremena. Zvezda je dobrom odbranom nadoknađivala neke greške u napadu, a nakon trojke Nelsona uz zvuk sirene na semaforu je nakon 20 minuta stajalo 48:26. Zvezda je u trećoj deonici bez velikih problema održavala ogromno vođstvo, a Tedi Gipson nije imao podršku saigrača na drugoj strani. Crveno-beli su u nekoliko navrata imali maksimalnih +24, a nakon 30 minuta bilo je 63:41.
Da utakmica ne bude u potpunosti bez uzbuđenja pobrinuli su se Jaka Blažič i Nemanja Gordić početkom poslednje deonice. Blažič je napravio grub faul nad Jorovićem, nakon toga je Gordić gađao loptom slovenačkog reprezentativca, a sve je završeno sa nekoliko tehničkih grešaka. Ta situacija razbudila je pomalo uspavane košarkaše Zvezde, pa je u poslednjoj deonici prednost narasla i do +35 koliko je bilo u samom finišu. U poslednjih pet minuta Radonjić je priliku ukazao i mladom i talentovanom plejmejkeru Nikoli Rebiću.
