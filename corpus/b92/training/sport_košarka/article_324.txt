> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Željko slavio protiv 'svog' PAO
> Članak:

Košarkaši Fenerbahčea zabeležili su prvu pobedu u Top16 fazi Evrolige tek u četvrtom kolu.
Tim Željka Obradovića je na svom parketu slavio protiv Panatinaikosa sa 77:72, pa sada u E grupi ima skor 1-3.
Fener je odigrao odlično prvo poluvreme protiv bivšeg Obradovićevog tima i nakon 20 minuta imao je 11 poena prednosti (39:28).
U nastavku meča gosti iz Atine su zaigrali bolje, a nakon serije trojki Dijamantidisa, Bramosa i Focisa u poslednjoj deonici su došli i do prednosti - 67:64 dva i po minuta pre kraja. Ipak, u samom finišu Kleiza i Onan dneli su prvi trijumf Feneru i u isto vreme naneli prvi poraz Atinjanima. Bojan Bogdanović imao je 15, poena kod domaćina, dok su Nemanja Bjelica i Linas Kleiza ubacili po 13. Na drugoj strani Ramel Kari postigao je 14, a Stefon Lazme 11 poena. U španskom derbiju u ovoj grupi Barselona je slavila protiv Unikahe uz dosta poteškoća. Meč je odlučio Boštjan Nahbar trojkom u poslednjem minutu utakmice. Slovenac je bio i najefikasniji kod domaćina sa 13 poena, po 12 su ubacili Navaro i Papanikolau, a 10 Uertas. Na drugoj strani, Karlos Suares je ubacio 15, a Nik Kaner-Medli 12. Vladimir Štimac je za 19 minuta imao 8 poena i 2 skoka. Evroliga, 4. kolo Top16 faze: Grupa E: Fenerbahče - Panatinaikos 77:72 Barselona - Unikaha 83>79 Efes - Emporio Armani (petak, 19.15h) Laboral Kuča - Olimpijakos (petak, 20.30h) Tabela: Barselona 4-0, Panatinaikos 3-1, Armani 2-1, Unikaha 2-2, Laboral Kuča 1-2, Olimpijakos 1-2, Fenerbahče 1-3, Anadolu Efes 0-3.
