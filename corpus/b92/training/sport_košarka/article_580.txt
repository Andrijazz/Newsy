> Izvor: B92
> Datum: petak 7.02.2014.  
> Rubrika: sport_košarka
> Naslov: Belošević i Jovčić sude na SP
> Članak:

Dvojica srpskih košarkaških sudija Ilija Belošević i Milivoje Jovčić deliće pravdu na ovogodišnjem Svetskom prvenstvu u Španiji.
Belošević i Jovčić su se našli na spisku arbitara koju je Svetska košarkaška federacija objavila u petak, a obojici će to biti četvrto Svetsko prvenstvo.
Jovčić je prvi put sudio na Svetskom prvenstvo 1998. godine u Atini, dok je Belošević debitovao četiri godine kasnije u Indijanapolisu. Na oba šampionata kasnije je trijumfovala reprezentacija Jugoslavije.
Svetsko prvenstvo u Španiji na programu je od 30. avgusta do 14. septembra, a sudije će imati obavezu da doputuju u zemlju domaćina tri dana ranije zbos seminara i testova fizičke spremnosti. Reprezentacija Srbije na planetarnom šampionatu će igrati u grupi A sa Španijom, Francuskom, Brazilom, Egiptom i Iranom, i biće smeštena u Granadi.
