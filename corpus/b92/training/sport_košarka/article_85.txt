> Izvor: B92
> Datum: ponedeljak 6.01.2014.  
> Rubrika: sport_košarka
> Naslov: Nagetsi brojali do 137, LBJ do 30
> Članak:

Košarkaši Denvera pobedili su Los Anđeles Lejkerse u gostima sa 137:115 u meču koji je obeležio veče u NBA ligi.
Golden Stejt je do devete uzastopne pobede došao nad Vašingtonom 112:96, a Majami je, uz 30 poena Džejmsa, dobio Toronto 102:97.
Oklahoma Siti je savladala Boston 119:96, Indijana je slavila u Klivlendu 82:78, a Njujork je pobedio Dalas 92:80.
Majami je prekinuo seriju Toronta od pet uzastopnih pobeda, a najzaslužniji za to bio je Lebron Džejms sa 30 poena (12-18 iz igre), 4 skoka i 5 asistencija. Majkl Bizli dao je 17 poena, a Dvejn Vejd 14. Reptorsi, koje je predvodio Derozan sa 26 poena i 7 asistencija, vodili su pet poena razlike pred poslednju četvrtinu, ali je Majami ponovo nadjačao rivale u završnici. Po 17 poena ubacili su Amir Džonson i Valančunas. Voriorsi su vezali devet pobeda prvi put od 1975. godine, a najbolji u trijumfu nad Vašingtonom bio je Klej Tompson sa 26 poena (6-9 za tri), Stef Kari imao je 14 poena (5-17 iz igre) i 10 asistencija, a najbolji je bio Dejvid Li sa 21 poenom, 11 skokova i 6 asistencija. Nemanja Nedović nije igrao. Kod Vizardsa su se istakli Vol sa 14 poena i 10 asistencija i Ilario takođe sa 14 poena, dok je bivši igrač Partizana Jan Veseli upisao 8 poena (4-7 iz igre) i 6 skokova za 16 minuta na parketu. Denver je u razbijanju Lejkersa imao čak sedmoricu igrača sa dvocifrenim brojem poena - Nejt Robinson ubacio je 21 poen, Timofej Mozgov 20, a Taj Loson je uz takođe 20 poena imao i 12 asistencija. Kod Lejkersa je Pau Gasol imao 25 poena, 10 skokova i 5 asistencija, 23 poena ubacio je Miks, a Jang 21. Klivlend je bez povređenog Kajrija Irvinga pružio dobar otpor Indijani, ali su Pejsersi ipak slavili na krilima 16 poena Džordža i 15 Hiberta. Kavse je predvodio Si-Džej Majls sa 21 poenom. Posle  meča sa 48 poena, Kevin Durent nije forsirao, ubacio je 21 poen (6-13 iz igre), uz 7 skokova i 8 asistencija u pobedi nad Bostonom. Blistao je Redži Džekson sa 27 poena (9-12 iz igre), a Serž Ibaka zabeležio je 17 poena i 11 skokova. Za Boston su po 19 poena dali Džef Grin i Ejveri Bredli. Karmelo Entoni je 15 od svojih 19 poena ubacio u prvoj četvrtini, kada je Njujork i stekao ključnu prednost nad Dalasom. Kenjon Martin postigao je 14, Barnjani 13 poena, a Meverikse je predvodio Dirk Novicki sa 18 poena i 9 skokova. U meču odigranom ranije Memfis je ubedljivo slavio u Detroitu 112:84. NBA, rezultati: Detroit - Memfis 84:112 Klivlend - Indijana 78:82 Majami - Toronto 102:97 Vašington - Golden Stejt 96:112 Oklahoma Siti - Boston 119:96 Dalas - Njujork 80:92 LA Lejkers - Denver 115:137
