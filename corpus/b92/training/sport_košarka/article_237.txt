> Izvor: B92
> Datum: petak 17.01.2014.  
> Rubrika: sport_košarka
> Naslov: Dašić: Ostao bih u Dubaiju
> Članak:

Crnogorski reprezentativac Vladimir Dašić nedavno je postao član Al Ahlija iz Dubaija, a za sada je veoma zadovoljan kvalitetom košarke u Emiratima.
Tim za koji nastupa krilni košarkaš trenutno nastupa na Internacionalnom turniru u Dubaiju, gde pored ekipa iz Emirata učestvuje i AND1 tim iz SAD.
“Na moje iznenađenje ovde se igra bolja košarka nego što sam očekivao. Profesionalizam i kvaliet ne zaostaju za evropskim i kostantno se razvijaju”, naveo je Dašić.
On je svojevremeno bio jedan od najtalentovanijih košarkaša Evrope, međutim do sada nije opravdao očekivanja, ali se nada boljem. "Forma mi nije bila na najboljem nivou na samom početku, zbog pauze, naročito u delu igre sa loptom. Nakon nekoliko treninga i utakmica situacija se potpuno izmenila, a dvocifren učinak na svakom meču potvrđuje moju priču", rekao je Dašić. Košarkaš rođen 1988. godine je u dosadašnjoj karijeri nastupao za Budućnost, Gran Kanariju, Virtus Romu, Olimpiju, Bešiktaš i Metalac. "Moguće je da ostanem u Dubaiju, moj tim menadžera razmatra najbolju ponudu pa ćemo ubrzo imati odgovor na to pitanje. Bio bih potpuno zadovoljan kada bih karijeru nastavio ovde. Ponuda iz Evrope ima, u opticaju je, ali uskoro će sve biti precizirano", zaključio je Dašić. Pored šest klubova koje je promenio u karijeri, Dašić je član i nacionalne selekcije Crne Gore, čije boje je branio na prethodna dva Evrobasketa.
