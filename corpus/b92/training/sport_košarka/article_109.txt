> Izvor: B92
> Datum: sreda 8.01.2014.  
> Rubrika: sport_košarka
> Naslov: EK: Zvezda stotkom na trojke Bilbaa
> Članak:

Košarkaši Crvene zvezde počeli su drugu fazu Evrokupa na sjajan način, ubedljivom pobedom protiv španskog Bilbao basketa rezultatom 105:87.
U meču koji ste mogli da pratite na TVB92 ekipa Dejana Radonjića je pokazala zbog čega je svi svrstavaju među favorite za osvajanje ovog takmičenja.
Pred više od 7.000 gledalaca u hali Pionir Zvezda je od početka do kraja utakmice kontrolisala igru i rezultat, a meč je prelomila u finišu treće deonice kada je stekla 16 poena viška.
U poslednjoj deonici u nekoliko navrata je bilo i 20 razlike, pa je španski tim pretrpeo na kraju ubedljiv poraz.
Boban Marjanović imao je 14 poena i 12 skokova, Dženkins je ubacio 16 poena (3-4 trojke), Simonović 12 (4-6 trojke), Nelson i Katić po 11, a Lazići Dragićević po 10 poena. Na drugoj strani, Bertans je ubacio 14, a Raul Lopes 12 poena. Naredni meč Zvezda igra naredne srede protiv Nižnog u gostima. Ruski tim u prvom kolu je slavio protiv Panioniosa u Atini. Tok utakmice:
Zvezda je počela veoma agresivno u odbrani, kao što se uostalom i očekivalo, i od starta je preuzela kontrolu uz sjajnu podršku sa tribina. Blejk Šilb je dobro otvorio meč, Zvezda je brzo stekla šest poena viška, ali veoma iskusna ekipa iz Bilbaa brzo se vratila u igru. U nastavku prve deonice Zvezda je u nekoliko navrata imala i sedam poena viška, Jaka Blažić je ubacio brzih šest poena, ali Bilbao je u prvih 10 minuta imao samo jednu izgubljenu loptu i bio je u igri (28:24). Početkom druge deonice zaigrao je Tadija Dragićević, a Zvezda je drugi kvartal otvorila odlično, serijom 7-1 do prve dvocifrene prednosti - 35:25.
Bilo je i +11 nešto kasnije, ali veoma neugodni gosti su se sa dve vezane trojek ponovo vratili u meč - 44:38 u 15. minutu. Ništa se ni do kraja poluvremena nije promenilo. Bilbao je u finišu druge deonice zaigrao zonsku odbranu i zbunio Zvezdu koja je ipak nakon 20 minuta imala četiri poena viška (50:46). Početak drugog poluvremena u potpunosti je pripao Crvenoj zvezdi koja je serijom 11-2 za dva minuta ponovo stekla dvocifrenu prednost (61:48). Ipak, gosti su nastavili su svom stilu - šutirali su trojke kada god bi im se ukazala prilika i ponovo su uhvatili priključak. Zvezda je igrala veoma dobro, posebno u napadu. Odličan je bio Čarls Dženskins koji je pogađao i razigravao saigrače, pa su crveno-beli pred poslednjih deset minuta imali najvećih +16 - (83:67).
Ekipa Dejana Radonjića je u finišu treće četvrtine praktično prelomila meč, pa je u poslednjih deset minuta pitanje bilo samo kojim rezultatom će meč biti završen. Zvezda je uspevala da održi visoko vođstvo u poslednjoj deonici, a nakon poena Dragićevića u 36. minutu došla prvi put i do 20 poena viška - 97:79. Do kraja meča, gosti iz Španije su uspeli da ublaže poraz, ali je Zvezda uspela da stigne do 100 poena.
