> Izvor: B92
> Datum: utorak 28.01.2014.  
> Rubrika: sport_košarka
> Naslov: “Nedovoljni oporavak uzrok povreda”
> Članak:

Profesor doktor Milivoje Karalejić rekao je za B92 da teške povrede u košarci nisu ništa novo, ali da je kod većine uzrok nedovoljan oporavak igrača.
Kapiten Partizana Dragan Milosavljević treći je igrač ‘crno-belih’ u poslednjih osam meseci kojem je stradao prednji ukršteni ligament. Pre njega, istu povredu su doživeli Davis Bertans i Leo Vesterman, a najzvučnije ime koje je trenutno van terena zbog povrede kolena je zvezda Čikago Bulsa Derik Rouz.
Karalejić je 30 godina proveo u košarci i ističe da postoje specifične povrede igrača koje se često događaju. "Najveći broj i procenat povreda u košarci je vezan za skočni zglob, drugi tip povreda sa aspekta intenziteta je vezan za koleno i treće za leđa, za lumbalni deo. To su tipične povrede za košarkaše, jer je to sport koji se igra u krivim linijama, ima jako puno rotacija i atipičnih kretnji, tako da puno puta ta povreda može biti proizvod nekontrolisane kretnje, sudara sa protivnikom i najčešće neadekvatnog oporavka. Kada igrač uđe u utakmicu nedovoljno oporavljen on je u deficitu i može doći do neželjenih povreda", rekao je Karalejić. Najčešći uzrok jeste mehanika a uslovi koji svakako pogoduju brojnim povredama najlakše se vide u kalendaru takmičenja. "Vrhunski klubovi kao što su Partizan, Crvena zvezda i Radnički, igraju po dva takmičenja nedeljno, košarka je zahtevna i sa aspekta treninga i takmičenja i putovanja. Ono što je poseban problem, a tu su treneri najmanji, jesu ciljevi tih klubovi, koji su izuzetno visoki, a mi nemamo dovoljan broj osposobljenih igrača koji mogu da nose igru i odgovore zahtevima. Treneri mali broj igrača koriste u tako jednom intenzivnom i trenažnom i takmičarskom ciklusu", naglasio je Karalejić. Karalejić je posebno apostrofirao činjenicu da treneri koriste mali broj igrača i da zato oni najbolji ne mogu da se oporave pred nove izazov. "To je problem danas, pogotovo u timovima koji imaju mali broj sposobnih igrača koji mogu biti u rotaciji, pa su treneri prisiljeni koristi da mali broj igrača koristi. S obzirom na veliki broj treninga, utakmica i putovanja, kao što je važno da sportista puno trenira, jednako je važno da ima adekvatan oporavak. To je problem, jer treneri ne mogu da otvore prostor za dobre oporavke, a često puta to može da bude uzrok veoma ozbiljnih povreda u košarci", istakao je Karalejić. Zanimljiva je činjenica da trener San Antonija svojim igračima nije 40 dana držao treninge zbog rasporeda kakav su imali, a oni su tada ostvarili 15 pobeda i tri poraza. Karalejić, međutim, ne želi da povlači paralele između evropske i američke košarke. "Drugačiji je koncept, ne bih upoređivao NBA koncept sa našom, evropskom košarkom, jer oni imaju dužu klupu, veći broj igrača koji su u funkciji tima, a kod nas je to veliki problem i kod nas je veština trenera da igrače koje puno koriste da im daju kvalitetne oporavke. To znači i da im daju manji broj trenažnih pritisaka ili da se minutaža na utakmicama rasporedi na neke druge igrače i da im se na taj način omogući oporavak", rekao je Karalejić. Profesor Karajelić je još dodao da na česte povrede igrača utiče i nedostatak bazičnih priprema, koje se sada svode na desetak dana, što je premalo za visok ritam takmičenja.
