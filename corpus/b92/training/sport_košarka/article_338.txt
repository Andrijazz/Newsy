> Izvor: B92
> Datum: petak 24.01.2014.  
> Rubrika: sport_košarka
> Naslov: Povreda ligamenata Milosavljevića
> Članak:

Ozbiljnost povrede kolena kapitena košarkaša Partizana Dragana Milosavljevića biće poznata u nedelju.
Milosavljević je bio u petak uveče u Novom Sadu na pregledima koji su pokazali povredu ukrštenih ligamenata, ali će u nedelju morati na dodatne preglede i tek nakon toga će biti poznato koliko je zaista povreda teška.
Kapiten crno-belih povredio se početkom drugog poluvremena duela 4. kola Top16 faze Evrolige protiv Makabija u Tel Avivu kada je nakon pokušaja da zakuca nezgodno doskočio.
On je u pratnji doktora Bojana Ćećeza odmah po dolasku na beogradski aerodrom otišao u Novi Sad. "Po dolasku u Beograd otišli smo u Novi Sad kako bi Milosavljevića pregledao profesor Milankov. Urađen je snimak magnetne rezonance i klinički pregled. Oba pregleda ukazuju da je u pitanju povreda prednjih ukrštenih ligamenata. Definitivna dijagnoza se očekuje za dva dana", istakao je doktor Partizana NIS. Partizan je ove sezone ostao već bez Lea Vestermana zbog povrede kolena, a istu povredu leči i Letonac Davis Bertans. Crno-beli su u Tel Avivu poraženi sa 88:67.
