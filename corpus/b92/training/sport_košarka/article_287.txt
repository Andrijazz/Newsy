> Izvor: B92
> Datum: ponedeljak 20.01.2014.  
> Rubrika: sport_košarka
> Naslov: Zvezda zove u Pionir: Vidimo se!
> Članak:

Košarkaši Crvene zvezde u sredu dočekuju Panionios u trećem kolu Evrokupa i pred ta duel su pozvali navijače da dođu i pruže im podršku u hali „Pionir“.
’Crveno-beli’ igraju sa grčkim klubom u redu od 19.15, a svi oni koji ne budu bili u „Pioniru“ moći će da prate meč u direktnom prenosu na televiziji B92.
Za izabranike Dejana Radonjića duel sa Panioniosom je od velikog značaja za plasman u osminu finala, i upravo zbog toga su Marko Simonović, Tadija Dragićević, Jaka Blažič i Čarls Dženikins u ime celog tima želeli su da pozovu navijače da ispune dvoranu "Pionir" i svojim navijanjem im pruže dodatnu energiju sa tribina. Povodom susreta sa Panioniosom u prostorijama na Malom Kalemegdanu održan je redovni sastanak svih bezbednosnih službi. S obzirom da je reč o utakmici međunarodnog karaktera, meč sa Atinjanima takođe nosi epitet utakmice visokog rizika. "Sve je spremno za duel sa Panioniosom, što smo sa zadovoljstvom zajdnički konstatovali na sastanku za bezbednost. Ipak, u celom tom poslu nam je preko potrebna i pomoć navijača, odnosno njihova saradnja. Još jednom u ime kluba apelujem na sve navijače da navijaju fer i sportski, bez ubacivanja bilo kakvih predmeta na teren i upotrebe lasera i pirotehničkih sredstava, jer će u suprotnom kazne biti rigorozne. Posle brojnih novčanih sankcija prošle i ove sezone upućeno nam je poslednje upozorenje da će se svaki naredni i najmanji incident sankcionisati kao teži prekršaj što za posledicu može da ima visoke novčane kazne, igranje pred praznim tribinama, oduzimanje bodova, pa čak i isključenje i evropskih takmičenja na godinu dana", rekao je direktor kluba Davor Ristović. Ristović je potom iskazao zahvalnost navijačima na ponašanju na prvom meču druge faze Evrokupa, kada su pre dve nedelje  dočekali Bilbao. "Moram da naglasim da veliku zahvalnost dugujemo našim navijačima za odličnu podršku i sjajno ponašanje u duelu sa Bilbaom, jer je meč protekao bez i najmanjeg incidenta i to je ono što u budućnosti želimo na svim mečevima Crvene zvezde. Nadam se da će i ovog puta navijači prepoznati trenutak i izuzetnu važnost meča sa Panioniosom, da će ispuniti Pionir do poslednjeg mesta i svojim navijanjem pružiti neophodnu podršku ekipi u nameri da zabeleži još jednu pobedu", naglasio je Ristović. Ulaznice za meč sa Panioniosom od ponedeljka su u prodaji na svim prodajnim mestima Eventima. Karte za tribine koštaju 500 dinara, za parter 1.000, za belu i plavu ložu 2.000, za ložu 2.500, odnosno 5.000 za mesta pored terena. Takođe, karte će se prodavati i na blagajni "Pionira" na dan utakmice od 17 sati pa sve do početka meča. Kapije "Pionira" biće otvorene dva sata pre početka utakmice. Prvi operativac crveno-belih apostrofirao je kvalitet grčkog tima, koji je doduše u grupi L startovao sa dva poraza. "Nalaze se u samom vrhu grčkog šampionata, odmah iza neprikosnovenih Olimpijakosa i Panatinaikosa. U poslednjem kolu domaćeg prvenstva zabeležili su ubedljivu pobedu, a ova utakmica za njih predstavlja poslednji voz za prolazak u drugi krug. Panionios predstavlja skup izvanrednih igrača, a u prilog tome govori i podatak da je Mekolum prvi strelac grčke lige", zaključio je Ristović.
