> Izvor: B92
> Datum: nedelja 26.01.2014.  
> Rubrika: sport_košarka
> Naslov: "Marina postaje simbol Liona"
> Članak:

Marina Maljković je beležila sjajne rezultate sa košarkašicama Partizana, a u istom ritmu nastavila je i u Francuskoj, gde predvodi ekipu Liona.
Zbog grešaka prethodne uprave Maljkovićeva je od početka sezone na raspolaganju imala samo pet seniorki, ali je ipak uspela da posle 15 kola zauzme četvrtu poziciju.
"Našla sam se u nesvakidašnjoj situaciji, to je bilo novo iskustvo za mene, veliki izazov, ali sam srećna što smo uspeli da pobedimo velike favorite“, navela je Maljkovićeva.
U šampionat Francuske se nastavlja 1. februara, kada Lion dočekuje drugoplasirani Monpelje. Ovu utakmicu direktno će prenositi Kanal plus sport, što nije čest slučaj, pošto se nacionalna televizija, kada je francuska liga košarkašica u pitanju, odlučuje isključivo za duele Burža i finalnih serija plej-ofa. "Meni su na prvom mestu ljudski kvaliteti, drago mi je da sam to našla u Lionu i što smo zajedno sve probleme prevazišli i sada idemo dalje", zaključila je Maljkovićeva. Kćerka legendarnog Bože Maljkovića trenersku karijeru je startovala u ŽKK Hemofarm 2009. godine, a potom je obavljala funkciju prvog trenera ŽKK Partizan i reprezentacije Srbije, a o njenim trenerskim kvalitetima govorio je i predsednik kluba Nikola Forel. "Nama je bio potreban trener, ali pre svega ličnost, koja vodi računa o svakom detalju i koja može da iznese naš projekat u narednih nekoliko godina. To smo pronašli upravo u Marini, koja polako postaje simbol našeg grada. Ona ima ogromno znanje i harizmu i u velikoj meri doprinosi našem dobrom imidžu i pozitivnom marketing", rekao je Forel. Podsetimo, u okviru Novogodišnjeg paketića sportske redakcije B92, Maljkovićeva je govorila o stanju u srpskoj košarci.
