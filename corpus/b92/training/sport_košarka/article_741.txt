> Izvor: B92
> Datum: sreda 19.02.2014.  
> Rubrika: sport_košarka
> Naslov: Saša bez milosti, Radnički ispao
> Članak:

Košarkaši Radničkog ipak neće igrati u osmini finala Evrokupa. Kragujevčani su izgubili u Berlinu od Albe sa 92:83 u poslednjem kolu N grupe.
Ekipi Miroslava Nikolića je za prolaz dalje bila potrebna bilo kakva pobeda u Berlinu, ali trener domaćina Saša Obradović nije imao milosti.
Radnički je priliku da dođe do trijumfa propustio početkom poslednje četvrtine kada je nakon serije trojki Dušana Mlađana prišao na samo dva poena zaostatka (71:69 u 33. minutu).
Ipak, domaćin je u finišu uspeo da slavi, iako mu pobeda nije mnogo značila. Kragujevčani takmičenje u N grupi završavaju sa skorom 2-4, dok će osim Albe dalje iz ove grupe i Himik koji je savladao Strazbur sa 74:63. Marko Marinović imao je 19 poena i 10 asistencija, Dušan Mlađan dodao je 18 (4-6 za tri), Birčević je ubacio 14, Lešić 13, a Kalinić 12 poena. U domaćem sastavu Dejvid Logan je postigao 23, Riding je dodao 17, a Stojanovski i Kendal po 14. Tok meča: Oba tima su meč otvorila serijom šuteva za tri poena, domaćin je pogodio dve trojke više od Kragujevčana, koji su to nadoknadili iz reketa i pratili Albu u stopu (11:9). Ekipe su nastavile u istom ritmu u nastavku prvog perioda, domaćin je počeo da pogađa i za dva, ali je Radnički poenima sa penala nastavio da ga prati (21:18). Istakao se Stefan Birčević sa osam poena (4/4 dva, 0/1 tri) i 3 skoka. Kragujevčani su loše ušli u drugi period, Albini Amerikanci su doneli svom timu pet poena prednosti, da bi potom Sven Šulce sa dva koša povećao na 31:22. Međutim, naš tim se brzo vraća u igru, Marinović i Kalinić trojkama uz poene Lešića sa penala prave seriju 8:2 i smanjuje deficit na samo tri poena (33:30). Međutim, Radnički ponovo staje, postiže samo tri poena u poslednja četiri minuta prvog poluvremena, pa Alba serijom 14:3 stiče veliku prednost pred drugo poluvreme (46:33). Radnički su predvodili Birčević sa 10 i Marinović i Kalinić sa po 8 poena, a plejmejker je imao i 6 asistencija. Albu su nosili Amerikanci Logan sa 9 i Kendal sa 8 poena uz 4 skoka. Početkom poslednje deonice Alba je otišla na +15, ali Radnički se nijednog trenutka nije predavao. Nisu Kragujevčani dozvolili domaćinu da prelomi meč, uspeli su da se spuste na jednocifreni deficit, ali nisu uspevali da sustignu prednot rivala. Ipak, nakon trojke Mlađana i poena Lešića Radnički je pred odlučujućih 10 minuta imao  šest poena minusa (65:59). Fantastični Dušan Mlađan vezao je početkom poslednje deonice još dve trojke i tako svoj tim spustio na samo dva poena zaostatka (67:65). Delovalo je da će Kragujevčani uspeti da dođu do velikog preokreta, ali usledila je serija Albe 9-0 za 80:69 na pet i po minuta do kraja. Tu je praltično i rešeno pitanje pobednika, ekipa Miroslava Nikolića je psihički pala, pa je Alba do kraja uspela da ostvari rutinsku pobedu.
