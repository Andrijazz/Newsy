> Izvor: B92
> Datum: nedelja 26.01.2014.  
> Rubrika: sport_košarka
> Naslov: Lovernj novi kapiten Partizana
> Članak:

Nakon šokantne povrede Dragana Milosavljevića, stručni štab KK Partizan NIS odlučio je da kapitensku traku poveri Žofreu Lovernju.
Francuz je pre nešto više od godinu dana stigao u redove „crno-belih“, a sada će postati prvi stranac u istoriji Partizana na funkciji kapitena.
Odlične partije su Lovernju donele poziv u reprezentaciju Francuske, sa kojom je osvojio zlato na Evrobasketu u Sloveniji. Ove sezone prosečno beleži 11 poena i sedam skokova u ABA ligi, dok je prvi deo Evrolige završio kao najbolji skakač.
Lovernj će se u novoj ulozi naći već u ponedeljak, kada "crno-beli" na domaćem terenu dočekuju ekipu MZT iz Skoplja. Trener Duško Vujošević je u najavi meča rekao da od igrača očekuje još veći napor i energiju zbog odsustva Milosavljevića, koji je već spreman za težak proces oporavka. U Novogodišnjem paketiću sportske redakcije B92, imali ste priliku da pročitate intervju sa Lovernjom, koji je tada naveo da su mu uspesi sa Partizanom draži od zlata osvojenog sa nacionalim timom na kontinentalnom prvenstvu.
