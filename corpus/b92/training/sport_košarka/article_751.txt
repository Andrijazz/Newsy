> Izvor: B92
> Datum: sreda 19.02.2014.  
> Rubrika: sport_košarka
> Naslov: Lukić: Konačno u punoj hali
> Članak:

Trener Nižnjeg Novgoroda Zoran Lukić rekao je da mu je drago što će protiv Crvene zvezde on i njegovi izabranici iskusiti kako je igrati pred punim tribinama.
’Crveno-beli’ dočekuju Nižnji od 19.15, uz direktan prenos na televiziji B92, u šestom kolu druge faze Evrokupa, a pobednik tog duela obezbediće prvo mesto na tabeli.
"Potrudićemo se da odigramo maksimalno, da moji igrači vide atmosferu u Pioniru i da vidim kako će reagovati na sve to. Očekujem da vidim punu halu, napokon da igramo u punoj hali", rekao je Lukić. U odnosu na prvi meč, kada je ruski klub slavio sa 86:75, Nižnji je oslabljen, posle odlaska Bebita i povrede Tompsona. "Nije samo Bebit, sa nama nije doputovao ni Tompson, koji je zaradio povredu zadnje lože. Biće drugačije, ti igrači koji treba da preuzmu tu ulogu i pritisak mislim da to mogu da učine. Koga nema, bez njega se može, ne treba tražiti alibi", istakao je Lukić. Srpski trener istakao je da je Nižnji Novgorod već premašio ciljeve za ovu sezonu, kao i da će se u narednim nedeljama koncentrisati na VTB ligu. "Naše ambicije su bile da prođemo prvi krug, prošli smo i drugi. Ispunili smo naše zahteve, čak i više nego što je trebalo. Maksimalno smo koncentrisani na VTB lige, da uđemo u plej-of i osiguramo mesto u Evrokupu naredne sezone", rekao je Lukić. Lukić se osvrnuo i na šanse Zvezde u nokaut fazi. "Mislim da Zvezda može da prođe i sledeći krug. Već sada su teži protivnici nego u prethodnoj fazi, verujem da Zvezda ima velike šanse. Ali, govoriti nešto više, sada nema smisla. Na primer, od Banvita se očekivalo da će igrati u finalu, a mislim da nemaju šansu da prođu dalje. Treba pokazati sve na parketu, a onda ćemo videti", istakao je Lukić.
