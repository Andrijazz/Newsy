> Izvor: B92
> Datum: nedelja 9.02.2014.  
> Rubrika: sport_košarka
> Naslov: "El Klasiko" u finalu Kupa kralja
> Članak:

U polufinalnim mečevima košarkaškog Kupa kralja Real Madrid i Barselona su savladali Saragosu, odnosno Valensiju i sastaće se u nedeljnom finalu u Malagi.
Real je zastrašujuću sezonu nastavio trijumfom nad Saragosom 98:66, Barsa je bila bolja od Valensije 89:81.
Obe ekipe imaju po 23 pehara i bore se da samostalno izbiju na prvo mesto. Real je favorit posle nestvarnih 20-0 u oba španska takmičenja, ali je Barsa, koja brani trofej, dobila oba ranija finala u Malagi (2001. i 2007. godine)
Madriđani su deklasirali Saragosu uz sjajne partije Rudija Fernandesa (16p), Nikole Mirotića (15p) i dabl-dabl Serhija Rodrigesa (13p, 11as). Real je svoj posao obavio onako kako igra cele sezone - surovo. Do poluvremena su ubacili 54 poena i imali plus 17, ali kao i obično tokom sezone nisu stajali i razlika se povećavala do samog kraja. Saragosa ništa nije mogla da uradi pored raspoloženog sastava Reala, koji je imao čak šestoricu igrača sa dvocifrenim učinkom, dok su na drugoj strani jedini iznad proseka bili Georgi Šermadini sa 19 i Damjan Rudež sa 11 poena.
U drugom polufinalu Barsa je imala nešto više problema, iako je prvu četvrtinu dobila rezultatom 31:9, na kraju je slavila sa svega osam poena razlike (89:81). Predvodili su je Huan Karlos Navaro sa 20, odnosno Ante Tomić i Boštjan Nahbar sa 16 i 14 poena. Zanimljivost predstavlja podatak da je u ekipi koja je timski imala indeks od 112 bio i igrač sa negativnim učinkom, Aleks Abrines je za četiri minuta zabeležio indeks od -1. Na drugoj strani bolji od ostalih bio je Romen Sato sa 21 poenom i 11 skokova, Sem Van Rosom je dodao 15, a Džastin Doelman 12 poena, dok je Bojan Dubljević zabeležio četiri poena, ali i indeks od -3. Presudnu razliku Barsa je stekla u prvoj deonici, koju je rešila u svoju korist sa nestvarnih 31:9. Valensija se konsolidovala u drugoj deonici, smanjila razliku, da bi u poslednjoj postigla čak 33 poena, međutim do poravnanja nije uspela da stigne. Finalni meč je na programu u nedelju od 18h u Malagi.
