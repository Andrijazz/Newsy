> Izvor: B92
> Datum: sreda 1.01.2014.  
> Rubrika: sport_košarka
> Naslov: Željko pred Pirej: Novi početak
> Članak:

Trener Fenerbahčea Željko Obradović rekao je, pred gostovanje Olimpijakosu, da ima veliko poštovanje za pirejske crveno-bele.
Dvostruki uzastopni šampion Evrope dočekuje u sredu Fener u derbiju 1. kola Top16 faze, a srpskog trenera sigurno čeka vruća atmosfera.
Obradović je pre dolaska u Fener bio 13 godina na klupi Olimpijakosovog najvećeg rivala Panatinaikosa.
"Ovo je prva utakmica Top16 faze, a igramo protiv tima koji je ostvario skor 10-0 i dvostruki je uzastopni osvajač Evrolige. Idemo u Pirej sa velikim poštovanjem, ali verujemo da možemo da slavimo. Ako zaista želimo pobedu, moraćemo da budemo koncentrisani tokom svih 40 minuta. Žreb je hteo da igramo prvu utakmicu protiv njih na njihovom terenu. Ovo je novi početak za nas, moramo da zaboravimo ono što se dogodilo u prvoj fazi i shvatimo da je u Top16 fazi važna svaka lopta i svaki poen", rekao je Obradović pred gostovanje u Pireju.
