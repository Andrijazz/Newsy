> Izvor: B92
> Datum: četvrtak 6.02.2014.  
> Rubrika: sport_košarka
> Naslov: KRK: Zvezda lagano do polufinala
> Članak:

Košarkaši Crvene zvezde plasirali su se u polufinale Kupa Radivoja Koraća pobedivši u Pioniru čačanski Borac sa 81:62.
Ekipa Dejana Radonjića, koja brani trofej u ovom takmičenju, nije imala nikakvih problema protiv trećeplasiranog tima Košarkaške lige Srbije.
Od početka do kraja utakmice crveno-beli su dominirali pred 2.500 gledalaca, a Radonjić je na ovom meču odlučio da odmori DeMarkusa Nelsona koji nije ulazio na parket.
Čarls Dženkins ubacio je 14, Marko Simonović 13, a Tadija Dragićević 10 poena kod pobednika koji u polufinalu čekaju boljeg iz duela Radnički - OKK Beograd. U sastavu Borca Mandić je ubacio 15, Pešaković 14, a Cvetković 12 poena. Radnički i OKK Beograd igraju od 21 čas. Preostali mečevi četvrtfinala igraju se petak, od 18.30 sastaju se Partizan i FMP, dok je dva i po sata kasnije na programu susret Mega Vizure i Crnokose. Tok utakmice: Zvezda je, kao što se i očekivalo, imala podršku najvernijih navijača, ali podršku je imao i Borac. Oko 200 navijača iz Čačka je stiglo u Pionir. Čačani su na startu pokušali sa zonskom odbranom, ali su se brzo predomislili nakon što je Dženkins ubacio trojku. Najraspoloženiji u ekipi Zvezde na startu bio je Tadija Dragićević, a Borac je prve poene na utakici postigao posle tri minuta (5:2). Do prve devocifrene prednosti Zvezda je stigla u 6. minutu nakon poena Marjanovića (16:6), pa je Radonjić već u prvoj deonici priliku ukazao Nikoli Rebiću i Marku Tejiću. Crveno-beli su uspeli da sačuvaju dvocifrenu prednost do kraja prve deonice, pa su posle deset minuta vodili sa 23:11.
Ništa se nije promenilo ni početkom druge četvrtine. Zvezda je nastavila da u laganom ritmu podiže razliku iz minuta u minut, pa je brzo stigla i do +21 (32:11). Tek posle više od pet minuta Borac je postigao prve poene u drugoj četvrtini (36:13). U 17. minutu posle poena Marjanovića bilo je 40:14 i od tog trenutka Borac je serijom 8-1 na veliki odmor otišao sa znatno podnošljiviji9m minusom (41:22). Dobro je Borac počeo i drugo poluvreme. Trojku je ubacio Dumić (41:25), nešto kasnije bilo je i 43:29, ali Zvezda se brzo konsolidovala i serijom poena Dženkinsa vratila je prednost od 20-ak razlike. Tako je bilo i do kraja treće četvrtine koja je završena rezultatom 60:39 u korist domaćina. Zvezda je malo pojačala početkom poslednje deonice, stigla je do maksimalnih +29 (70:41) u 33. minutu, a onda je stala. Usledila je serija Borca 15-0 (70:56), pa je ponovo bio red na igrače Crvene zvezde da se uozbilje. Vratili su crveno-bei brzo kontrolu, pa su na kraju slavili sa 81:62.
