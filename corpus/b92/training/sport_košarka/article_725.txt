> Izvor: B92
> Datum: utorak 18.02.2014.  
> Rubrika: sport_košarka
> Naslov: Bogdan: Nosim se sa pritiskom
> Članak:

Bogdan Bogdanović je ove sezone ključni igrač Partizana, a za “Večernje novosti” rekao je da pokušava da se nosi sa pritiskom.
Reprezentativac Srbije se posle povrede Lea Vestermana “preselio” na poziciju plejmejkera, a sa ulogom organizatora igre postao je i prva napadačka opcija “crno-belih”.
“Ovo je prva sezona u kojoj osećam pritisak o kom su mi pričali iskusni igrači. Nije lako, ali pokušavam da se nosim sa tim. Na kraju, svako ko želi da postane veliki igrač mora da prođe kroz to”, naveo je Bogdanović.
Povrede su desetkovale šampiona Srbije i ABA lige, a jedna od mera konsolidacije tima je i dovođenje Aleksandra Pavlovića, igrača sa desetogodišnjim NBA iskustvom. "Saša nam je sigurno veliko pojačanje, što je potvrdio na svom debiju. Sjajan je košarkaš, sa ogromnim iskustvom, igračkim i ljudskim karakteristikama. Nećemo dugo čekati da se potpuno uklopi", uveren je Bogdanović. Pred Partizanom je duel poslednjeg kola prvog dela Top16 faze Evrolige, a u Kombank Arenu stiže ekipa Galatasaraja. "Setite se samo koliko je Kinzi iznosio tereta u mečevima pre povrede. Pogledajte duel sa CSKA... Doduše tada je u timu bio i Milosavljević, čiji se izostanak oseća, ali ne sumnjam da će Saša Pavlović nadomestiti to i da ćemo opet uhvatiti pobednički ritam. Hvala navijačima na podršci do sada, verujem da će i protiv Galate biti uz nas, a mi ćemo im se odužiti", zaključio je Bogdanović. Utakmica između Partizana i Galatasaraja na programu je u četvrtak od 20.45.
