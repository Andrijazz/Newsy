> Izvor: B92
> Datum: četvrtak 13.02.2014.  
> Rubrika: sport_košarka
> Naslov: "Kazna Marinoviću skandalozna"
> Članak:

Košarkaš Radničkog Marko Marionović kažnjen je zbog narušavanja ugleda Kupa Srbije, a klub podržava igrača i smatra da je odluka skandalozna.
Marinović je kažnjen sa 115.000 dinara zbog izjava na konferenciji za medije posle polufinala Kupa Radivoja Koraća sa Crvenom zvezdom Telekom.
"Mi smo 'seljaci' koji su došli iz Kragujevca da igraju u velegradu. Mislim da bi košarka u Srbiji trebalo da se ugasi, da postoje samo Zvezda i Partizan i da osvajaju trofeje“, rekao je tada Marinović.
Radnički podržava svog igrača, smatra da je kažnjavanje Marinovića skandalozno, a da su odluke Saveza određene dvostrukim aršinima. Iz kluba ističu da je nedopustivo da reči istine mogu više da povrede od svih predmeta ubačenih na teren. Kragujevački klub je pozvao Košarkaški savez Srbije da se koriguje i do kraja postupi dosledno i pravedno. Saopštenje prenosimo u celosti. "Nedopustivo je da reči istine u obraćanju igrača medijima mogu više da "povrede" nego svi oni predmeti kojima su zasipani naši igrači, stručni štab i uprava, a naročito Marinović, čemu je svedočila javnost i posredstvom tv-prenosa. Košarkaški klub Radnički podržava svog igrača Marka Marinovića i stoji iza svake izgovorene reči, ma koliko one bile neugodne. "Kazna Marinovića je trostruko veća nego mera za bacanja na teren tvrdih predmeta u polufinalu, a dvostruka je u odnosu na sankciju za bacanja na teren tvrdih predmeta i nesportskog ponašanja publike u finalu Kupa, stoji u saopštenju. Iako KSS navodi "narušavanje ugleda", u saopštenju nije navedeno kolika je kazna za organizatora Kupa koji nije stvorio uslove da se čelnici Saveza osećaju bezbedno, čime je jednako narušen renome nacionalnog takmičenja. Učesnici finala, ali i javnost koja je pratila Kup, na taj način nisu ispoštovani, ako je već reč o ugledu. Naknadno se pominje bezbednost kao razlog za izostajanje rukovodstva sa parketa, pa postavljamo pitanje ko je kriv i kako je sankcionisan za narušavanje najbitnijeg pitanja jednog masovnog događaja. Danas, dan nakon naše bitne utakmice u Evrokupu, vraćamo se Kupu jer nas zanima i koja osoba u KSS meri težinu izgovorenih reči. KK Radnički smatra da je kažnjavanje Marinovića skandalozno, a da su odluke Saveza određene dvostrukim aršinima. Ako je korektno da se našem igraču prišije "verbalni delikt", iako je reč samo o iskrenoj i istinitoj izjavi u trajanju od tri minuta, zahtevamo da se oštrijom merom sankcioniše nesportsko ponašanje publike kojem smo bili izloženi, a koje je neuporedivo duže trajalo u tom polufinalu Kupa. To čak nije ni predmet odluke KSS, a Marinovićev početak izjave odnosi se upravo na "verbalni tretman" koji je naš klub imao u tom susretu. Nedopustivo je da reči istine u obraćanju igrača medijima mogu više da "povrede" nego svi oni predmeti kojima su zasipani naši igrači, stručni štab i uprava, a naročito Marinović, čemu je svedočila javnost i posredstvom tv-prenosa. Upaljači, kovani novac i slični tvrdi predmeti zaista su mogli da nanesu ozbiljnije povrede, ali taj nesportski čin kao da nije predstavljao ugrožavanje bezbednosti, pa je predmet dvostruko blaže kazne od "prejake" reči. Košarkaški klub Radnički podržava svog igrača Marka Marinovića i stoji iza svake izgovorene reči, ma koliko one bile neugodne. Odražavaju realnu sliku i priliku u kojoj se nalazi naše takmičenje, naš sport u celini. KSS, kao jednu od krovnih organizacija koja treba da zakloni baš sve klubove i igrače, pozivamo da se koriguje i do kraja postupi dosledno i pravedno. To će biti jedina potvrda da Savez zbilja čuva ugled nacionalnog takmičenja, ali i učesnika iz Kragujevca koji predstavlja našu državu i na širim košarkaškim scenama, u regionalnoj ligi i Evrokupu."
