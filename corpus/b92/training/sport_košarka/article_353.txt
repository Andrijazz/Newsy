> Izvor: B92
> Datum: petak 24.01.2014.  
> Rubrika: sport_košarka
> Naslov: Boš i Džejms za pobedu Hita
> Članak:

Košarkaši Majami Hita zabeležili su 31. pobedu ove sezone, uz 12 poraza, pošto su savladali Los Anđeles Lejkerse kod kuće sa 109:102.
Briljantan je bio Kris Boš sa 31 poenom (15-22 iz igre, 6 sk), što je njegov drugi najbolji učinak ove sezone, pošto je Portlandu ubacio 37 poena.
Pratio ga je Lebron Džejms sa 27 poena (9-15 iz igre), 13 skokova i 6 asistencija, Čalmers i Kol dali su po 11, a Rej Alen 10 poena.
Za Lejkerse, koji sada imaju skor 16-27, Pau Gasol imao je 22 poena (9-15 iz igre), 11 skokova i 4 asistencije, Džodi Miks takođe je ubacio 22 poena (7-13 iz igre), a Nik Jang postigao je 19 poena. Sredinom treće deonie Hit je imao najveću prednost na meču, 16 poena razlike, gosti su se nakon poena Janga primakli na -5 na deset minuta do kraja, ali je sjajni Boš odbio prvi nalet Lejkersa. Ipak, gosti iz Kalifornije nisu odustajali, trojkom Miksa smanjili su na četiri poena zaostatka na nešto manje od tri minuta do kraja, ali tada je Džejms uzvratio trojkom i rešio pitanje pobednika.
