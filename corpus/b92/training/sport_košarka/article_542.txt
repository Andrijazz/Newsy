> Izvor: B92
> Datum: utorak 4.02.2014.  
> Rubrika: sport_košarka
> Naslov: Gurović: Ne predajemo se Partizanu
> Članak:

Trener FMP Milan Gurović naveo je da se njegov tim neće predati u meču četvrtine finala Kupa Radivoja Koraća protiv Partizana.
Lider Košarkaške lige Srbije će se sa aktuelnim šampionom države sastati u petak od 18.30 u hali Pionir.
"Meč protiv Partizana biće veliko iskustvo za mlade igrače mog tima. Nećemo se predavati, i pored toga što su „crno – beli“ favoriti. Za mene je ipak bitniji naredni meč protiv Meridiane u našoj ligi“, rekao je Gurović.
Takmičenje u Prvoj ligi Srbije ulazi u završnu fazu, a FMP se nalazi na prvom mestu sa skorom od 13 pobeda i pet poraza. I pored toga Gurović smatra da će naredna kola odlučiti o timovima koji će se plasirati u Superligu "I dalje je rano pričati o tome. Do kraja šampionata ostalo je osam kola, a u naredna dva do tri kola će se iskristalisati koje četiri ekipe će se plasirati u Superligu. Za FMP bi to bio veliki uspeh, da odmerimo snage protiv četiri ekipe koje se takmiče u Jadranskoj ligi", dodao je Gurović. Nekadašnji reprezentativac Jugoslavije osvrnuo se i na imenovanje Aleksandra Đorđevića na poziciju selektora, kao i na žreb za predstojeći Mundobasket koji se održava u Španiji. "Saglasio bih se sa ljudima koji smatraju da smo u najjačoj grupi. O evropskim reprezentacijama je izlišno i govoriti, tu je Brazil kao izuzetno jaka reprezentacija. Iran je poslednjih godina hit u Aziji, dok o reprezentaciji Egipta ne znam previše. U svakom slučaju, dajem punu podršku Saletu Đorđeviću i nadam se da će mu se svi igrači na koje računa odazvati", zaključio je Gurović u izjavi portalu Košarka24.com. Gurović je trenersku karijeru startovao kao pomoćni trener u Crvenoj zvezdi Telekom, a od početka sezone predvodi FMP, koji je nakon 18 odigranih kola u KLS prvoplasirani sa 13 pobeda i pet poraza.
