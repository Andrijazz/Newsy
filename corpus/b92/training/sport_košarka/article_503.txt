> Izvor: B92
> Datum: subota 1.02.2014.  
> Rubrika: sport_košarka
> Naslov: ABA: Na terenu Mega i Radnički
> Članak:

Košarkaši Mega Vizure igraju sa MZT-om od 17 časova u Skoplju meč 19. kola ABA lige, a dva sata kasnije Radnički dočekuje Solnok.
Lider na tabeli, Crvena zvezda Telekom, u nedelju od 19 sati dočekuje Budućnost, dok Partizan NIS u utorak gostuje Ciboni u Zagrebu.
Mega Vizura je do sada upisala sedam pobeda, dok MZT ima trijumf više. Prvi meč dve ekipe u Smederevu završen je pobedom domaćih 101:82.
Trener Dejan Milojević ističe da je MZT dobra ekipa koja igra sve bolje. "MZT je odlična ekipa, koja je vrlo popravila svoju formu. Igraju sve bolje i bolje, u prošlom kolu su pobedili Partizan. Međutim, mi ni u jednu utakmicu ne ulazimo sa tim da gubimo. Potrudićemo se da ponovimo partiju iz Smedereva i ostvarimo pobedu", rekao je Milojević. Radnički posle 18 kola ima sedam pobeda i na 11. je mestu, dok je Solnok pretposlednji sa pet. Kragujevčani u ovaj susret ulaze posle pobede nad Strazburom u Evrokupu, a Miloš Dimić smatra da je igra iz tog meča recept za trijumf nad Mađarima. "Za novi uspeh treba preslikati igru protiv Francuza. Jaka odbrana i kolektivna igra - to je to. Naši vodeći igrači su Marinović i Lešić. Njihov kvalitet je u tome što svako na svoj način maksimalnim angažovanjem uvek pokrenu još nekog saigrača. Svakom našem rivalu je mnogo teže da igra pred punim Jezerom. To je poseban izvor energije za sve u klubu, računamo da će tribine biti još punije, a verujemo da smo to i zaslužili uzdizanjem forme iz kola u kolo na dva fronta", rekao je Dimić. ABA liga, 19. kolo: Subota:MZT - Mega Vizura (17h) Radnički - Solnok (19h) Široki - Cedevita (19h) Zadar - Krka (19h) Nedelja:Olimpija - Igokea (17h) Crvena zvezda - Budućnost (19h) Utorak: Cibona - Partizan (19h)
