> Izvor: B92
> Datum: petak 7.02.2014.  
> Rubrika: sport_košarka
> Naslov: ABA: F4 pomeren zbog Uskrsa
> Članak:

Fajnal-for ABA Lige za sezonu 2013/14 održaće se od 25. do 27. aprila, objavljeno je na sajtu regionalnog takmičenja.
Prvobitno je rečeno da će se igrati od 18. do 20. aprila, ali su čelnici Jadranske lige rešili da pomere završni turnir zbog Uskrsa.
"Prilikom određivanja prvobitnog datuma (18- 20. aprila) nije vođeno računa o verskom kalendaru, zbog čega je došlo do poklapanja sa Uskrsom. Iz tog razloga završni turnir Jadranske lige je pomeren sedam dana kasnije", navodi se u saopštenju Jadranske lige.
Pravo da organizuje završni turnir dobiće prvoplasirana ekipa iz regularnog dela takmičenja, a raspored utakmica na fajnal-foru zavisiće od redosleda ekipa na tabeli. U slučaju da se dve ekipe iz istog grada kvalifikuju za fajnal-for i sretnu se u polufinalu, prva polufinalna utakmica će se održati 25. aprila (prvoplasirana protiv četvrtoplasirane ekipe nakon regularnog dela sezone), a druga 26. aprila (drugoplasirana protiv trećeplasirane ekipe nakon regularnog dela sezone). U slučaju da se dve ekipe iz istog grada kvalifikuju za fajnal-for i ne sretnu se u polufinalu ili u slučaju da na završnom turniru nema ekipa iz istog grada, obe polufinalne utakmice će se održati 25. aprila. Finale će se u svakom slučaju održati 27. aprila.
