> Izvor: B92
> Datum: petak 21.02.2014.  
> Rubrika: sport_košarka
> Naslov: Čović: Veštački se stvara pritisak
> Članak:

Prvi čovek Crvene zvezde Telekom Nebojša Čović kaže da se u javnosti stvara lažna slika da crveno-beli imaju mnogo novca i veoma skup tim.
"Nad Zvezdom postoji stalan pritisak koji se veštački kreira sa nekiliko strana. Konstantno se provlači priča da imamo mnogo novca. To jednostavno nije tačno. Možda se takva slika stvara zato što ćutimo i radimo, ne kukamo, već se borimo. A poslujemo transparentno, preko računa kluba i izmirujemo sve svoje obaveze, što lako može da se proveri“.
"Činjenica je da je teško, a dokaz da nemamo toliko novca koliko bi mnogi želeli lažno da predstave jeste i što još nismo angažovali zamenu za Šilba. Takođe, stvaraju se zamke poput onih da imamo veoma skup tim i da je senzacija ako svakog ne pobedimo sa 20 razlike. Sve to se radi na perfidan način od strane pojedinaca koji ne misle dobro Crvenoj zvezdi. Primetno je i da se pred derbi ponovo stvaraju tenzije, ali na provokacije takve vrste nećemo reagovati", rekao je Čović za zvanični sajt kluba i dodao: "Ti koji ne žele dobro Crvenoj zvezdi podeljeni su u dve grupe. Jednu grupe čine oni sa kojma smo polemisali prošle sezone. Rešili smo da to više ne radimo. Pametnom dosta. Drugu grupu čine oni koji se deklarišu kao Zvezdaši, koji su nekad radili u klubu i direktno ili indirektno doveli do stanja u kome se Zvezda nalazila u leto 2011. godine. Oni su sad dušebrižnici i savršeni za širenje raznoraznih ideja, kako bi to u Zvezdi trebalo, moglo i moralo da bude bolje. Pitam ih, gde su bili do sada, a rezultate njihovog angažovanja u Crvenoj zvezdi znamo. Znate, sve te takve priče mogu da pokvare odnose i utiču na podizanje tenzije, a to nam uopšte nije potrebno. Beskompromisno i svakodnevno se omaložava rad ljudi koji su stabilizovali Crvenu zvezdu koja je, ponoviću to po ko zna koji put, bila pred gašenjem. Razlozi za to su raznorazni počevši od onih zasnovanih na patološkoj mržnji prema Crvenoj zvezdi, pa sve do onih zasnovanih na ličnoj netrpeljivosti jer je u Srbiji na žalost i dalje neoprostiv greh biti uspešan". Čović je potom dao dodatno pojašnjenje: "Sve ovo se radi kako bi se dezavuisala zvezdaška javnost koja je razumljivo nestrpljiva u pogledu osvajanja trofeja pogotovo ako se zna kakvu nepravdu je doživela u prošlosti. Ovo jasno kažemo kako bi svi Zvezdaši razumeli o čemu se radi i na koje se sve načine pokušava da se unese tenzija u klub, među igrače, trenere i upravu. Elementarni metod je zasnovan na ideologiji: . Zato skrećemo pažnju da mi znamo da to prepoznamo, ali nećemo trošiti energiju na to, već na stvaranje homogenosti svih zvezdaša jer samo zajedno možemo do željenog cilja. Kada već govorim o homogenosti, moram da odam veliko priznanje svim članovima uprave i zaposlenima koji ulažu maksimum energije i truda da bi klub bio što bolje organizovan, a zahvalnost dugujem i prijateljima kluba i sponzorima koji su nam velika podrška".
Čović se osvrnuo i na neretko  trenera Dejana Radonjića. "Stalno postoje neke sumnje u trenera Dejana Radonjića. Te priče koje se poturaju su vrlo nekorektne jer trener uživa puno poverenje uprave kluba. To govorim zbog toga što Beograd jeste veliki grad, ali je u stvari mali, pa se lako sazna i ko se zaklinjao da će Radonjića oterati iz Zvezde. Takve ambicije kod pojedinaca postoje verovatno zbog toga što je Radonjić toliko posvećen svom poslu. Mnogo radi, a svoj posao radi dobro, pa im valjda zbog toga toliko smeta. On spada u grupu trenera na koje ne možete da utičete po mesijanskom principu kao što se to događalo sa nekim Zvezdinim trenerima u prošlosti". Predsednik crveno-belih ističe da će se računi svoditi na kraju sezone i poziva navijače da budu uz klub. "Izgubili smo dve utakmice, neće biti smak sveta ako izgubimo još neku. Ne postoji igrač koji stalno igra dobro, ni tim koji stalno pobeđuje. Račune ćemo svoditi na kraju sezone. Ono što nam je neophodno jeste mir i poverenje u ljude koji vode klub i koji rade u njemu, jer Zvezda još nije 100 odsto stala na svoje noge. Zato pozivam sve Zvezdaše da nam pruže iskrenu podršku kako bismo istrajali na zajedničkom putu ka zacrtanim ciljevima".
Čović kaže da je zadovoljan dosadašnjim rezultatima. "Zvezda je dobro organizovan klub, dobro radimo, ostvarujemo dobre rezultate i borimo se koliko možemo. Ponovo smo uspeli da osvojimo trofej. Zvezda je odbranila pehar u nacionalnom Kupu što joj nikada pre toga u istoriji nije pošlo za rukom. Nesrećno smo eliminisani iz Evrolige kao jedina ekipa koja sa čak četiri pobede u jednoj od najjačih grupa nije prošla u Top 16 fazu. Međutim, plasirali smo se u osminu finala Evrokupa koji je ove sezone mnogo kvalitetnije takmičenje zbog činjenice da u drugoj fazi igraju i ekipe iz Evrolige", kaže Čović i dodaje da poslednja dva poraza nisu pokvarila utisak: "Sigurno je da nas svaki poraz boli, ali ako je mogao da se bira trenutak i ako su mogle da se biraju utakmice, onda je ovo bio najbolji momenat. Porazi od Cedevite i Nižneg Novgoroda nisu uticali na plasman, a možda su i došli u pravom trenutku kako bi se ekipa otreznila pred važne mečeve koji nam predstoje. Niko ne voli da gubi, ali oba poraza su usledila u veoma dramatičnim završnicima, bukvalno na jednu loptu i nijedna ekipa nas nije nadigrala".
