> Izvor: B92
> Datum: petak 24.01.2014.  
> Rubrika: sport_košarka
> Naslov: Ćapin: Kroz mečeve do forme
> Članak:

Košarkaši Budućnosti u duelu sa Širokim u okviru 18. kola ABA lige biće dosta pojačani, pošto se u tim vraća Aleksandar Ćapin.
Ćapin je odsustvovao mesec i po dana sa terena zbog povrede leđa, ali se oporavio i vraća se u tim.
"Moje zdravstveno stanje se dosta popravilo, počeo sam da treniram sa ekipom, ali još nije takvo da bih mogao da budem zadovoljan. Realno sam na 50 odsto fizičke spreme, bar kada je reč o brzini i pokretljivosti. Već protiv Širokog bi trebalo da budem u timu, pa se nadam da ću, iz utakmice u utakmicu, da podižem formu do prepoznatljivog nivoa", rekao je plejmejker Podgoričana. Iako se vraća na teren, Ćapin ističe da će mu biti potrebno još neko vreme da dođe do prave forme. "Oporavak je trajao punih mesec i po dana, i trajaće sasvim sigurno još toliko, bar dok ne budem sasvim spreman. Ali, sada ću biti bar koji minutu prisutan na terenu i pokušaću da se kroz igru vraćam u pravi kolosek. Pokušaću da pomognem saigračima i klubu koliko mi to trenutno stanje dozvoli", rekao je Ćapin, "Hvala klubu i navijačima na strpljenju, naravno da ću se truditi da im uzvratim na pravi način dobrim igrama i pobedama tima". Košarkaši Budućnosti i Širokog sastaju se u subotu od 21 čas u "Morači".
