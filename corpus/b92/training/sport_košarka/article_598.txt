> Izvor: B92
> Datum: petak 7.02.2014.  
> Rubrika: sport_košarka
> Naslov: Tadija: Favorit? Mač sa dve oštrice
> Članak:

Krilni centar Crvene zvezde Tadija Dragićević kaže da njegov tim mora da bude oprezan i da ne sme da se ušuška u ulozi favorita na Kupu Radivoja Koraća.
"Po mom mišljenju, to je uvek mač sa dve oštrice. Sve ’mi smo favoriti’, ali treba da se odigraju utakmice. Idemo korak po korak, sada nam sledi Radnički i moraćemo da pokažemo mnogo bolju igru nego u Kragujevcu (pobeda u ABA ligi 78:73) i da kontrolišemo igru kako ne bismo ovde dozvolili iznenađenje“, rekao je Dragićević.
Zvezda je u četvrtfinalu rutinski savladala Borac 81:62. "Igrali smo dobro od početka i nismo im dozvolili da igraju svoju igru. Držali smo prednost od starta, sve igrače smo iskoristili maksimalno. Imaćemo dan pauze da se bolje spremimo, a drago mi je što su navijači došli da nas podrže", kaže Dragićević. I kapiten crveno-belih Marko Simonović ističe da u Kupu nema pravog favorita, a očekuje i dobar meč sa Radničkim. "S obzirom da je naš prethodni meč u Kragujevcu bio veoma neizvestan, moramo dobro da se pripremimo za polufinale. Najbitnije je da se oporavimo i da odigramo maksimalno. Kup je specifično takmičenje, tri utakmice u tri dana, i zato mislim da nema favorita. Nismo to ni mi ni Partizan, niti bilo ko drugi". Polufinalni meč između Zvezde i Radničkog na programu je u subotu od 17 sati.
