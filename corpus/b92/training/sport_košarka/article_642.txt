> Izvor: B92
> Datum: utorak 11.02.2014.  
> Rubrika: sport_košarka
> Naslov: Savović: Zvezda igra fenomenalno
> Članak:

Predsednik Bilbaa Predrag Savović rekao je za B92 da smatra da će njegov klub i Crvena zvezda odigrati odličan meč i da veruje u trijumf svog kluba.
‘Crveno-beli’ u sredu od 20.30 gostuju Bilbau u okviru petog kola druge faze Evrokupa, uz direktan prenos na televiziji B92.
Izabranici Dejana Radonjića taj meč dočekuju kao vodeći na tabeli sa tri pobede i jednim porazom, dok Bilbao ima polovičan učinak. Zvezda bi pobedom u tom duelu došla na korak od plasmana u nokaut fazu, dok bi Bilbao porazom bio otpisan.
"Igramo protiv jedne ekipe koja je poznata u Evropi, posebno posle rezultata ove sezone u Evroligi i Evrokupu do sada. Dolaze nam posle finala Kupa Radivoja Koraća koje su dobili, a mi znamo da je ovo praktično finale pre finala u našoj grupi. Ekipa koja izgubi ima teške šanse da se plasira u naredni krug, a u našem slučaju one će biti skoro nikakve. Biće veoma tvrda utakmica, biće nervoze, ali siguran sam da uz pomoć naše publike moći da pariramo Zvezdi, koja igra zaista fenomenalno", rekao je Savović za B92. U prvom duelu, odigranom pre pet nedelja u Beogradu, Zvezda je slavila ubedljivo, sa 105:87. "Ekipa nije odradila najbolji posao u Beogradu, sigurno je da će pokušati da se pokažu u mnogo boljem svetlu nego pre nekoliko nedelja. Siguran sam da ćemo videti najbolje izdanje Bilbaa", naglasio je Savović, "Naša računica je jednostavna, moramo da pobedimo u preostale dve utakmice. Sve osim toga je van naše kontrole, sada se fokusiramo samo na Zvezdu, a potom ćemo videti šta ćemo dalje".
Bilbao Zvezdu dočekuje odmoran, zato što nije igrao završnicu Kupa kralja, za razliku od  koji su odigrali tri meča u četiri dana i osvojili Kup Radivoja Koraća. "Neko bi mogao da kaže da je ekipa odmornija, ali s druge strane, nije igrala završnicu Kupa kralja, tako da je imala pauzu od deset dana. Sve može da ode na jednu ili na drugu stranu, sve će se to videti u sredu uveče, videćemo koja ekipa je spremnija, sigurno je da će Dejo Radonjić pripremiti Zvezdu na najbolji mogući način, kao što su igrali do sada. Međutim, znam da ćemo mi odgovoriti veoma dobro i jako i biće festival košarke, interesantna utakmica. Verujem da će ljudi, kako u Španiji, tako i Srbiji, uživati u duelu dve evropske ekipe", istakao je Savović. Pre nekoliko nedelja bilo je mnogo priče o teškoj finansijskoj situaciji u kojoj se nalazi Bilbao, neki igrači su najavili odlazak, ali je po rečima Savovića klub na putu da se stabilizuje. "Ekipa je prošla kroz svoj najteži ekonomski period u poslednjih 13 godina. Pojedini sponzori nisu ispunili svoje obaveze, klub prolazi kroz težak period, ali malo po malo nalazimo način da sve to rešimo i pravimo krupne korake ka tome da iz ove situacije izađemo što pre. Situacija je još komplikovana, nije sve jasno i čisto, ali se nadamo da će za desetak-15 dana imati mnogo jasniju sliku. Postoje investitori koji su zainteresovani, radimo sve što možemo da nastavimo istoriju stabilnog i pouzdanog kluba, verujem da ćemo to postići", rekao je predsednik Bilbaa. Za kraj, Savović je za B92 otkrio kakvi su ciljevi njegovog kluba do kraja sezone. "Naš cilj je da, s obzirom da se nismo kvalifikovali u Kup kralja, da uđemo u četvrtfinale, da obezbedimo mesto u Evropi sledeće godine. Posle toga videćemo, u Španiji je uvek atraktivan i nepredvidiv, uz Kup kralja je to najbolji deo sezone. Od sledeće utakmice, koju igramo sa Fuenlabradom, pokušaćemo da ostvarimo što bolje rezultate da bismo što bolje plasirani dočekali plej-of", naglasio je Savović. Kapiten Crvene zvezde Marko Simonović rekao je da 'crveno-beli' moraju da odigraju dobro u odbrani da bi imali šansu za dobar rezultat. Simonović i saigrači su, inače, imali problem u putu do Bilbaa, pošto su zbog oluje morali da slete u Madrid i potom autobusom nastave do krajnjeg odredišta.
