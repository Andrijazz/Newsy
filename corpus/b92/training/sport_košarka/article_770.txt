> Izvor: B92
> Datum: četvrtak 20.02.2014.  
> Rubrika: sport_košarka
> Naslov: Klipa: Želimo da budemo prvi
> Članak:

Trener juniora košarkaša Crvene zvezde Slobodan Klipa rekao je da su očekivanja ekipe velike na predstojećem kvalifikacionom turniru Evrolige.
"Jasno je da su ambicije juniorskog tima, kao i čitavog kluba, da osvaja trofeje, odnosno da bude prvi. Nije skromno, a ni preambicizono, ali mislim da smo favoriti. Igramo dobro u Jedinstvenoj ligi Srbije, imamo tim koji je konkuretan u čitavoj Evropi, a ne samo na ovom turniru“.
"Ako damo sve od sebe, ako ne potcenimo bilo koga mislim da možemo da ostvarimo željeni rezultat", rekao je Klipa za sajt kluba. Juniori Zvezde će se takmičiti u Grupi A, a za protivnike će imati francuski INSEP, Zemun i Budućnost, a s druge strane u Grupi B igraće Partizan, Mega Vizura, Cedevita i košarkaška akademija Kanaris iz španske Gran Kanarije. "Ne mislim da ćemo igrati protiv loših timova, naprotiv... INSEP je jedna od najboljih ekipa u Evropi, tako je već godinama unazad. Kanarija dolazi sa osam stranaca, što je zanimljivo jer je u Srbiji zabranjeno igranje stranaca u juniorskim timovima. Cedevita je uzela primat u Hrvatskoj u radu sa mladjim kategorijama i Budućnost koja je faktički reprezentacija Crne Gore. Turnir nikako neće biti lagan, čeka nas težak posao", kazao je trener juniora. Dve prvoplasirane ekipe iz svake grupe igraće u polufinalu, a kao i prethodnih sezona pobednik ovog turnira obezbediće plasman na završni fajnal-ejt turnir Evrolige koji se u vreme seniorske završnice takmičenja održava u Milanu. Kapiten juniorskog tima Zvezde Stefan Lazarević kazao je da se nada da će crveno-beli pružiti najbolju igru na turniru i izboriti plasman na završnicu u Milanu. "Na nama je da se pokažemo u što je moguće boljem svetlu i da se maksimalno borimo. Nadam se da će to biti dovoljno da odbranimo trofej. Sada je prilika da pokažemo naš veliki rad tokom čitave godine, sav trud koji ulažemo i da dobrim igrama dozovemo dosta publike", rekao je Lazarević. Direktor Zvezde Davor Ristović kazao je da je obezbeđen prenos utakmica preko interneta sa kvalifikacionog turnira i dodao da će na mečevima biti prisutan veliki broj skauta. Evroligin kvalifikacioni turnir za juniore, kome će Beograd i Crvena zvezda sedmi put za redom biti domaćin, održaće se od 21. do 23. februara u dvoranama Basket lend i Basket siti na Čukaričkoj Padini. Crveno-beli brane trofej koji su osvajali poseldnje tri godine, a takođe su i lideri u Jedinstvenoj ligi Srbije sa učinkom od 13 pobeda iz isto toliko utakmica.
