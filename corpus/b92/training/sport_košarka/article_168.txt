> Izvor: B92
> Datum: nedelja 12.01.2014.  
> Rubrika: sport_košarka
> Naslov: DV: Hvala publici na vernosti
> Članak:

Trener Partizana NIS Duško Vujošević rekao je posle lagane pobede nad Krkom da uvek može bolje i zahvalio se publici na vernosti.
Oko 5.500 navijača bodrilo je crno-bele do 12. pobede u ABA ligi, Krka je poražena sa 80:67 u Pioniru.
"Uvek može bolje, trudićemo se da podižemo nivo. Hvala publici koja godinama pokazuje veliku vernost i ljubav. Krka možda nije tim koji je magnet za publiku, ali je dobra ekipa, koja igra odlično taktički", rekao je Vujošević.
Igrač meča bio je Amerikanac Tarenz Kinzi koji je 15 od ukupno 17 poena postigao u prvom poluvremenu kada je imao tek dva promašaja od devet šuteva iz igre. "Kinsi je odigrao dobro utakmicu. Imam neke zamerke, kao što je 11 promašenih penala, određeni prazni minuti, višak driblinga, ali sam sve u svemu zadovoljan" rekao je Vujošević. Trener crno-belih je ponovo naglasio da timu nedostaju dva veoma važna igrača, Leo Vesterman i Davis Bertans. "Moramo biti svesni da igramo bez Vestermana, Bertans tek treba da se vrati i da smo u seriji teških utakmica, dve nedeljno. Oseća se određena količina iscpljenost kod igrača, ali ogroman dobitak za ove igrače, publiku, Beograd i Srbiju je 14 utakmica ubedljivo najvećeg nivoa", istakao je ponovo Vujošević važnost igranja u Top 16 fazi Evrolige. Trener Krke Aleksandar Džikić je istakao da je duel sa Partizanom za njegov tim bio test da vidi gde su u odnosu na eklipu iz Top 16 Evrolige. "Moramo da se naviknemo na čvrstinu i intenzitet igre Partizana u odbrani. Pojedini naši igrači su došli sa idejom da se nadmeću sa Partizanovim, a Krka funkcioniše dobro sama kada njih petorica na parketu igraju kao jedan i sprovode ideju ma kakva ona bila. Protiv Partizana je bilo neuobičajneih pokušaja herojizma, a heroji ne traju baš dugo. Voleo bih da smo produžili neke delove dobre igre. Zadovoljan sam prvom poluvremenom, a u trećem su oni dodali gas", rekao je bivši pomoćnik Vujoševića.
