> Izvor: B92
> Datum: ponedeljak 6.01.2014.  
> Rubrika: sport_košarka
> Naslov: Klipersi žele Turkoglua?
> Članak:

Jedan od najboljih evropskih košarkaša u NBA ligi Hido Turkoglu na pragu je povratka u najjaču ligu na svetu pošto su za njega zainteresovani Klipersi.
Turčin je i dalje slobodan agent, prošlu sezonu je završio u dresu Orlando Medžika koji nije bio zainteresovan za obnovu saradnje.
Kako navode američki mediji, Klipersi traže igrača koji bi popunio mesto u rosteru upražnjeno nakon povrede Krisa Pola, a Turkoglu je prvi na listi, kao košarkaš koji može da pokrije više pozicija.
Svojevremeno nazivan "trećim Srbinom" Sakramento Kingsa, Turkoglu je karijeru startovao u Efes Pilsenu, iz koga je 2000. stigao u društvo Peđe Stojakovića i Vlada Divca. U glavnom gradu Kalifornije proveo je tri godine, potom je sezonu odigrao u San Antoniju, da bi 2004. prvi put stigao u Orlando. Kratke odiseje u Torontu i Finiksu završene su povratkom u redove Medžika 2010. godine. Američki mediji takođe navode da su za Turkoglua zainteresovani i Los Anđeles Lejkersi, kao i Majami Hit, ali su Klipersi izgleda najbliži njegovo potpisu, pošto je već odradio nekoliko treninga sa timom Doka Riversa. U dosadašnjoj karijeri prosečno je beležio skoro 12 poena po meču uz preko tri asistencije i četiri skoka.
