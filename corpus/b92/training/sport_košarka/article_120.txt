> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Partizan izgubio dobijeno u Minhenu
> Članak:

Košarkaši Partizana poraženi su u Minhenu od Bajerna sa 71:65, u 2. kolu Top16 faze Evrolige.
Crno-beli su imali +14 u 26. minutu (52:38), imali su potpuno razbijenog rivala, ali su u 2. poluvremenu ubacili samo 23 poena i poraženi su.
Ekipa Svetislava Pešića odigrala je poslednjih 15 minuta veoma agresivno, već do kraja treće deonice se vratila u meč, a u samom finišu imala je više svežine.
Srpski i regionalni šampion imao je praktično samo dva raspoložena igrača na ovom meču i na kraju je to i odlučilo. Sjajan je bio Bogdan Bogdanović sa 24 poena (9-22), 5 asistencija i 3 skoka, a pratio ga je jedino Tarens Kinzi sa 20 poena i 8 skokova. Žofri Lovernj je imao 11 poena i 6 skokova, a ostali su bili jednocifreni. Na drugoj strani, Džon Brajant imao je 16 poena i 12 skokova, 15 poena ubacio je Tompson, a 12 Dilejni. Bajern je imao osam skokova više (47-39), četiri asistencije više (16-12) i tri izgubljene lopte manje (10-13). Partizan sada ima dva poraza na startu Top16 faze Evrolige, a Bajern dve pobede. U narednom kolu crno-beli dočekuju CSKA u Areni. Tok utakmice: Iako je Malkolm Dilejni najbolji pojedinac Bajerna, Bavarci su najjači pod košem, što su i pokazali na startu. Prvih šest poena domaćin je ubacio pod košem, a nakon trojke Štajgera u 3. minutu je bilo 9:3. Partizan je od starta imao odličnu podršku navijača na tribinama, pa je uzvratio serijom poena. Milutinov i Lovernj pogodili sui z igre, Milosavljević je ubacio dva bacanja i crno-beli su izjednačili - 9:9. Bajern je ušao u loš ritam u drugom delu prve deonice, pa je Partizan nakon nakon poena Kinzija u 8. minutu došao do prvog vođstva - 16:14. U samom finišu Partizan je zadržao vođstvo, a trojkom Bogdanovića je nakon prvih deset minuta vodio sa 20:17. Crno-beli su zonom 1-3-1 potpuno zbunili Bajern koji nije imao nikakvu ideju šta sa loptom u napadu. Na drugoj strani crno-beli su dobro počeli drugu deonicu, Gagić je pogodio daleku dvojku, Kinjzi se dobro snašao pod košem za +7 (24:17). Bajern je već u prvih 12 minuta šutnuo isto toliko trojki i pogodio samo jednu, a Partizan je na drugoj strani uz odlične role Bogdanovića, Lovernja i Kinzija čuvao vođstvo. U finišu prvog dela razgoropadio se Bogdan Bogdanović koji prosto nije kogao da promaši i Partizan je na veliki odmor otišao sa + 42:34. Partizan je i drugo poluvreme počeo u istom ritmu, Kinzi je pogodio dva šuta sa distance i doneo svojoj ekipi prvo dvocifreno vođstvo - 46:34. Sa druge strane, Bavarci su delovali potpuno pogubljeno i nisu imali nikakvu ideju kako do koša. Prvih devet poena u nastavku za PArtizan postigao je Kinzi, a prednost srpskog šampiona nastavila je da raste. U 26. minutu bilo ej i najvećih +14 (52:38), a od tog trenutka domaćin je počeo da se vraća. U finišu treće deonice Bavarci su postigli nekoliko vezanih trojki, Partizan je izgubio dah, pa je pred poslednjih deset minuta imao 'samo' +4 - 56:52. Veoma važan bio je početak poslednje četvrtine za obe ekipe nakon što je Bajern uspeo da se vrati u meč. Kinzi i Bogdanović nisu imali više snage, a Milosavljević nije bio raspoložen, pa je Bajern uspeo u potpunosti da se vrati. Dilejni je preuzeo odgovornost u domaćem sastavu, pa su Bavarci u 34. minutu poveli - 61:59. Usledila je tehnička Svetislavu Pešiću, ali Partizan to nije na najbolji način iskoristio. Bilo je već tada jasno da će meč ući u nezvesnu završnicu i tako je i bilo. Bajern je igrao sve sigurnije, pa je nakon trojke Štajgera četiri i po minuta pre kraja došao do +4 (64:60). U finišu utakmice Bogdanović je praktično sam igrao u napadu crno-belih, pa i ne čudi što je Bajern na kraju slavio. Odlučila je trojka Šafarcika 45 sekundi pre kraja utakmice za +6 (71:65) i nakon toga nije bilo povratka za crno-bele.
