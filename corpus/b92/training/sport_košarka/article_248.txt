> Izvor: B92
> Datum: subota 18.01.2014.  
> Rubrika: sport_košarka
> Naslov: Durent: Ne razmišljam o MVP tituli
> Članak:

Jedan od najboljih košarkaša današnjice Kevin Durent istakao je da je mnogo rano govoriti o eventualnoj njegovoj kandidaturi za MVP u NBA ligi.
Krilni košarkaš Oklahome u ovoj sezoni postiže prosečno preko 30 poena po utakmici, uz skoro osam skokova i pet asistencija.
"Sezona je tek počela, pokušavam da ne razmišljam o tome. Naravno da svaki košarkaš želi da u jednom trenutku bude MVP, ali sada ne želim da pričam o tome, fokusiran sam na tim i ne mislim o ličnim nagradama“, naveo je Durent.
On je protekle noći Golden Stejt Voriorsima ubacio 54 poena uz odličan procenat šuta iz igre (19-28). Prema nedavno ustanovljenom parametru za vrednovanje igara košarkaša, Durent je prvi u čitavoj NBA ligi, sa PIE indeksom od 20,8%, iza njega se nalaze Lebron Džejms (19,9%), Pol Džordž (16.9%), Lamarkus Oldridž (16%) i Stef Kari (14,6%). Tanderi su treći tim Zapadne konferencije sa skorom 30-10, a ispred su samo San Antonio Sparsi (31-9) i Portland Trejlblejzersi (30-9).
