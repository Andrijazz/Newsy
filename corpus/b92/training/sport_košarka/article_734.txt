> Izvor: B92
> Datum: utorak 18.02.2014.  
> Rubrika: sport_košarka
> Naslov: Milojević: Prava reakcija na Kup
> Članak:

Trener Mega Vizure Dejan Milojević izjavio je da je zaustavljanje Džerela Blesingejma bilo ključno u pobedi nad Cibonom 102:74 u 20. kolu ABA lige.
"U usponu smo forme, presrećan sam. Prvo poluvreme smo igrali loše u odbrani i to je razlog što se već tada nismo odlepili. Međutim, defanziva je u nastavku bila sjajna. Primili smo samo 24 poena, a postigli 51. Ključ pobede je bilo zaustavljanje Blesingejma. Publika je uživala, hvala joj na podršci“, rekao je Milojević.
Mega sada ima skor 8-12, dok je Cibona ostala na 13 pobeda. "Nije bilo nimalo lako doći do pobede, iako bi se to moglo zaključiti na osnovu rezultata. Cibona je odlična ekipa, od Nove godine nije izgubila nijedan meč. Ekipa je reagovala kako treba posle Kupa Srbije. Svaki meč idemo na pobedu, želimo da forsiramo brzu košarku, sa mnogo koševa", dodao je trener Mege. Trener Cibone Slaven Rimac bio je nezadovoljan i rekao je da njegov tim ovakvom igrom ne može da dođe do fajnal-fora. "Naišli smo na jako raspoloženu ekipu. Znali smo da će posle dobrog rezultata u Kupu Srbije, Mega Vizura biti veoma raspoložena i da će imati veliko samopouzdanje. Prikazala je sjajnu košarku, dok se mi nismo snašli. Primili smo previše zicera i uradili mnogo nedopustivih stvari. Rezultat je realan pokazatelj onoga što se dešavalo na terenu. Bili smo previše nervozni. Mislim da smo malo poleteli i sada nismo bili na željenom nivou. Ovakvom igrom ne možemo da završnog turnira. Ipak, pokazali smo da sa svima možemo da igramo. Nismo pod pritiskom". U sledećem kolu Mega Vizura gostuje Širokom u Hercegovini, dok Cibona igra sa Krkom kod kuće.
