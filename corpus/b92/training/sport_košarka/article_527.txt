> Izvor: B92
> Datum: ponedeljak 3.02.2014.  
> Rubrika: sport_košarka
> Naslov: Vujošević: Bez prostora za propuste
> Članak:

Trener košarkaša Partizana Duško Vujošević rekao je da njegova ekipa više ne sme sebi da dozvoli nijedan propust u regionalnom takmičenju.
Partizan u utorak od 19h gostuje Ciboni u Zagrebu u poslenjem meču 19. kola regionalne ABA lige.
"Naprosto, više nemamo prostora za bilo kakve propuste. I svaka naredna utakmica je praktično kvalifikaciona kada je u pitanju učešće na završnom turniru četiri najbolje ekipe."
"Svi problemi koji nas pritiskaju, sa kojima su naši navijači i javnost dobro upoznati, trebalo bi da sublimiraju svu pozitivnu energiju samo u jednom pravcu i da na što kvalitetniji način odigramo utakmicu u Zagrebu", rekao je Vujošević za sajt kluba. U prethodnom kolu košarkaši Partizana su izgubili od ekipe MZT-a sa 73:66, a hrvatski tim je ubedljivo pobedio Cedevitu sa 85:67. "Cibona je jedan veoma turbulentan period, barem sa asprekta rezultata, uspela da u dosadašnjem delu takmičenja u Jadranskoj ligi premosti na najbolji mogući način. Pre izvesnog vremena klub su napustili veoma bitni igrači. Medjutim, ostali su igrači koji su spremni da se bore do kraja sa svim problemima kroz koje prolazi Cibona kao klub i oni kao tim. Oni su zaista pokazali da zajedništvo i jedan izuzetan nivo homogenosti, koji ovog trenutka pokazuju kao tim, može da nadomesti i neke njihove slabosti", istakao je Vujošević. Utakmica 19. kola Jadranske lige izmedju Cibone i Partizana igra se sutra od 19 sati u Zagrebu.
