> Izvor: B92
> Datum: sreda 5.02.2014.  
> Rubrika: sport_košarka
> Naslov: Radonjić: Pojačanje stiže do marta
> Članak:

Košarkaški klub Crvena zvezda angažovaće do 3. marta novog igrača, rekao je trener ’crveno-belih’ Dejan Radonjić.
„Pojačanje će sigurno stići do 3. marta, videćemo još tačno kada. Potrebno je da se nađe najbolje moguće rešenje, iako tržište u ovom trenutku nije baš idealno“, rekao je Radonjić.
Zvezda je nedavno raskinula ugovor sa Blejkom Šilbom, a pre toga se povredio Luka Mitrović.
"Lukin oporavak ide po planu, ušao je u nešto kompleksnije vežbe. Ne sme se žuriti, bićemo mirni i sačekaćemo da on bude dovoljno spreman, da ne rizikujemo", rekao je trener . Radonjić, ipak, nije mogao da navede kada će se krilni centar vratiti na teren, ali je istakao da to najverovatnije neće biti u narednih 20 dana. Zvezda je posle povrede Mitrovića angažovala Tadiju Dragićevića, dok je od odlaska Šilba u timu 16-godišnji Vojislav Stojanović.
