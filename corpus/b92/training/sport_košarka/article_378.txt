> Izvor: B92
> Datum: subota 25.01.2014.  
> Rubrika: sport_košarka
> Naslov: Mirza: Samopouzdanje je najvažnije
> Članak:

Dugo je čekao šansu, ali Mirza Teletović ove sezone igra sve više u Bruklin Netsima i sada je Dalasu ubacio 34 poena, njegov rekord u NBA.
"Samopouzdanje je veoma važno, sa njime je lakše pogađati šuteve, kretati se po terenu i raditi bilo šta“, kaže reprezentativac BiH, koji je u drugoj četvrtini dao čak 24 poena, „Mislim da je veoma važno da čovek bude strpljiv i da čeka svoj trenutak. Moraš da budeš spreman kada te pozovu, pošto u suprotnom ne možeš da uradiš ništa“.
Teletović je pogodio sedam trojki iz 11 pokušaja (12/18 iz igre), a ukupno je upisao 34 poena i 6 skokova. Mirza je zaslužio i pohvale trenera Džejsona Kida. "Njegova radna etika je fascinantna, ne pojavi se samo na utakmici kako bi šutirao, radi ekstremno naporno na svakoj utakmici. Veliko priznanje treba odati i saigračima, koji veruju u njega". Plejmejker Netsa Deron Vilijams kazao je da ova partija pokazuje kakav je u stvari Teletović igrač. "Definitivno je prošle sezone bio frustriran jer nije mnogo igrao. U Evropi je dugo bio jedan od najboljih igrača i logično je da mu je nedostatak minuta malo pogodio ego. Osećao je da može da doprinese ekipi, a nije dobijao šansu. Sada kada je dobija, maksimalno je koristi", smatra Vilijams. Netsi igraju sjajno u januaru, imaju skor 9-1, a Teletović ove sezone prosečno beleži 9,1 poena i 3,6 skokova.
