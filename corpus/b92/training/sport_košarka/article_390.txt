> Izvor: B92
> Datum: nedelja 26.01.2014.  
> Rubrika: sport_košarka
> Naslov: Alba savladala "srpski" Tibingen
> Članak:

U 18. kolu košarkaške Bundeslige Tibingen je izgubio od Albe (106:87), a u poraženom timu dobre partije pružili su Branislav Ratkovica i Aleksandar Nađfeji.
Ratkovica je meč završio sa 12 poena i tri asistencije, dok je Nađfeji bio efikasniji, sa 14 pogodaka uz pet skokova.
Ekipa trenera Igora Perovića zauzima poslednju poziciju na tabeli Bundeslige sa tri trijumfa i 15 poraza, dok je Alba Saše Obradovića upisala osmu uzastopnu pobedu. Najbolji igrač u berlinskom timu bio je Dejvid Logan sa 18 poena.
Ratkovica je trenutno četvrti asistent šampionata, sa 4.8 dodavanja po meču, a istovremeno, 28-godišnji košarkaš postiže i 7.8 poena po meču, uz 2.1 skokova. Takođe se pamti i njegova izvanredna partija protiv Hagena kada je meč završio sa 31 poenom i sedam asistencija. Srpski plejmejker je tokom karijere igrao za Beopetrol, Atlas i Mega Vizuru, za nemačke timove Oldenburg, Tibingen i Artland Dragons, kao i turske klubove Alijagu i Olin i ukrajinsku Politehniku. Naredni meč ekipa Tibingena igra protiv Ludvigsburga, na domaćem terenu.
