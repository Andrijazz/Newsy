> Izvor: B92
> Datum: sreda 8.01.2014.  
> Rubrika: sport_košarka
> Naslov: Nikolić: Dobra igra, loš rezultat
> Članak:

Trener košarkaša kragujevačkog Radničkog Miroslav Nikolić bio je zadovoljan igrom svojih izabranika u Ukrajini, uprkos porazu od ekipe domaćeg Himika.
Radnički je izgubio od Himika rezultatom 73:68 u prvom kolu N grupe druge faze Evrokupa.
"Naš tim je pod veoma velikim teretom. Igramo dva takmičenja, opet imamo duga putovanja i sve to utiče na igru. Ekipa nema mnogo igrača sa iskustvom u Evrokupu, ipak, pružili smo dobru partiju", rekao je Nikolić za klupski sajt.
On je naveo da su Kragujevcacni u pripremi posebno obraćali pažnju na odbranu. "U najvećem delu utakmice to je davalo rezultat, ali u poslednjim minutima igrali smo dekoncentrisano i tako izgubili na kraju. Igra je bila dobra, ali je rezultat loš", zaključio je Nikolić. Marko Brkić, koji je postigao 12 poena na večerašnjem meču, ocenio je da su se on i saigrači dobro držali i da su kontrolisali igru 35 minuta. "Medjutim, u poslednjih pet minuta izgubili smo koncentraciju. Dozvolili smo protivniku da postigne nekoliko lakih poena i to nas sprečilo da pobedimo", kazao je Brkić. Radnički u narednoj utakmici N grupe Evrokupa dočekuje 15. januara tim Albe iz Berlina.
