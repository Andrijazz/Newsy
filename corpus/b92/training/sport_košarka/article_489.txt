> Izvor: B92
> Datum: subota 1.02.2014.  
> Rubrika: sport_košarka
> Naslov: ABA: Poraz Mege u Skoplju
> Članak:

Košarkaši Mega Vizure poraženi su u gostima od MZT sa 80:72, u 19. kolu regionalne ABA lige.
Domaći tim tokom svih 40 minuta je imao prednost i na kraju je zasluženo stigao do devete pobede.
Ekipa Dejana Milojevića prišla je u poslednjem minutu na samo tri poena zaostatka (75:72), ali ipak nije uspela da napravi iznenađenje i savladal tim koji je prošle nedelje slavio u Pioniru protiv Partizana.
Ratko Varda imao je 23 poena (10-16), Dangubić i Micić dodali su po 13, a Radović 12 poena u gostujućem sastavu. Kod domaćina, najbolji je bio Šehović sa 20 poena, a po 10 su ubacili Sinovec, Stojanovski i Otašević. Aleksandar Cvetković je za 13 i po minuta imao samo jedan neuspešan šut. Ovo je srpskoj ekipi 12. poraz u sezoni, a u narednom kolu očekuje ih duel protiv Cibone u Smederevu.
