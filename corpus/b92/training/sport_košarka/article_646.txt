> Izvor: B92
> Datum: utorak 11.02.2014.  
> Rubrika: sport_košarka
> Naslov: Lešić: Verujem u istorijsku pobedu
> Članak:

Krilni centar Radničkog Sava Lešić veruje u pobedu svog tima nad Himikom u petom kolu Last 32 faze Evrokupa.
Ukrajinski tim ima skor 2-2, dok su Kragujevčani do sada upisali jedan trijumf. U prvom meču Himik je slavio sa 73:68.
"Himik je ekipa koja je dosta slična nama, igraju bez neke teške petice. Imali smo svoju šansu u prvoj utakmici, ali verujem da u sredu možemo da obezbedimo tu sledeću istorijsku pobedu za Radnički“.
"Igraju sa dosta tranzicije i pik-en-rola. Ako im to zaustavimo, rastu nam šanse da mi budemo pobednici. Zahvalio bih se navijačima na velikoj podršci koju uživamo, pogotovo za ovu u Beogradu. Pokazali su da su verni Radničkom. Pozivam ih da u sredu dođu u što većem broju da probamo da zajedno napravimo veliki uspeh za sve nas", dodao je Lešić. Ulaznice za utakmicu biće u prodaji u sredu od 13 časova na blagajnama hale Jezero, po ceni od 200 dinara. Meč počinje od 18 sati.
