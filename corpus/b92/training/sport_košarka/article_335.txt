> Izvor: B92
> Datum: četvrtak 23.01.2014.  
> Rubrika: sport_košarka
> Naslov: Sramota, Birčević pretio Kaliniću
> Članak:

Košarkaši kragujevačkog Radničkog Stefan Birčević i Nikola Kalinić imali su žestok verbalni sukob tokom tajm-auta na meču u Strazburu.
Dva veoma važna igrača srpskog tima su se posvađala, usled nesuglasica na terenu, ali je sve vrlo brzo preraslo u žestok verbalni obračun koji nije uspeo da smiri trener Miroslav Nikolić, a u kojem su jedan drugog psovali, te Birčević čak zapretio Kaliniću: "G**no jedno malo, prebiću te!".
Nakon meča koji je kragujevački klub izgubio 80:76, Radnički je saopštio da su sukobljeni saigrači "izgladili neprijatnosti", a onda su se jedan drugom, ali i javnosti, izvinili. "Adrenalin je učinio svoje, izgubio sam kontrolu i poneo se neprimereno i za kapitena, i uopšte za košarkaša koji predstavlja Kragujevac, ali i Srbiju. Žao mi je, "izgoreo" sam u prevelikoj želji za pobedom. Izvinjavam se saigraču koji je "ginuo" večeras Nikoli Kaliniću, potpuno ga razumem jer je jednako srčan. Upućujem posebno izvinjenje gledaocima koji su nas pratili, Kragujevčanima i svima ostalima koji su bili uz nas. Šta je bilo ne možemo da ispravimo, ali možemo da damo sve od sebe da se bodovima iz Ljubljane bar malo iskupimo", rekao je Birčević. Izvinjenje je uputio i njegov saigrač. "Želim samo da uputim javno izvinjenje saigračima, pre svega Stefanu Birčeviću, kao i stručnom štabu, ali i gledaocima koji su, nažalost, sve to gledali. Ovo ponašanje ne priliči sportistima i profesionalcima, ali svi znamo da se u žaru borbe. U trenutku se takve stvari dese, teško ih je sprečiti. Svejedno, to nije opravdanje, i još jednom se izvinjavam. Nadam se da će publika da nam oprosti i da nas podrži sledeće srede protiv Strazbura. Nismo otpisani, a znamo kako da ispravimo greške, uključujući i ponašanje, kao što dolikuje pravim sportistima", poručio je Kalinić. Iskreno izvinjenje ili ne, ova dva momka su se ponela veoma neprofesionalno, nevaspitano i primitivno, a sve još više dobija na značaju jer je Birčević kapiten tima, a Kalinić reprezentativac Srbije, i time bi trebalo da predstavljaju model ponašanja za saigrače, posebno mlađe, kao i za svoje navijače i generalno košarkašku publiku. Nema sumnje da će ovaj javni sukob saigrača samo produbiti krizu u kragujevačkom timu koji ima tri poraza u tri kola Last 32 faze EK, dok se muči i u ABA ligi sa tek sedam pobeda iz 17 utakmica.
