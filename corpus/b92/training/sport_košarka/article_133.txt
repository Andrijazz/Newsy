> Izvor: B92
> Datum: četvrtak 9.01.2014.  
> Rubrika: sport_košarka
> Naslov: Kraj serije Voriorsa, sjajni Sparsi
> Članak:

Odigrano je devet utakmica u NBA ligi, a San Antonio je u derbiju Teksasa savladao Dalas 112:90, uz 25 poena Tonija Parkera.
Finiks je pogotkom Džeralda Grina dobio Minesotu 104:103, a Peković je ubacio 17 poena za Vulvse.
Bruklin je pobedio Golden Stejt (ponovo bez Nedovića) 102:98 i prekinuo je niz Voriorsa od deset trijumfa, Hjuston je bio bolji od Lejkersa 113:99, dok su Klipersi savladaii Boston 111:105. Pobede su još upisali Toronto, Atlanta, Nju Orleans i Portland.
Džejms Harden je sa 38 poena (14-23 iz igre) vodio Hjuston do pobede nad Lejkersima, a Hauard je protiv bivšeg tima imao 20 poena (10-24 penali) i 13 skokova. Za tim iz Los Anđelesa 25 poena ubacio je Nik Jang, a Pau Gasol upisao je 21 poen i 12 skokova. Briljirao je i Lamarkus Oldridž sa 36 poena za Portland u pobedi nad Orlandom, ali meč je ipak obeležio tripl-dabl Nika Batuma - 14 poena, 10 skokova i 14 asistencija. Za Medžik je 22 poena postigao Aron Aflalo. Bivši igrač Crvene zvezde Pero Antić odigrao je sjajno u pobedi Atlante nad Indijanom, kojom su Hoksi prekinuli niz od tri poraza - upisao je 16 poena (6-10 iz igre) i 4 skoka. Kajl Korver dao je 17, a Skot i Tig po 15 poena. Sa druge strane, za Pejserse je Pol Džordž imao 28 poena i 12 skokova, dok je Deni Grendžer ubacio 14. Roj Hibert nije imao svoje veče, dao je samo 2 poena (1-8 iz igre), uz 4 skoka. Bivši igrač Partizana Jan Veseli imao je 12 poena (6-8 iz igre) i 7 skokova u pobedi Vašingtona nad Nju Orleansom, a Ariza je imao 21 poen i 10 skokova. Pelikanse je predvodio Erik Gordon sa 23 poena. Toni Parker zabeležio je 25 poena i 7 asistencija u pobedi San Antonija nad Dalasom, Tim Dankan imao je 16 poena i 13 skokova, dok je 17 poena ubacio Marko Belineli. Mevse je predvodio Monta Elis sa 21 poenom, Vins Karter dao je 14, a Dirk Novicki samo 8, uz šut iz igre 3-14. Džo Džonson je sa 27 poena vodio Netse do četvrte uzastopne pobede, ovoga puta nad Golden Stejtom, a pratili su ga Bleč sa 17 i Garnet i Livingston sa po 13 poena. Voriorsima nisu pomogli ni sjajni Stef Kari sa 34 poena (11-25 iz igre), kao ni Dejvid Li sa 20 poena. Finiks je preokretom dobio Minesotu, a odlučili su poeni Grina na četiri sekunde do kraja. On je meč završio sa 14 poena, a najbolji je bio Goran Dragić sa 26 poena, 6 skokova i 9 asistencija. Fraj je postigao 22 poena, a u timu Vulvsa istakli su se Kevin Martin sa 20 poena i Nikola Peković sa 17 poena (6-16 iz igre) i 12 skokova. Kevin Lav dao je 15 poena, ali uz šut iz igre 4-20. Klipersi su i bez Pola bili bolji od Bostona, uz 29 poena Grifina i 28 Kraforda, dok su Džordan Kraford i Bredli dali po 24 za Seltikse. NBA, rezultati: San Antonio - Dalas 112:90 Toronto - Detroit 112:91 Atlanta - Indijana 97:87 Bruklin - Golden Stejt 102:98 Nju Orleans - Vašington 96:102 Hjuston - LA Lejkers 113:99 Minesota - Finiks 103:104 Portland - Orlando 110:94 LA Klipers - Boston 111:105
