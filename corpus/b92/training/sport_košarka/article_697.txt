> Izvor: B92
> Datum: subota 15.02.2014.  
> Rubrika: sport_košarka
> Naslov: Borisov blista u mađarskom Šopronu
> Članak:

Dugogodišnji košarkaš Hemofarma, nedavno i Radničkog Miloš Borisov sezonu je startovao u Vojvodini, ali je 2014. godinu započeo u mađarskom Šopronu.
Prethodnog vikenda bio je MVP završnog turnira Kupa Mađarske, iako je u finalu njegov tim poražen od Solnoka (70:68), Borisov je briljirao sa 21 poenom i 12 skokova.
"Odigrali smo tri veoma teške utakmice, ali je bitno da smo pokazali da smo na istom nivou, odnosno da možemo u potpunosti da pariramo najboljim timovima kada dođe završnica prvenstva“, naveo je Borisov.
On ističe da je pozitivno iznenađen kvalitetom mađarske košarke. Prema njegovim rečima liga je nepravedno potcenjena, jer su ekipe sastavljene od vrlo dobrih igrača, pogotovo Amerikanaca. "Odlično sam se prilagodio, to uostalom i rezultati pokazuju. Veliku pomoć imam od Filipa Barovića, koji me je sjajno dočekao, a on je ovde kao domaći. Na dobrom smo putu da stignemo do plej-ofa. Želimo da zauzmemo što bolju poziciju pred početak najvažnijeg dela sezone, a ja da održim ritam dobrih igara koji sam uhvatio", zaključuje Borisov. Ekipu Šoprona ovog vikenda očekuje nastavak šampionata posle pauze zbog Kupa, a protivnik će biti tim Jažberenija.
