> Izvor: B92
> Datum: utorak 4.02.2014.  
> Rubrika: sport_košarka
> Naslov: Krstić: Uvek posebno sa Partizanom
> Članak:

Centar CSKA Nenad Krstić rekao je u intervjuu za sajt Evrolige da mu je teško kada igra protiv Partizana, kluba u kojm se afirmisao.
Krstić je u nedavnom meču u Kombank areni ubaco 27 poena, ali je njegov tim izgubio 73:72.
"Uvek je poseban osećaj kada igram protiv Partizana. Bio sam inspirisan da odigram dobro pred porodicom i prijateljima, ali sa druge strane, uvek je teško dati mnogo poena timu koji voliš. Izgubili smo meč, iako je trebalo da pobedimo, kontrolisali smo utakmicu 35 minuta“, rekao je Krstić.
Srpski centar proglašen je za najkorisnijeg igrača Evrolige u januaru. "Srećan sam zbog toga, ali nikada ne bih osvojio nagradu bez saigrača. Mislim da smo kao tim igrali zaista dobro. Lično, nagrada mi mnogo znači jer mi nije bilo lako da zaigram odmah posle Evrobasketa, tako da je ovo podstrek za moje samopouzdanje pred ostatak sezone", kaže Krstić. CSKA je prvi tim koji je ove sezone savladao Real, iako na tom meču za Moskovljane nisu igrali Soni Vims i Kajl Hajns. "Motivacija je bila ključna, posle poraza od Partizana znali smo da moramo da odbranimo svoj teren, iako su oni bili u naletu. Mi nismo razmišljali o njihovoj seriji pobeda, igrali smo kao i svaki drugi meč. Nastupili smo kao pravi tim, običnio se zbiju redovi kada nedostaju važni igrači. Odbrana je bila presudna, sveli smo ih na 71 poena". Krstić je sa CSKA već dva puta bio na fajnal-foru, ali oba puta je Olimpijakos bio bolji - prvi put u finalu, drugi put u polufinalu. A koliko bi srpskom igraču značila titula u Evroligi? "Ne želim da pričam o tome sada. Prošle sezone smo samo o tome govorili, a sada želim da budem koncentrisan samo na plasman na fajnal-for. Biće jako teško, ali na pravom smo putu. Neprestano govorim sebi da ne razmišljam o fajnal-foru. Prošle dve sezone smo cele godine razmišljali o osvajanju Evrolige, pa se nije dogodilo", zaključio je Krstić.
