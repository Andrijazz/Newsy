> Izvor: B92
> Datum: subota 15.02.2014.  
> Rubrika: sport_košarka
> Naslov: Nelson: Agresivno na Cedevitu
> Članak:

Košarkaš Crvene zvezde Demarkus Nelson rekao je da su ‘crveno-beli’ umorni, ali da uprkos tome moraju da odigraju agresivno protiv Cedevite.
Izabranici Dejana Radonjića u nedelju od 19 časova gostuju u Zagrebu u okviru derbija 20. kola ABA lige.
Zvezda je trenutno vodeća sa 16 pobeda i tri poraza, a prati ih Cedevita sa skorom 14/5.
. "O njihovom kvalitetu dovoljno svedoči to što su drugoplasirani tim na tabeli. To je ujedno i potvrda da se nastavlja serija izuzetno teških mečeva za nas. Sigurno je da će Cedevita na svom terenu želeti da nas savlada i da nam se približi na tabeli, ali i mi želimo da nastavimo seriju pobeda. Moramo da zadržimo visok nivo agresivnosti u odbrani tokom čitavog meča, da pokušamo da iskontrolišemo skok i kroz dobru tranziciju dođemo do naše prepoznatljive igre. Ponavljam, biće mnogo teško, ali mi ćemo se potruditi da pružimo maksimum", naglasio je Nelson. Gostovanje u Zagrebu biće veoma posebno za Demarkusa Nelsona, pošto će postati stranac sa najviše nastupa za Zvezdu. Nelsonu će meč sa Cedevitom biti 97. u crveno-belom dresu. "Nisam znao za taj podatak, to je neverovatno. Čast mi je da sam odigrao toliko utakmica u crveno-belom dresu, jer je igranje za Crvenu zvezdu za mene jedan od najvažnijih perioda u životu", rekao je Nelson.
