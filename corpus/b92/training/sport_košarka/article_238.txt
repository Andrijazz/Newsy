> Izvor: B92
> Datum: petak 17.01.2014.  
> Rubrika: sport_košarka
> Naslov: Ovacije za Dorsija i Papanikolaua
> Članak:

Košarkaši Barselone ostvarili su bitnu pobedu u Pireju, koja ih drži na odličnom putu ka četvrtfinalu Evrolige.
Barsa je pobedila prvaka Evrope Olimpijakos 81:72 i zadržala stoprocentan učinak u drugoj fazi takmičenja.
Jedna od specifičnosti utakmice bila je povratak u Pirej dvojice junaka evroligaških trofeja Kostasa Papanikolaua i Džoija Dorsija. Doček je bio sjajan, toplo su ih pozdravili i bivši saigrači i publika.
Dorsi je iz Olimpijakosa otišao još prošle jeseni, ali je bio bitan faktor u osvajanju šokantne istnabulske titule 2012. "Ovo je emocionalno veče i za mene i za Papanikolaua. Uzbuđen sam jer sam se vratio ovde, popričao sa bivšim saigračima, kao sa Spanulisom pred početak meča. Hvala klubu i navijačima na toplom dočeku, na priznanju za ono što smo uradili za njih. Pokazali su naam mnogo ljubavi. Što se tiče ovog meča, ovo je veliki uspeh za nas, jer nije lako pobediti Olimpijakos u Pireju", rekao je bivši igrač Toronta, koji je između dva kluba igrao u Turskoj za Gaziantep. Papanikolau ima mnogo dublje veze sa klubom u kojem je proveo 4 sezone, osvojio dve titule i dve Evrolige. "Prelepo je vratiti se ovde, na mesto koje doživljavam kao svoj dom. Nemam reči da opišem svoja osećanja, hvala iz dubine duše i klubu, i bivšim saigračima i navijačima. Divno je znati da me smatraju važnim faktorom u uspesima koje smo ostvarili", rekao je Papanikolau. "Ovo je za nas velika pobeda, ovaj trijumf i onaj prošle nedelje u Istanbulu, to su za nas zlatne pobede. Rano je sad pričati o tome da smo se plasirali u plej of, Top 16 faza Evrolige je jedna duga, duga priča u kojoj svašta može da se desi. Bitno je da mi igramo tačno onako kako smo planirali, sa snažnim duhom i koncentracijom u odbrani".
