> Izvor: B92
> Datum: nedelja 26.01.2014.  
> Rubrika: sport_košarka
> Naslov: Tripl-dabl Durenta, Ros 51 poen
> Članak:

Kevin Durent ne postustaje, naprotiv, igra sve bolje – u pobedi Oklahome nad Filadelfijom 103:91 ’Durantula’ je imao 32 poena, 14 skokova i 10 asistencija.
Durent je iz igre šutirao 12-17, sa linije penala 7-7, a bila je to njegova deseta uzastopna utakmica sa 30 i više poena.
Nije jedino Durent obeležio veče – u porazu Toronta od Klipersa sofmor Terens Ros niotkuda je eksplodirao i ubacio 51 poen (6-12 za dva, 10-17 za tri) i tako je izjednačio rekord Reptorsa po broju poena.
Prethodno je Vins Karter 2000. godine ubacio 51 poena Finiks Sansima. Ros je prvi igrač u istoriji NBA koji je postigao 50 poena u sezoni kada nema ni 10 poena po meču u proseku. Dobar je bio i Valančunas sa 17 poena i 12 skokova, ali Toronto nije izbegao poraz - kod Klipersa je blistao Džamal Kraford sa 37 poena (12-23 iz igre) i 11 asistencija, koji tako nastavlja na odličan način da koristi odsustvo Krisa Pola. Blejk Grifin upisao je 30 poena (10-18 iz igre) i 5 skokova, a Džej-Džej Redik postigao je 18 poena. Osim izvanrednog Durenta, u pobedi Tandera istakli su se Serž Ibaka sa 25 poena (12-16 iz igre), 11 skokova i 5 rampi, a Nik Kolison postigao je 12. To je sedmi trijumf Oklahome u nizu, a za Sikserse je Džejms Anderson ubacio 19 poena, Evan Tarner imao je 15 poena, 5 skokova i 6 asistencija, dok je Tadeus Jang zabeležio 13 poena, 10 skokova i 8 ukradenih lopti. Posle prve pobede u 2014. godini, Milvoki nastavlja po starom - Baksi su izgubili od Atlante kod kuće sa 112:87, uz 20 poena i 8 skokova Pola Milsapa, kao i 18 poena i 5 asistencija Loua Vilijamsa. Kod Milvokija se istakao Brendon Najt sa 27 poena, a Ersan Iljasova imao je 11 poena i 13 skokova. Pero Antić je povređen i nije igrao za Hokse, dok Miroslav Raduljica nije dao koš za 11 minuta na parketu (0-2 iz igre), uz po skok i asistenciju. Denver je pobedio Indijanu sa 109:96 i tako je prekinuo niz od tri poraza - najefikasniji je bio Vilson Čendler sa rekordom sezone 25 poena (8-15 iz igre), po 15 poena ubacili su Mozgov i Robinson, Hikson je upisao 14 poena i 13 skokova, a Loson 12 poena i 10 asistencija. Za Pejserse je Lens Stivenson dao 23 poena (10-16 iz igre), uz 10 skokova, 7 asistencija, ali i 6 izgubljenih lopti, dok je Pol Džordž imao 18 poena (6-18 iz igre), 11 skokova i 6 asistencija. Di Džej Ogustin vodio je Čikago do pobede u Šarlotu - on je 15 od svojih 28 poena (9-19 iz igre) ubacio u poslednjoj četvrtini, a dobar je bio i Žoakim Noa sa 11 poena (4-14 iz igre), 10 skokova i 8 asistencija. Gibson je dao 13, a Majk Danlivi 12 poena za Bulse. Sa druge strane, Bobketse je predvodio Al Džeferson sa 32 poena (15-26 iz igre) i 13 skokova, a Džanero Pargo ubacio je 15 poena. Memfis je u pobedi nad Hjustonom 99:81 imao sedmoricu igrača sa dvocifrenim brojem poena, a najbolji je bio Zek Rendolf sa 15 poena i 17 skokova. Majk Konli dao je 17, Li 15, a Kostas Kufos 14 poena. Najzapaženiji kod Rokitsa bio je Džejms Harden sa 16 poena, Čendler Parsons upisao je 12 poena, dok je Dvajt Hauard imao 10 poena i 12 skokova. Juta je dobila Vašington 104:101, uz 24 poena i 5 skokova Enesa Kantera, dok je za Vašington Trevor Ariza dao 24 poena, a Marcin Gortat upisao je 14 (11 sk). Jan Veseli nije ulazio u igru za Vizardse. NBA, rezultati: Toronto - LA Klipers 118:126Šarlot - Čikago 87:89Filadelfija - Oklahoma Siti 91:103Memfis - Hjuston 99:81Milvoki - Atlanta 87:112Denver - Indijana 109:96Juta - Vašington 104:101Portland - Minesota 115:104
