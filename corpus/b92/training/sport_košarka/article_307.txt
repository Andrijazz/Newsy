> Izvor: B92
> Datum: sreda 22.01.2014.  
> Rubrika: sport_košarka
> Naslov: Poraz Radničkog u Francuskoj
> Članak:

Košarkaši Radničkog poraženi su u Francuskoj od Strazbura sa 80:76 u 3. kolu druge faze Evrokupa.
Bio je ovo duel ekipa bez pobede u N grupi, pa je sada ekipa Miroslava Nikolića daleko od druge faze sa skorom 0-3.
Kragujevčani su se odlično držali u Francuskoj, imali su šest minuta pre kraja pet poena viška (67:62), ali nisu izdraži do kraja i poraženi su.
Stefan Birčević odigrao je odličan meč sa 21 poenom i 4 skoka, Marko Marinović je imao 12 uz 6 asistencija, dok je Dušan Mlađan ubacio 11. Na drugoj strani, Luis Kempbel je imao 19, a Tornton i Tupan po 12 poena. Posle 7:7, Strazbur je stigao do 17:11. Međutim, Šumadinci pojačavaju odbranu, a Kalinić, Lešić i Marinović prave seriju 6-0 za izjednačenje i ishod prve četvrtine 17:17. Drugu deonicu otvara Marinović trojkom od table za 20:17, što je bio uvod u seriju preokreta, šest puta se menjao tim u vođstvu dok Radnički nije vezao dve trojke za 33:27 i konačnih plus 4 na poluvremenu. Na startu treće deonice Kembel sâm pravi 6:0 za novi preokret - 38:36, nakon čega je usledila ravnopravna borba do 45:45. Tada seldi serija Strazbura 9:0, Radnički posle tajm-atua vraća sa sopstvenih 8-0, da bi posle tri perioda bilo 59:59. Nova serija 8-0 donosi Radničkom 67:62, ali do 37. Minuta Strazbur preokreće na 73:69. Igrajući najbolju partiju sezone, kapiten Birčević na isteku napada upisuje i petu trojku, bez ijednog promašaja, za 73:72, potom je poentirao i za 76:74, da bi staloženi Marinović realizovao penale i doneo poslednje izjednačenje 76:76, 50 sekundi pre kraja. Posle lakih poena Griga, Jović se odlučuje za tri poena ali ne pogađa 14 sekundi pred kraj. To Kembel koristi da iznudi prekršaj i penalima reši pitanje pobednika - 80:76. Trener Šumadinaca čestitao je Strazburu na prvom uspehu u drugom krugu, ali nije bio nezadovoljan igrom svoje ekipe. "Sama činjenica da smo učesnik Last 32 faze Evrokupa predstavlja veliki uspeh našeg kluba. A debitanti smo u ovom takmičenju. U par poslednjih utakmica bivamo poraženi isključivo zbog sopstvenih propusta, malih ali kobnih gluposti. Večeras se u Strazburu ponovila ta priča. U nekoliko navrata ispali smo krajnje naivni, i u napadu i u odbrani. To ovakav protivnik ne prašta. Kako smo dobro igrali, morali smo da pobedimo u poslednje tri utakmice, ali sve su to pouke za ekipu uoči nastavka takmičenja. Tek smo na polovini ove faze takmičenja u Evrokupu, igraćemo još tri utakmice - sve je moguće. I u prošloj smo imali egal odnos pobeda i poraza 5-5, pa smo prošli dalje. Matematički, još uvek nismo eliminisani. Verujem u ovu ekipu", izjavio je posle meča Miroslav Nikolić. Revanš se igra već sledeće srede u hali Jezero, sa početkom od 18 časova. Iz Strazbura Kragujevčani putuju za Ljubljanu gde će trenirati dva naredna dana, pred 18. kolo ABA lige i meč protiv Olimpije u subotu od 16 časova. U drugom meču grupe Alba je bila ubedljiva protiv Himika 87:71.
