> Izvor: B92
> Datum: nedelja 9.02.2014.  
> Rubrika: sport_košarka
> Naslov: Karšijaka pobedila Efes i uzela Kup
> Članak:

Košarkaši Pinar Karšijake napravili su veliko iznenađenje pošto su trijumfom sa 66:65 nad Anadolu Efesa osvojili Kup Turske.
Karšijaki je to prvi trofej još od 1987. godine, kada je osvojila duplu krunu – titulu šampiona Turske i Kup predsednika.
Najzaslužniji za trijumf Karšijake bio je Robert Li Dikson, koji je meč završio sa 19 poena, pet skokova i šest asistencija.
Dikson je takođe proglašen za najkorisnijeg igrača Kupa Turske, a veliku pomoć u finalu pružio mu je Esteban Damijan Batista Ernandes, koji je upisao 14 poena i pet skokova. U poraženom timu, Zoran Planinić je postigao 17 poena i imao šest asistencija, dok je Kerem Gonlum dodao 12 poena i isto toliko skokova. Jedini srpski košarkaš u redovima Efesa Duško Savanović na terenu je proveo nešto više od 26 minuta i za to vreme postigao pet poena i imao po četiri skoka i asistencije. Karšijaka je, inače, veliko iznenađenje napravila već u polufinalu Kupa, pošto je eliminisala favorizovani Fenerbahče Ulker. Karšijaka je u tom duelu slavila sa 82:73, dok je Efes u drugom polufinalu bio bolji od Galatasaraja sa 69:64.
