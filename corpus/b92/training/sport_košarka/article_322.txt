> Izvor: B92
> Datum: četvrtak 23.01.2014.  
> Rubrika: sport_košarka
> Naslov: EL: Partizan na -21 u Tel Avivu
> Članak:

Košarkaši Partizana poraženi su od Makabija u Tel Avivu sa 88:67, u 4. kolu Top16 faze u Evroligi.
Crno-beli su konkurentni bili samo u prvih pet minuta, a domaćin je meč prelomio u drugoj četvrtini koju je dobio sa 27:8.
Partizan, koji je na ovom meču bio ponovo bez Duška Vujoševića, odigrao je veoma slabu utakmicu i nijednog trenutka nije ugrozio vođstvo Makabija koji je ostvario i 15. uzastopnu pobedu u svim takmičenjima.
Početkom drugog poluvremena Makabi je imao i 30 poena prednosti, a mnogo važnije od ubedljivog poraza na ovoj utakmici je stanje kapitena Dragana Milosavljevića koji se početkom drugog poluvremena povredio i nije se više vraćao na parket. Tarens Kinsi i Bogdan Bogdanović ubacili sup o 17 poena u sastavu srpskog šampiona, dok je Žofri Lovrenj dodao 11 uz 4 skoka. Na drugoj strani, samo su Aleks Tajus sa 16 i Tajris Rajs sa 15 poena bili dvocifreni. Crno-beli sada u F grupi imaju skor 1-3, a u narednom kolu u Kombank arena dočekuju Lokomotivu. U ranije odigranoj utakmici ove grupe CSKA je prekinuo neverovatan niz Reala i savladao Madriđane na svom parketu sa 85:71. Makabi: Rajs 15, Džejms 5, Smit 8, Hikman 8, Ingls 8, Tajus 16, Pnini 6, Ohajon 8, Blu 8, Altit, Landesberg 4, Skorcanitis 2. Partizan NIS: Tepić 4, Lovernj 11, Dalo 2, Milutinov 4, Milosavljević 7, Bogdanović 17, Gagić, Musli 5, Šalić, Andrić, Kinzi 17, Bezbradica. Tok utakmice: Partizan je duel u Tel Avivu počeo bez Bogdana Bogdanovića i Tarensa Kinsija u petorci, a od starta je zaigrao Bezbradica. Tepić i Milosavljević pogodili su na startu sa poludistance, ali domaćin je uzvratio sa serijom 6-0. Već posle šest minuta na povredu se požalio roviti Skorcanitis, pa je Dejvid Blat morao da reaguje. Tek na isteku sedmog minuta na parket je ušao Bogdan Bogdanović, a Partizan je u prvoj deonici uspeo da zaustavi napad domaće ekipe. Ipak, u finišu prve deonice Makabi je odigrao veoma agresivno na Bogdanoviću, postigao je nekoliko laganih poena i nakon 10m minuta imao je +9 (20:11). Krajem prve deonice Makabi je prvi put stekao dvocifrenu prednost, a početkom druge prednost je nastavila da raste. Blat je očigledno odlično spremio odbranu za Bogdanovića koji prosto nije mogao da diše, a ni ostali igrači nisu bili previše raspoloženi. Makabi je igrao prilično agresivno i u odbrani i u napadu, pa je u 17. minutu došao do velikih +23 (38:15). Crno-beli delovali su potpuno izgubljeno u Nokija areni, pa je domaći sastav u finišu prvog duela sa nekoliko egzibicionih poteza podigao publiku na noge. Na kraju poluvremena domaćin je imao +28 (47:19), uz po 8 poena Tajusa, Hikmena i Rajsa. PArtizan je nakon 20 minuta imao samo jednu asistenciju, a neverovatan podatak je da je u indeksnim poenima nakon 20 minuta bilo 63:4. Kinsi je sa pet poena bio najefikasniji u sastavu srpskog šampiona. Partizan je nakon očajnog prvog poluvremena zaigrao znatno bolje u nastavku, iako je domaćin otišao in a +30 početkom drugog dela. Bogdanović se razigrao, Lovernj je ubacio dve trojke, Milosavljević jednu, pa su crno-beli u 25. minutu smanjili na 55:37. Dva minuta kasnije nakon pokušaja da zakuca povredio se Dragan Milosavljević koji je hramljući napustio parket. Od tog trenutka crno-beli su popnovo stali, pa je Makabi nakon 30 minutas imao +21 (68:47). U poslednjih deset minuta intenzitet je naglo opao, a Makabi je do kraja utakmice bez problema zadržao ubedljivo vođstvo. Trener Gašić u poslednjoj deonici priliku je ukazao i Borisu Dalou koji u poslednje vreme nije dobijao minutažu.
