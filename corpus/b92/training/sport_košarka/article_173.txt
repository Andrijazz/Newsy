> Izvor: B92
> Datum: nedelja 12.01.2014.  
> Rubrika: sport_košarka
> Naslov: Čović: Radonjić odlučuje o Šilbu
> Članak:

Prvi čovek Crvene zvezde Nebojša Čović rekao je da je Blejk Šilb ’na ledu’, ali da o njegovom statusu odlučuje samo trener Dejan Radonjić.
Radonjić je u subotu uveče istakao da nije zadovoljan Šilbom i da je zato malo igrao na meču sa Radničkim, koji su ’crveno-beli’ dobili sa 78:75.
Šilb je, inače, na početku sezone potpisao trogodišnji ugovor sa Zvezdom, ali se već neko vreme spekuliše da bi  mogli da mu se zahvale na saradnji. Čović je potvrdio da će se to i desiti ukoliko Radonjić tako odluči, iako bi to klub moglo mnogo da košta. "Razgovarali smo sa njim i sa njegovim menadžerom i rečeno im je sve što je trebalo da im se kaže. Zvezda nije krava muzara da svako može da uzme od nje, a ništa ne daje. Od Šilba se mnogo očekuke, a on ništa nije pružio. Zbog toga je u subotu dobio šansu ta četiri minuta i ja sam za to vreme više na tribinama uradio za Zvezdu, nego on u igri, i tako se ne može", rekao je Čović, "Poštujem odluku trenera, ako Radonjić proceni da treba ode, tako i biti".
