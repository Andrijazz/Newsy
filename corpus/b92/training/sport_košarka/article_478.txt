> Izvor: B92
> Datum: petak 31.01.2014.  
> Rubrika: sport_košarka
> Naslov: Partizan nekompletan na Lokomotivu
> Članak:

Ekipa Partizana NIS nekompletna će igrati meč sa Lokomotivom Kubanj u 5. kolu Top 16 Evrolige, jer Duško Vujošević može da računa samo na 11 igrača.
Crno-beli će sa neputpunim 'rosterom' i sa samo tri klasična beka pokušati da dobiju odlični ruski tim i uključe se u borbu za plej-of elitnog takmičenja.
Nakon povreda Dragana Milosavljevića i Milenka Tepića Vujošević je praktično ostao bez bekovske linije, jer od standardnih prvotimaca može da računa na Bogdana Bogdanovića, Tarenza Kinzija i mladog Borisa Daloa.
Podršku bi mogli da imaju od moć mladog Petra Aranitovića, ali s obzirom na njegovo (ne)iskustvo teško da će mu Vujošević dati šansu u Areni. Crno-beli dočekuju Lokomotivu u petak od 20:45 časova u Kombank areni.
