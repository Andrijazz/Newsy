> Izvor: B92
> Datum: ponedeljak 27.01.2014.  
> Rubrika: sport_košarka
> Naslov: KKCZ: 19 novih članova Skupštine
> Članak:

Košarkaški klub Crvena zvezda dobio je novih 19 članova Skupštine na prvoj redovnoj sednici tog tela održanoj u prostorijama na Malom Kalemegdanu.
Najviši organ ‘crveno-belih’ je na usaglašen predlog predsednika Skupštine Branislava Đurđevića i predsednika kluba Nebojše Čovića dobio 19 novih članova Skupštine, koji su potom izglasali i trojicu članova Predsedništva. Novi članovi Predsedništva su Andrej Vučić, Aleksandar Jokić i Ognjen Oliverić.
Takođe, Skupština  jednoglasno je usvojila i informaciju pod nazivom "Obrazloženje koncepta Unapred pripremljenog plana za KK Crvena zvezda" koju je predočio predsednik Nebojša Čović. Mandat članova Skupštine i Predsedništva traje do 12. avgusta 2016. godine. Po završetku sednice Skupštine kluba održana je i treća sednica Predsedništva u 2014. godini na kojoj je formiran novi Upravni odbor kluba. U njemu se pored članova Predsedništva nalaze i Luka Petrović, Darko Glišić, Ivan Bošnjak, Đorđe Vučinić, Branislav Baćević, Ivan Bekjarev, Veljko Gudelj, Ranko Žeravica, Nikola Vasiljević, Nemanja Lazić i Predrag Mali. Mandat svih članova Upravnog odbora traje godinu dana.
