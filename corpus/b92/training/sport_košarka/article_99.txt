> Izvor: B92
> Datum: utorak 7.01.2014.  
> Rubrika: sport_košarka
> Naslov: Milojević: Nismo bili hrabri
> Članak:

Trener Mega Vizure Dejan Milojević rekao je da je njegovom timu nedostajalo odvažnosti kako bi pobedio Partizan u Smederevu (poraz 81:76).
“Nisam zadovoljan igrom svoje ekipe. Nismo bili dovoljno hrabri da dobijemo Partizan. Protiv ovako jakih ekipa kao što su crno-beli moraš da daš maksimum ako želiš da budeš konkurentan. Međutim, jako loše smo počeli meč, nije bilo agresivnosti u odbrani”, kazao je Milojević.
"Sa druge strane, Partizan je sa velikom agresivnošću razbio naš napad, nije bilo tečnosti i dali smo jako malo poena. Kasnije smo sa kombinovanom odbranom uspeli da zbunimo rivala i uvedemo meč u ritam koji nam više odgovara. To nam je pomoglo da smanjimo razluku. Ali, nisam zadovoljan karakterom koji su igrači pokazali", dodao je Milojević. Mega Vizura trenutno je deveta na tabeli sa skorom 6-9, a u sledećem kolu gostuju Igokei u Laktašima.
