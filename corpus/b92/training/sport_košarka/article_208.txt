> Izvor: B92
> Datum: četvrtak 16.01.2014.  
> Rubrika: sport_košarka
> Naslov: Trener Pariza: Šilb želi kod nas
> Članak:

Trener košarkaškog kluba Pariz Levaloa Greg Bunjo rekao je da je igrač Crvene zvezde Blejk Šilb izrazio želju da se vrati u Francusku.
Šilb je u poslednjih nedelju dana ’na ledu’ u redovima ’crveno-belih’, pošto je trener Zvezde Dejan Radonjić izjavio da je nezadovoljan njegovim učinkom.
Od tada su se pojavile brojne spekulacije oko toga da li Šilb ostaje u Beogradu ili ne, ali je sve vreme Pariz Levaloa bio najbolja opcija za nastavak njegove karijere.
Amerikanac je već sarađivao sa Bunjoom u Šalonu, a strateg Parižana istakao je da nije siguran da li da klub može finansijski da isprati njegove želje. "Blejk je rekao čelnicima Crvene zvezde da želi da pređe u Pariz. Iskreno, to nisam očekivao. Moramo da vidimo da li možemo da ispunimo finansijske uslove. Tema je veoma osetljiva, ništa se još ne zna", rekao je Bunjo. Podsetimo, Šilb nije otputovao u Rusiju na meč sa Nižnjim Novgorodom i to pošto je trener Zvezde Dejan Radonjić izjavio da uopšte nije zadovoljan njegovim zalaganjem u poslednje vreme. Prvi čovek  Nebojša Čović rekao da će Radonjić doneti konačnu odluku o sudbini američkog košarkaša. "Očekivao sam da će pružiti više. Nije se prilagodio, da igra čvrsto u svim segmentima igre. To su zahtevala takmičenja koja igramo. Svoj stav sam predočio upravi, od njih ćete dobiti ostale informacije", rekao je Radonjić pred put tima u Rusiju. Šilb ove sezone beležio 9,2 poena uz 2,9 asistencija u ABA ligi, u Evroligi je postizao 12 poena uz 3,5 asistencija i 3,2 skoka po meču. U prvom meču u Evrokupu postigao šest poena uz dve asistencije za 13 minuta na parketu u pobedi nad Bilbaom.
