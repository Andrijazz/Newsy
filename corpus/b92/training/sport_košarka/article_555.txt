> Izvor: B92
> Datum: sreda 5.02.2014.  
> Rubrika: sport_košarka
> Naslov: ABA: Bogdanović MVP 19. kola
> Članak:

Košarkaš Partizana Bogdan Bogdanović najkorisniji je igrač 19. kola ABA lige, objavljeno je na sajtu takmičenja.
Bogdanović je na terenu proveo čak 39 minuta, a postigao je 32 poena uz četiri skoka i pet asistencija, što mu je donelo indeks korisnosti 35.
Partizan je u Zagrebu izgubio od Cibone sa 80:76, a crno-belima za pobedu nije bila dovoljna odlična partija Bogdanovića. Partizan posle poraza od Cibone ima skor 13/6 i nalazi se na trećem mestu na tabeli regionalnog takmičenja. Iza Bogdanovića po korisnosti u 19. kolu ABA lige su Džastin Holidej iz Solnoka sa indeksom 29, igrač Igokee Nemanja Gordić (28), Sead Šehović iz Budućnosti (28) i Josip Sobin, košarkaš Zadra (25). Bogdanović je ujedno i najbolji strelac kola sa 32 poena, dok je najbolji skakač igrač Zadra Josip Sobin sa 12 uhvaćenih lopti.
