> Izvor: B92
> Datum: subota 25.01.2014.  
> Rubrika: sport_košarka
> Naslov: "Italija nema para za Mundobasket"
> Članak:

Prvi čovek italijanske košarkaške federacije Đani Petruči naveo je da „Azuri“ ne žele da plate gotovo milion evra vajld kard za Mundobasket u Španiji.
Predsednik FIP istakao je da je FIBA zahtevala od Italije da uplati 830.000 evra kako bi dobila pravo učešća na Svetskom prvenstvu koje je zakazano za leto.
"Ne bi bilo etički da učestvujemo u nečemu što se pretvorilo u pijacu. Nemoguće je da se kandidati za vajld kard biraju prema platežnoj moći. Moralo je o tome da se razmatra ranije“, naveo je Petruči.
Početak Mundobasketa je zakazan za 30. avgust, do sada se kvalifikovalo 20 reprezentacija i ostalo je još četiri mesta, koja će biti dodeljena 1. i 2. februara u Barseloni.
