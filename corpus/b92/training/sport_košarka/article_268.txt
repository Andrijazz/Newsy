> Izvor: B92
> Datum: nedelja 19.01.2014.  
> Rubrika: sport_košarka
> Naslov: Vujošević: Zadar važan kao CSKA
> Članak:

Trener Partizana Duško Vujošević rekao je da je utakmica protiv Zadra podjednako važna kao i meč koju su crno-beli dobili protiv CSKA u Evroligi.
"Dobro je poznato da samo preko Jadranske lige dolazimo u poziciju da i sledeće godine igramo u Evroligi. Čeka nas veoma teška utakmica, verujem da će biti puna dvorana, koja će dati maksimalnu podršku njihovom timu. Naravno, očekujem i odličnu reakciju naših igrača s obziropm na značaj meča koji nas čeka u Zadru", rekao je Vujošević za klupski sajt.
Vujošević je poručio da Zadar zahteva maksimalan oprez jer je reč o tradicionalno neugodnom protivniku još iz vremena bivše Jugoslavije. "Zadar je grad košarke gde ljudi jako dobro prepoznaju igru i jako dobro resprektuju kvalitet, samim tim i protivnika. Ekipa Zadra, s obzirom na tim koji ima, nije zabeležila očekivane rezultate od početka sezone. Uspeli su da uprkos finansijskim problemima formiraju respektabilan sastav, koji će sigurno nastojati da u drugom delu sezone pobegne sa začelja tabele", dodao je Vujošević. Crno-beli se nalaze na trećoj poziciji sa učinkom od 12 pobeda i četri poraza, dok je Zadar poslednji na tabeli sa skorom 5-11. Poslednji meč 17. kola Jadranske lige Zadar - Partizan igra se u ponedeljak od 18 sati.
