> Izvor: B92
> Datum: subota 8.02.2014.  
> Rubrika: sport_košarka
> Naslov: Sale: Prvo Egipat, lako sa Španijom
> Članak:

Selektor košarkaške reprezentacije Srbije Aleksandar Đorđević izjavio je da nacionalni tim mora ozbiljno da shvati sve protivnike na Svetskom prvenstvu.
Srbija će se na Mundijalu sastati u grupi A sa Francuskom, Brazilom, Iranom, Egiptom, dok Đorđević navodi da je duel sa Španijom samo jedan od duela.
"Treba da prestanemo da razmišljamo o Špancima, ako pobedimo Iran ili Egipat, lako ćemo sa Španijom. Jedna od mojih ambicija je da pobedimo domaćina, ali samo da bih postavio lestvicu visoko“, naveo je Đorđević.
"Orlovi" će takmičenje otvoriti 30. avgusta protiv Egipta, a kompletan raspored utakmica naše reprezentacije pogledajte ovde. "Ako ne sanjamo i ne težimo da igramo i pobeđujemo najbolje, nikada nećemo dostići one visine nekadašnjih šampiona", rekao je Đorđević u Kruševcu, gde je održao tribinu o igri modernog plejmejkera i balansa između kreativnosti u igri i igri po šablonu. Govoreći o budućem timu reprezentacije, Đorđević je rekao da prati mnoge igrače, iskusne, koji će biti nosioci, ali i mlade od kojih će zavisiti budućnost srpske košarke. "Želim im samo da se što manje povređuju i da što spremnije dođu kod nas na pripreme", rekao je Đorđević. On je na tribini u Kruševcu naglasio da je igrače sa ovih prostora uvek karakterisala kreativna igra i talenat, a šablon, samo u nekim postulatima ponašanja i početnim idejama. Posle tribine, Đorđević je u kruševačkom Narodnom muzeju otvorio izložbu "Košarka kroz vreme" rekavši da je veoma ponosan što je imao sreću da budeo deo te košarkaške istorije. Uz isticanje da oseća dug prema generacijama zbog kojih je počeo da se bavi košarkom, a koja je imala majstore i velikane, koji su doneli mnogo zlata i radosti ljubiteljima ovog sporta, selektor reprezentacije je izrazio nadu da će u budućnosti doprineti da Srbija bude, bar blizu takvih uspeha. Prvenstvo sveta za košarkaše biće održano u Španiji od 30. avgusta do 14. septembra.
