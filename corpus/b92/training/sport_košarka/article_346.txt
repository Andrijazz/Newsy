> Izvor: B92
> Datum: petak 24.01.2014.  
> Rubrika: sport_košarka
> Naslov: Ol-star: Šta je sa Oldridžom?
> Članak:

Glasanje za startere Ol-star utakmice NBA pored pozitivnih gotovo uvek izazove i veliki broj negativnih reakcija, a u ovom slučaju “žrtva” je Lamarkus Oldridž.
Krilni centar Portlanda igra u životnoj formi, u sezoni postiže skoro 25 poena uz preko 11 skokova po meču i lider je trećeg tima na Zapadu (skor 32-11).
“Verujem da je trebalo da budem starter, ali sada je sve gotovo”, rekao je Oldridž nakon meča sa Denverom u kojem je postavio rekord karijere sa 44 poena.
Bez obzira na fenomenalne partije Oldridža, mesta na centarskim pozicijama u prvoj petorci Zapada pripala su Blejku Grifinu i Kevinu Lavu, koji bez sumnje takođe igraju veoma dobro, ali se postavlja pitanje da li je to bolje od učinka košarkaša Trejlblejersa. Grifinovi Klipersi su trenutno na poziciji ispod Portlanda sa tri pobede manje, a jedan od najatraktivnijih košarkaša današnjice u uspesima tima učestvuje sa preko 22 poena uz tačno deset skokova, dok su Timbervulvsi za sada daleko od plasmana u plej-of (20-21), iako Kevin Lav ubacuje po 25 poena i skuplja 13 lopti po meču. Čista igračka statistika delimično govori u prilog Lamarkusa Oldridža, ali ukoliko se uzme u obzir činjenica da NBA pri dodeljivanju individualnih nagrada vodi računa i o rezultatima kluba za koji nastupa pojedinac, evidentno je da je sedmi pik sa drafta 2006. godine zaslužio mesto u Top 5 Zapada. Da li su se ljubitelji NBA lige u glasanju za Ol-star startere ogrešili o Oldridža?
