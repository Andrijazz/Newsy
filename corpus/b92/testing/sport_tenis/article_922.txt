> Izvor: B92
> Datum: četvrtak 22.08.2013.  
> Rubrika: sport_tenis
> Naslov: US Open bez Marije Šarapove
> Članak:

Najveća zvezda uvodne nedelje u US Open neće nastupati na poslednjem gren slemu sezone.
Marija Šarapova prinuđena je da preskoči turnir u Njujorku zbog povrede desnog ramena.
Šarapova je 2006. osvojila US Open. Od kada je ispala u drugom kolu Vimbldona ruska teniserka je odigrala samo jedan meč zbog povrede kuka.
Nedavno je raskinula kratkotrajnu saradnju sa legendarnim Džimijem Konorsom, a u Njujorku je trebalo da je trenira otac Juri. "Marija je u teniskom svetu poznata kao veliki borac, ako se povukla, sigurno se radi o ozbiljnom problemu", rekao je izvršni direktor USTA Gordon Smit. Ruskinja je privukla veliku pažnju inicijativom da iz komercijalnih razloga tokom dve nedelje turnira nosi ime Šugarpova. Poslednji put kada je propustila US Open (2008) odsustvovala je sa terena 10 meseci zbog operacije desnog ramena. Odustajanje Šarapove pomeriće raspored nositeljki u žrebu, s obzirom da je ruska zvezda bila postavljena na treće mesto. Njenu poziciju uzeće Agnješka Radvanska, a najzadovoljnije će biti Sara Erani (5>4), Anželik Kerber (9>8) i Zabine Lisicki (17>16), koje će pomeranjem za po jednom mesto prešle u sledeću grupu, pa po jednu rundu duže neće moći da se sretnu sa Serenom ili Vikom. Isto važi i za Anastasiju Pavljučenkovu, koja dobija status 32. nosioca. Naše teniserke sada se sele na devetu (Jelena) i trinaestu poziciju (Ana). Odustajanje Marije Šarapove izvesno će razočarati i našeg Sašu Ozma, kojem je dobar rezultat Ruskinje bio jedna od pet hrabrih prognoza.
