> Izvor: B92
> Datum: ponedeljak 22.07.2013.  
> Rubrika: sport_tenis
> Naslov: ATP: Novak siguran, pad Janka
> Članak:

Prvi reket sveta Novak Đoković i ove nedelje suvereno drži prvo mesto ATP liste, dok su Janko Tipsarević i Viktor Troicki zabeležili pad, odnosno skok.
Đoković je na čelu sa 12.310 bodova, a prate ga Britanac Endi Mari sa 9.360 i David Ferer iz Španije, koji je sakupio 7.120.
Iza slede Rafael Nadal i Rodžer Federer, a među prvom desetoricom nije bilo nikakvih promena u odnosu na prethodnu nedelju. Kompletiraju ih Tomaš Berdih, Huan Martin del Potro, Žo-Vilfred Conga, Rišar Gaske i Stanislas Vavrinka.
U odnosu na prethodnu nedelju, Tipsarević je pokvario svoj plasman za dve pozicije i sada je 18. na svetu, dok je Troicki napredovao za jedno mesto do 53. pozicije. Napredovao je i Dušan Lajović, za dve pozicije, i sada je 114, dok se Boris Pašanski vratio među najboljih 200, sada je 199. posle skoka za tri mesta.
