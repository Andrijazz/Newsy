> Izvor: B92
> Datum: utorak 23.07.2013.  
> Rubrika: sport_tenis
> Naslov: Sampras: Mari je favorit u Njujorku
> Članak:

Legendarni Pit Sampras smatra da je Endi Mari glavni favorit za osvajanje US opena.
"Na Vimbldonu je napokon došlo Endijevo vreme, uspeo je da osvoji taj turnir i sada će definitivno biti favorit na US openu, on će biti čovek kojeg će želeti da pobede. U poslednjih 12 meseci on je vidno podigao nivo igre i to je ono što me je najviše impresioniralo“, kaže Sampras.
Amerikanac je tokom karijere sedam puta osvojio Vimbldon, što je rekord koji je izjednačio Rodžer Federer. Sampras sumnja da će u neko u doglednoj budućnosti biti toliko superioran na travi Ol Ingland Klaba. "Ne znam da li će neko u sledećih deset godina osvojiti Vimbldon pet ili šest puta. Rodžerova i moja igra bila je toliko dominantna na travi. Mislim da Mari i Đoković mogu da osvoje još neki, ali da nemaju igru da to učine toliko puta. Možda grešim". Sampras je prokomentarisao i Federerovu promenu reketa. "Ne znam koji mu je način razmišljanja, da li će nastaviti da igra tim reketom. Ja sam zaigrao sličnim reketom posle povlačenja, jače sam servirao i pomogao mi je pri bekhendu. Želeo bih da sam ga isprobao tokom karijere, barem malo na šljaci".
