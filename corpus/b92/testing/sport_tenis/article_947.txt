> Izvor: B92
> Datum: sreda 11.09.2013.  
> Rubrika: sport_tenis
> Naslov: Đoković skupio 2,5 mil. $ za decu
> Članak:

Fondacija Novak Đoković uspešno je organizovala još jednu humanitarnu večeru na kojoj je u Njujorku skupljeno 2,5 miliona dolara za pomoć ugroženoj deci Srbije.
Ovo je bila treća po redu dobrotvorna večara Fondacija Đoković, a na prethodne dve, u Njujorku prošle godine i proteklog leta u Lontonu, prikupljeno je ukupno 3,2 miliona dolara.
Među zvanicama su bila poznata holivudska imena Robert De Niro, Kejt Hadson i Goldi Houn, modni magnati Tomi Hilfiger, Dona Karan, top-model Naomi Kembel i biznismen Ronald Barkli, a specijalni gost bio je motivacioni govornik Nik Vujičić.
"Naš cilj je da mališanima pružimo podršku, ohrabrenje i neophodna sredstva kako bismo im omogućili da sanjaju. Trudimo se da im obezbedimo uslove za što lepše odrastanje, učenje i razvoj u stimulativnom, kreativnom i bezbednom okruženju, kao i da im pomognemo da nauče da treba da poštuju druge, odnosno da brinu o prirodi i okolini. Važno je da znaju da su mnoge stvari moguće ako vredno rade", rekao je Đoković.
U centru pažnje biće i globalni ambasador fondacije vojvotkinja od Jorka, Sara Ferguson, kao i predstavnici Fondacije princeze Šarlen od Monaka. Na listi zvanica koje su prošle crvenim tepihom bili su još engleski komičar i glumac Riki Džervis, holivudska zvezda Kevin Spejsi, a od sportista legendarni teniseri Džimi Konors i Džon Mekinro, jedan od najboljih plivača svih vremena Rajan Lohti...
Tu su bili još model i glumica Olivia Palermo, te top model kompanije Viktorija Sikrt Karolina Kurkova i glumica i model Moli Sims, kao i mnoge druge ugledne i javne ličnosti iz sveta sporta, mode i filma. Misija Novakove fondacije je da pomogne ugroženoj deci, naročito u Srbiji. Fondacija saradjuje sa lokalnim organizacijama koje dele slične vrednosti na uvodjenju novih usluga i stvaranju boljih uslova za obrazovanje i rani razvoj mališana.
