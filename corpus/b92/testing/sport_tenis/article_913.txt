> Izvor: B92
> Datum: sreda 21.08.2013.  
> Rubrika: sport_tenis
> Naslov: USO: Aleksandra prošla dalje
> Članak:

Srpska teniserka Aleksandra Krunić plasirala se u drugo kolo kvalifikacija za US Open, pobedom nad Nemicom Karinom Vitheft.
Krunićeva je na startu takmičenja na “Flešing Medouzu” slavila sa 6:3, 6:1, posle jednog sata i 13 minuta igre.
Aleksandra će u drugom kolu kvalifikacija igrati sa boljom iz susreta Ukrajinke Nađe Kičenok i Darije Gavrilove iz Rusije.
Krunićeva je na startu kvalifikacija odigrala veoma dobro, u prvom setu je protivnici dozvolila samo jednu priliku za brejk, koju je Vitheftova i iskoristila. Ipak, jednom više je Nemici oduzela servis, a potom u drugom setu zaigrala još bolje. Mnogo bolje je servirala, imala je i tri asa, ali je i napravila dve dvostruke servis greške od Vitheftove, ali se to nije odrazilo na rezultat. Srbija za sada ima četiri sigurne predstavnice u singlu na US Openu - Jelenu Janković, Anu Ivanović, Bojanu Jovanovski i Vesnu Dolonc. Krunićeva jedina od teniserki i dalje igra u kvalifikacijama, pošto je Jovana Jakšić eliminisana još u utorak. US Open počinje u ponedeljak i traje do 9. septembra. Do tada možete da pročitate tekst Saše Ozma o pet hrabrih prognoza pred poslednji Gren slem sezone.
