> Izvor: B92
> Datum: nedelja 28.07.2013.  
> Rubrika: sport_tenis
> Naslov: Menadžer Troickog: Pobedićemo!
> Članak:

Menadžer Viktora Troickog Korado Čabušnih uveren je da će njegov klijent dobiti spor sa ITF na Sudu za međunarodnu arbitražu u Lozani.
ITF je suspendovao Troickog jer nije dao traženi uzorak krvi na turniru u Monte Karlu u aprilu, a srpski teniser se žalio na ovu odluku.
"Troicki je potpuno čist, i ja zato očekujem pobedu u drugoj rundi ove bitke. Znamo da Viktor nije uradio ništa loše", jasan je Čabušnih.
"Službenica koja je uzimala uzorak dopustila je Troickom da sutradan izvadi krv, jer mu nije bilo dobro. Pa i trener Džek Rider je bio u to vreme u sobi, što je i potvrdio. Zato mi nisu jasne neke od stavki iz saopštenja ITF, gde tvrde suprotno", dodao je Italijan. Troicki će za dve nedelje da se pojavi pred sudom u Lozani i pokušati da obori optužbe ITF i skine 18-mesečnu suspenziju koja preti da mu urgozi karijeru. Svi rezultati potvrđuju da se Troicki nije dopingovao, a može se reći i da njegovi loši rezultati u poslednjih nekoliko meseci, konstantan pad na ATP listi govore da srpski teniser nije koristio nikakva nedozvoljena sredstva kako bi poboljšao svoju igru. Troicki jeste suspendovan na 18 meseci (uz mogućnost ukidanja ili smanjenja na arbitraži), ali mu je prvo ta suspenzija bila smanjena za šest meseci, da bi mu bilo dozvoljeno da se takmiči od Monte Karla do danas, iako se već tada znalo za prekršaj. Pritom, nakon kazne, oduzeti su mu samo poeni iz Kneževine, a ne i bodovi i novac sa ostalih turnira do danas, uključujući i Umag. Kod drugih sličnih slučajeva, to se nije dešavalo, već je suspenzija bila odmah nametnuta, uz rigorozne mere. "Zaista smo iznenađeni. Potpuno sam ubeđen da će doći do druge faze ovog slučaja, jer ćemo se žaliti na presudu. Imamo 14 dana da iznesemo naše argumente na Arbitražnom sudu za sport u Lozani. Već sada smo spremni za otvaranje ročišta pred ovom institucijom, ali sačekaćemo rok koji je potreban", rekao je menadžer našeg tenisera Čabušnig, koji vodi brigu i o karijerama Dolgopolova, Granoljersa, Bolelija, Staračea i drugih. Uz Viktora je javno stao i Novak Đoković, koji se pismeno obratio sudu u Londonu, gde je održano prvo ročište u "slučaju Troicki". Podrška najboljeg tenisera sveta mogla bi da pomogne, što se dešavalo i u ranijim situacijama, kada je Endi Rodik prošle godine svedočio u korist Dimitra Kutrovskog iz Bugarske, pa mu je kazna smanjena sa dve godine na 15 meseci.
