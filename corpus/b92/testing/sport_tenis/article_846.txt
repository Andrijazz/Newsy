> Izvor: B92
> Datum: subota 27.07.2013.  
> Rubrika: sport_tenis
> Naslov: "A kako se Novak brzo oporavlja?"
> Članak:

Afere u vezi sa dopingom Marina Čilića i Viktora Troickog podigle su veliku prašinu u teniskoj javnosti.
Bura se ne smiruje, a ulje na vatru dolio je juniorski osvajač Vimbldona Đanluka Kinci kontroverznim izjavama o najvećim zvezdama tenisa – Đokoviću, Nadalu i Federeru.
“Doping u tenisu? Kada vidite igrače poput Đokovića koji igraju pet dugih setova i onda izađu na teren sledećeg dana i igraju istim intenzitetom, teško je ne pomisliti na najgore”, rekao je 17-godišnji Kinci za “Medijaset”.
Posle nepromišljene izjave, mladi Italijan ipak se ogradio: "Ne kažem da Nole ili druge teniske zvezde koriste doping. Ne znam. Ali počnete da preispitujete stvari kada vidite neke oporavke", kaže Kinci, kojeg je Novak nedavno pohvalio na Vimbldonu kao velikog talenta. Kinci je imao šta da kaže i o teniserima koji su svojim rivalstvom obeležili istoriju tenisa - Rodžeru Federeru i Rafaelu Nadalu. "Pogledajte samo Nadala i Federera. Nikada nisam video da su oni , dok je drugih 30-40 igrača uhvaćeno. Verujem da na Turu svi moraju da imaju isti tretman kada je reč o dopingu. Čak i ako je vaše ime Nadal ili Federer. Ne bi bio kraj tenisa ako bi se o njima nešto saznalo. Ne znam da li oni ili bilo ko drugi koristi doping, ali moje je mišljenje da prema svima moraju da se ophode isto". Jasno je da mladi Italijan nema budućnost u diplomatiji, a ostaje da se vidi hoće li i kakve će biti reakcije Novaka, Nadala i Federera.
