> Izvor: B92
> Datum: sreda 11.09.2013.  
> Rubrika: sport_tenis
> Naslov: Nadal: DK nije idealna priprema
> Članak:

Španski teniser Rafael Nadal rekao je da mu igranje u Dejvis kupu na šljaci neće biti idealna priprema za turnire na tvrdoj podlozi u Aziji.
Nadal će se vratiti u tim Španije predstojećeg vikenda, jer će igrati u Madridu meč plej-ofa Svetske grupe elitnog takmičenja sa Ukrajinom.
To će biti prvi put da Nadal igra Dejvis kup od 2011. godine.
"Zbog umora koji osećam, voleo bih da mogu da se odmorim i osvežim i fizički i mentalno za turnire u Aziji. To će biti finiš sezone, a ja se borim za povratak na prvo mesto na ATP listi", rekao je Nadal, koji je poslednji put bio na čelu liste u junu 2011. godine, "Dejvis kup mi neće pomoći da ostvarim taj cilj, jer nije dobro tako često menjati podloge. Ali, obećao sam još pre nekoliko meseci i biću u Madridu. Osećam obavezu da odem u Madrid i postaram se da tim ostane u Svetskoj grupi. Verujem da Španija zaslužuje mesto među najboljima, zbog svega što predstavlja u svetu tenisa poslednjih godina". Selektor Španije Aleks Koreča rekao je da će sačekati da vidi kako se Nadal oseća pre nego što odluči da li će ga izabrati za jedan od singl mečeva u petak. "Osećam se prazno, umoran sam od svega. U pogledu emocija, kada igrate tokom celog meseca i pobeđujete na svim mečevima i na kraju stigne ta trešnja na vrhu torte, padate i to je logično. Nije to ništa čudno, ali se nadam da ću biti dobro za nekoliko dana", istakao je Španac.
