> Izvor: B92
> Datum: nedelja 21.07.2013.  
> Rubrika: sport_tenis
> Naslov: Karloviću titula posle pet godina
> Članak:

Hrvatski teniser Ivo Karlović osvojio je ATP turnir u Bogoti pošto je u finalu savladao Kolumbijca Alehandra Falju sa 2:0 (6:3, 7:6).
Karlović je trenutno 155. na ATP listi, a ovo mu je prvi osvojen turnir posle pet godina i peti u karijeri.
Ivo Karlović je odigrao sjajan turnir u Bogoti, gde je dobio svih 61 servis gemova i odservirao ukupno neverovatnih 104 asa.
Nekadašnji 14. teniser sveta osvojio je 250 ATP bodova i novčanu nagradu od 115.200 dolara. Turnir u glavnom gradu Kolumbije, gde je Janko Tipsarević završio učešće u četvrtfinalu porazom od Falje sa 2:1 u setovima, igran je za ukupan nagradni fond od 638.085 dolara.
