> Izvor: B92
> Datum: sreda 24.07.2013.  
> Rubrika: sport_tenis
> Naslov: Povukla se En Kiotavong
> Članak:

Britanska teniserka En Kiotavong (29) rešila je da se povuče iz profesionalnog tenisa.
Devojka rođena u Londonu od sada će raditi za “BT Sport”, grupu sportskih kanala na području Velike Britanije i Irske, koji počinje sa radom prvog avgusta.
Kiotavong će ‘pokrivati’ WTA tur, čiji je deo do sada bila. “Mnogo sam razmišljala o ovoj odluci i mislim da je sada pravo vreme da se povučem”, rekla je Kiotavong, čiji brat Džejms je teniski sudija.
Pre četiri godine Kiotavong je bila 48 na svetu, što joj je najbolji plasman u karijeri. Osvojila je 20 ITF titula, ali nijednu u WTA konkurenciji, dok na Gren slem turnirima nije išla dalje od treće runde.
