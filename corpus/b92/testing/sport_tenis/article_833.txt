> Izvor: B92
> Datum: četvrtak 25.07.2013.  
> Rubrika: sport_tenis
> Naslov: Federer: Bole me leđa
> Članak:

Posle poraza od Danijela Brandsa u Gštadu, Rodžer Federer rekao je da nije bio spreman zbog problema sa leđima.
"U poslednjih sedam do deset dana jedva da sam mogao da treniram, zato mi je bilo teško da se spremim za turnir. Ipak, odlučio sam da igram i to nije izgovor. I u Hamburgu sa imao problema i drago mi je što sam uopšte uspeo da igram. Stanje se nije pogoršalo, čak osećam da se poboljšava u prethodnih nekoliko dana“, rekao je Federer.
"Imao sam neke šanse, ali ih nisam iskoristio (0 od 5 brejk lopte). Nisam igrao dobro u kontinuitetu, a on je sjajno servirao", dodao je Rodžer. Brands je bio srećan posle velike pobede. "Pomogla mi je i nadmorska visina, dobro sam servirao i pritiskao sam ga od početka. Pomoglo mi je to što smo igrali u Hamburgu (poraz u tri seta), pod utiskom ste kada s njim igrate prvi put, potpuno je drugačije nego kada gledate na televiziji".
