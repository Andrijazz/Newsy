> Izvor: B92
> Datum: četvrtak 25.07.2013.  
> Rubrika: sport_tenis
> Naslov: Raspad sistema, novi poraz Rodžera
> Članak:

Peti teniser sveta Rodžer Federer nastavlja sa iznenađujućim porazima, pošto je poražen već u svom prvom meču u Gštadu.
Bolji od njega bio je 55. teniser sveta Danijel Brands rezultatom 6:3, 6:4.
Ovo je prvi put od Rima 2010. godine da Švajcarac nije dobio nijedan meč na turniru, a bez seta je poslednji put ostao davne 2007. godine u Majamiju (poraz od Kanjasa).
Brands je prošle sedmice u Hamburgu uzeo set Federeru, a sada je uspeo da završi posao do kraja - tokom meča nije pretrpeo nijedan brejk, a u drugom setu je spasao tri brejk šanse. Federer je na prethodna dva turnira izgubio od igrača van prvih 100 (Stahovski i Delbonis), a ni Brands uprkos nešto boljem renkingu nije teniser od kojeg bi Rodžer trebalo da zazire. Da li će posle novog razočaranja Federer odustati od eksperimenta sa novim reketom, ostaje da se vidi.
