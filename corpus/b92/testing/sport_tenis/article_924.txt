> Izvor: B92
> Datum: petak 23.08.2013.  
> Rubrika: sport_tenis
> Naslov: Dan sporta: Novak govorio u UN
> Članak:

Novak Đoković obratio se u petak Generalnoj skupštini Ujedinjenih nacija, na poziv predsednika Generalne skupštine Vuka Jeremića.
Na predlog delegacije Srbije u UN izglasana je rezolucija kojom se 6. april proglašava za Međunarodni dan sporta.
Pored Novaka pred GS je govorio i predsednik MOK Žak Rog.
Đoković se zahvalio UN na usvajanju rezolucije ukazujući da je sport osnova da se deca odvoje od ulice i kriminala. On je rekao da je rođen u "maloj, ali ponosnoj zemlji", koja je prošla kroz teško vreme, pri čemu je sport, kako je naveo, bio tačka koja je značila ohrabrenje i jačanje samopouzdanja kod mladih ljudi. "Međunarodni dan sporta će promovisati širenje fer-pleja, timskog rada i poštovanja protivnika. Svako uspešno društvo je bazirano na tim osnovama", ukazao je najbolji srpski i svetski teniser. On je dodao i da sport za decu širom sveta može da znači "odvajanje od ulice, droge i kriminala". "Sport je često ohrabrenje za decu da vežbaju i sanjaju. Ali, to nisu samo trofeji i medalje, već takmičenje i nadogradnja kao put ka boljim pojedincima i boljem društvu", istakao je Novak Đoković. Predsednik Međunarodnog olimpijskog komiteta Žak Rog čestitao je zemljama članicama GS UN na usvajanju rezolucije, posebno zahvalivši generalnom sekretaru Ban Ki Munu i predsedniku Generalne skupštine Vuku Jeremiću. On je rekao da sport danas u svetu služi promociji mira, što su, kako je istakao, "i olimpijski ideali". "Sport pomaže mladim ljudima da steknu samopouzdanje i alterntaiva je konfliktima i delikvenciji, a pomaže i da mladi ljudi nastave svoje školovanje", zaključio je Rog. Predsednik GS UN Vuk Jeremić rekao je nakon usvajanja rezolucije o proglašenju Međunarodnog dana sporta da se u sportu iskazuju najvrednije osobine kod ljudi, poput istrajnosti, poštovanja discipline i ličnog integriteta i fer pleja. Prema njegovim rečima, radi se o istorijskoj rezoluciji, jer sport ima jedinstvenu moć da mobiliše, privuče i inspiriše ljude širom sveta. "Sport nas inspiriše da prevazilazimo vlastite granice", ocenio je Jeremić i dodao da se sportski programi koriste da se pošalje poruka o prevenciji od HIV i AIDS, smanji broj gojaznih, i da se promovišu zdrave navike kod dece i odraslih i obezbedi rodna ravnopravnost.
