> Izvor: B92
> Datum: utorak 17.09.2013.  
> Rubrika: sport_tenis
> Naslov: Bojana ne staje, dobila i Kirsteu
> Članak:

Srpska teniserka Bojana Jovanovski uspešno je startovala na WTA turniru u Gvangžuu, pošto je pobedila prvog nosioca, Rumunku Soranu Kirsteu sa 6:2, 6:1.
Jovanovski je nastavila seriju pobeda započetu prošle nedelje u Taškentu, gde je osvojila drugu titulu u karijeri i za samo 63 minuta savladala 21. igračicu na svetu.
Ona će u drugom kolu igrati protiv Amerikanke Vanije King, koja je bila bolja od Južnofrikanke Šanel Šepers sa 2:6, 6:1, 6:3.
Uspešna je na startu turnira bila i Vesna Dolonc koja je u prvom kolu pobedila Poljakinju Ursulu Radvanjsku sa 7:5, 6:2. Dolonceva je do prve pobede protiv 39. igračice sveta, koja je u Gvangžuu postavljena za petog nosioca, došla posle sat i 49 minuta igre. Njena protivnica u nastavku takmičenja biće Ivona Meusburger iz Austrije, koja je bila bolja od Ukrajinke Lesije Curenko sa 6:3, 6:4. Jovana Jakšić nije uspela da se domogne drugog kola, pošto je na startu eliminisana od Britanke Lore Robson sa 6:2, 6:4. Turnir u Gvangžuu igra se za nagradni fond od 500.000 dolara.
