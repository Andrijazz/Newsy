> Izvor: B92
> Datum: nedelja 15.09.2013.  
> Rubrika: sport_tenis
> Naslov: Janko: Nešto najlepše u životu
> Članak:

Srpski teniser Janko Tipsarević rekao je da je presrećan što je doneo odlučujući bod i da je pobednički poen reprezentaciji "nešto najlepše" za njega.
"Osećam se odlično. Doneti odlučujući poen mojoj državi je zaista nešto najlepše. Zadovoljan sam svojom igrom, totalno sam dominirao. Jedino mi je opala koncentracija kada sam servirao za meč - ne znam da li sam se uplašio ili nešto drugo", rekao je Tipsarević.
Tipsarević je sa 3:0 (7:6, 6:2, 7:6) pobedio Vaseka Pospišila i tako Srbiji doneo pobedu od 3:2 nad Kanadom. "Drugi reket" Srbije kazao je da atmosfera u Areni bila sjajna, kao i da se nada da će mu nastup u Dejvis kupu pomoći da napreduje uindividualnoj karijeri. "Publika je bila neverovatna, ali ja sam se koncentrisao pre svega na svoju igru, samo sam osećao pozitivnu energiju koja me je nosila. Dejvis kup može da oduzme mnogo, naporno je ubaciti ga u raspored, ali ta pozitivna atmosfera u timu i emocije koje nosi, teraju vas da igrate još bolje, pa tako verujem da će biti i meni na narednim takmičenjima", rekao je Tipsarević. Selektor Bogdan Obradović rekao je da mu je čast što je kapiten ekipe. "Čestitam momcima, zaista su bili sjajni. Lako je biti general u ovakvom timu, možete samo da sedite i da im dodajete vodu i peškire", kazao je Obradović. Tipsarević je kazao da bi do kraja sezone voleo da se vrati u prvih deset igrača sveta, i da bi još jednom u karijeri voleo da sa Srbijom osvoji Dejvis kup. "Voleo bih da se vratim u prvih deset na svetu do kraja sezone i da osvojim Svetsko prvenstvo još jednom. Napokon sam pronašao motivaciju i vratila mi se ona borbenost od ranije koju sam imao. Imam samopuzdanja i nadam se da ću uspeti u tome", rekao je on. Srbija će u finalu Dejvis kupa od 15. do 17. novembra u Beogradskoj areni dočekati Česku koja je u polufinalu pobedila Argentinu sa 3:2, a Novak Đoković je rekao da naš tim ide na titulu, nakon pobede nad Milošem Raonićem.
