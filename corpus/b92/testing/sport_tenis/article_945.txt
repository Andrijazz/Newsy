> Izvor: B92
> Datum: sreda 11.09.2013.  
> Rubrika: sport_tenis
> Naslov: Janko za B92: Publika naša prednost
> Članak:

Srpski teniser Janko Tipsarević u intervjuu za B92 kaže da će publika biti veliki faktor u polufinalu Dejvis kupa sa Kanadom (13-15. septembra).
“Neke od svojih najboljih mečeva u karijeri odigrao sam upravo u Dejvis kupu, volim da igram pred punim tribinama. Osim Nestora, mislim da niko drugi od Kanađana nije igrao pred dvadeset hiljada protivničkih navijača i to može da bude naša prednost”, kazao je Tipsarević.
Intervju je tokom US opena obavila naša saradnica iz SAD Ana Mitrić. Janko kaže da su Kanađani mnogo napredovali za samo nekoliko meseci. "Da ste me pitali pre nekoliko meseci, kada Miloš nije igrao toliko dobro i kada je Pospišil bio izvan Top 100, rekao bih da smo apsolutni favoriti. Sada je Pospišil 41. na svetu, Miloš igra tenis svog života i, s obzirom da smo mi oslabljeni neigranjem Viktora, to pomalo menja stvari", kaže Tipsarević u intervjuu za B92. Raonić je igrao finale Masters turnira u Montralu, kada je Pospišil stigao do polufinala. Ipak, Janko kaže da ne želi da beži od odgovornosti i dodao je: "Čak i bez Viktora, svestan sam da smo mi favoriti, imamo Novaka u svojoj ekipi i igramo u Beogradu na šljaci. Rekao bih da su šanse 60-40 za nas". Kako se Viktor nosi sa teškom situacijom, jesi li se čuo sa njime u poslednjih mesec dana? "Veoma dobro se nosi sa situacijom. Ne želim da govorim u njegovo ime, ali pretpostavljam da čeka konačnu odluku Suda u Lozani. On je pravi timski igrač i veliki je gubitak za nas što što ga nećemo imati za okršaj sa Kanadom". Miloš Raonić raduje se srpskoj hrani, a izjave svih iz kanadskog tima pročitajte ovde.
