> Izvor: B92
> Datum: četvrtak 12.09.2013.  
> Rubrika: sport_tenis
> Naslov: Raonić: Nismo bez šansi
> Članak:

Kanadski teniser Miloš Raonić rekao je danas da je selekcija Srbije favorit u polufinalu Svetske grupe Dejvis kupa, ali da ni njegova ekipa nije bez šansi.
Srbija i Kanada će od petka do nedelje u „Kombank areni“ igrati polufinale Svetske grupe Dejvis kupa.
Meč otvaraju Novak Đoković i 41. teniser sveta Vaseka Pospišila u petak od 16 časova, a potom na teren izlaze Janko Tipsarević i Raonić.
"Mislim da je Srbija u ovom duelu favorit, osvojili su takmičenje pre tri godine, u vrhu su svetskog tenisa i igraju pred domaćom publikom. S druge strane i mi imamo šanse, uostalom sada ne bismo bili ovde", rekao je Raonić. Raonić i Tipsarević su do sada igrali tri puta, a kanadski teniser ostvario je sve tri pobede. "U meču sa Jankom znam šta bi trebalo da radim, igrali smo tri puta, ali svaki put je bilo neizvesno. U dva meča je bilo 7:6 u trećem setu. Sada su okolnosti malo drugačije, on igra pred svojim navijačima i svi će da ga bodre, a i podloga je drugačija. Pružiću svoj maksimum i verujem u pobedu", istakao je Raonić. Pospišil je rekao da je zadovoljan što će igrati prvi meč dana protiv prvog reketa sveta. "Srećan sam što prvi izlazim na teren i to protiv Đokovića. To mi ostavlja mnogo više vremena da se spremim za dubl meč. Gledao sam Novaka u više navrata preko televizije, ali jedno je kada izađete na teren, a drugo kada meč gledate iz kreveta", rekao je 41. teniser sveta, "Plasman u polufinale Dejvis kupa je neverovatan, zaista nešto posebno u mojoj karijeri. Mnogo mi znači i doprinosi samopouzdanju". Reprezentativac Kanade Danijel Nestor, koji će u subotu od 16 časova igrati u dublu sa Pospišilom protiv Nenada Zimonjića i Ilije Bozoljca, rekao je da u tom meču neće biti nepoznanica. "Za dubl meč nema tajni. Nenad i ja se znamo suviše dobro, igrali smo tolike godine zajedno. On je jedan od najboljih igrača na svetu i biće izuzetno teško zaustaviti ga. Ali s obzirom da sam toliko vremena proveo sa njim, tačno znam šta bi trebalo da uradim", rekao je Nestor.
