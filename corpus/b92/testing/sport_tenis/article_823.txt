> Izvor: B92
> Datum: sreda 24.07.2013.  
> Rubrika: sport_tenis
> Naslov: Novak: Najviše ambicije u Njujorku
> Članak:

Prvi teniser sveta Novak Đoković završio je sa odmorom, obavio je lekarske preglede u Rimu i počinje pripreme za nastavak sezone.
Pre početka priprema u Monte Karlu, Novak je na kratko bio u prestonici Italije, gde je odradio redovne lekarske preglede.
Proverio je rad srca i pluća, sve je bilo u savršenom redu, a Đoković je istakao da ima visoke ciljeve na američkom betonu.
"Došli smo prvi put na Institut (za medicinu i sport), a izabrao sam Rim jer je moj lekar Italijan. Vratili smo se sa odmora iz Hrvatske i Crne Gore i posle pregleda krećem sa pripremama za nastavak sezone. Prvi deo godine je bio veoma dobar za mene, ali me sada čeka US open. Ambicije su mi uvek maksimalne", rekao je Novak. Đokovićev prvi turnir je Rodžers kup, koji počinje petog avgusta, a zatim slede Sinsinati i US open. Novak je poslednji Gren slem turnir u sezoni osvojio jednom u karijeri (2011), a još tri puta je igrao u finalu (2007, 2010, 2012). Legendarni Pit Sampras smatra da je Endi Mari glavni favorit za osvajanje US opena, a pojedini strani kolumnisti smatraju da Novak pobedom u Njujorku ima šansu da povrati auru koju je imao 2011. godine.
