> Izvor: B92
> Datum: četvrtak 25.07.2013.  
> Rubrika: sport_tenis
> Naslov: Troicki suspendovan: Nevin sam
> Članak:

Viktor Troicki suspendovan je na 18 meseci jer na turniru u Monte Karlu nije dao traženi uzorak krvi, saopštila je Međunarodna teniska federacija (ITF).
Kako se navodi, Troicki je obavešten da 15. aprila treba da podnese uzorak urina i uzorak krvi na turniru u Kneževini.
Viktor je podneo uzorak urina, ali ne i krvi, a nezavisnoj komisiji rekao je da mu je doktor ITF rekao da je u redu da ne podnese uzorak krvi ako se ne oseća dobro.
Prema Viktorovim rečima, upravo zato što mu nije bilo dobro nije dao uzorak krvi, ali komisija nije prihvatila te argumente i kaznila je Troickog u skladu sa članom dva, stav tri Teniskog antidoping programa (odbijanje ili nepodnošenje traženog uzorka bez ubedljivog objašnjenja). "Nikada nisam koristio nedozvoljene supstance. Jedina istina je da mi je zvaničnik doping kontrole dopustio da ne predam uzorak krvi zbog toga što se tog dana nisam osećao dobro", izjavio je Troicki, koji je u Umagu eliminisan u osmini finala. Troicki će se žaliti na odluki ITF, a ako žalba bude odbijena, turnirima će moći da se vrati tek 24. januara 2015. godine. "Ovo je najteži trenutak u mojoj karijeri. Ne znam zašto imam ovakav tretman, a potpuno sam nevin. Šokiran sam, u Monte Karlu sam verovao da uzorak krvi mogu da predam sutradan. Svakako ću se žaliti na ovu kaznu ITF", poručio je Troicki.
