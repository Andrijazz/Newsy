> Izvor: B92
> Datum: subota 14.09.2013.  
> Rubrika: sport_tenis
> Naslov: AIPS: Novak najbolji u Evropi
> Članak:

Novak Đoković izabran je za najboljeg sportistu Evrope za 2011. u 2012. u izboru izboru Asocijacije sportskih novinara Evrope (AIPS).
Đokoviću je dodeljen jedinstven trofej tokom meča sa Kanadom u polufinalu Dejvis kupa.
Trofej Đokoviću uručili su predsednik AIPS-a Janis Daras i generalni sekretar Čarls Kamenzuli.
"Đoković nije samo uspešan sportista, koji rezultatima zaslužuje ovo priznanje. On je fer plej odnosom prema rivalima, ponašanjem na terenu i humanitarnim radom ukazao na vrednosti koje treba ceniti i sprovoditi u životu. Postao je idol mladima u svetu, a sa druge strane promovisao je svoju zemlju. Srbija, ali i Evropa mogu da budu ponosni što imaju tako harizmatičnog sportistu, koji se istakao i profesionalnim odnosom prema medijima. Sudeći po glasanju, veoma je omiljen medju sportskim novinarima u Evropi", rekao je Grk Daras. AIPS najboljeg sportistu Evrope bira od 1983. godine, a prvi laureat bio je nemački plivač Mihael Gros, a između ostalih trofej su osvajali Mišel Platini, Sergej Bubka (tri puta), Boris Beker (dva puta), Mihael Šumaher (tri puta), Rafael Nadal, dok je apsolutni rekorder Rodžer Federer sa pet nagrada.
