> Izvor: B92
> Datum: četvrtak 12.09.2013.  
> Rubrika: sport_tenis
> Naslov: Đoković: Živimo za ovaj susret
> Članak:

Najbolji teniser sveta Novak Đoković, poručio je da je silno motivisan da igra za Srbiju u predstojećem polufinalnom meču Dejvis kupa protiv Kanade u Beogradu.
"Stigao sam juče i, iako sam umoran, osećam se zdravim i motivisanim da igram za svoju zemlju. Ovo mi nije prvi put da imam samo dva dana za pripreme za meč. Isto se desilo i 2010. godine, kada smo osvojili trofej Dejvis kupa, kao i 2011. Te godine,međutim, bio sam povređen i to me je sprečilo da ostvarim uspeh", rekao je Đoković na konferenciji za novinare.
Prvi reket Srbije naglasio je da Kanada svakako nije za potcenjivanje, ali da je velika prednost činjenica da se igra u Beogradskoj areni. "Kanada nije za potcenjivanje. Ipak, mislim da ćemo uspeti da uđemo u finale zahvaljujući podršci sjajne beogradske publike", naveo je Đoković. On je napomenuo da je Dejvis kup jedinstveno takmičenje koje igračima individualno donosi veliki podstrek u karijeri. "Svi znamo koliko je Dejvis kup jedinstveno takmičenje i izvor inspiracije svih igrača da grade svoje individualne karijere, što smo na kraju i doživeli 2010. osvojivši trofej", rekao je Novak. Đoković je poručio da je važno da se "Arena" napuni do poslednjeg mesta i da se ponove lepi trenuci od pre tri godine. "Živimo za ovaj susret", zaključio je Đoković. Najbolji srpski teniser u petak će u prvom meču polufinala Dejvis kupa igrati protiv Vaseka Pospišila. Prema žrebu, Đokovića u nedelju očekuje i duel sa najboljim kanadskim teniserom Milošem Raonićem.
