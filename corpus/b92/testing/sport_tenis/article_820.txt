> Izvor: B92
> Datum: utorak 23.07.2013.  
> Rubrika: sport_tenis
> Naslov: Bojana sigurna na startu u Bakuu
> Članak:

Srpska teniserka Bojana Jovanovski uspešno je započela odbranu titule na turniru u Bakuu, pošto je pobedila Nidžinu Abduraimiovu iz Uzbekistana.
Jovanovski je slavila sa 6:3, 6:3, posle jednog sata i 32 minuta igre.
Bojana, koja je prvi nosilac na tom turniru, u drugom kolu igraće protiv Tunišanke Ons Jabeur koja je bila bolja od Ruskinje Darioje Gavrilove rezultatom 6:4, 6:0.
Takmičenje u Bakuu već je završila Vesna Dolonc, dok svoj meč prvog kola tek treba da odigra Aleksandra Krunić, sa Ukrajinkom Elinom Svitolinom. Turnir u Bakuu igra se za nagradni fond od 235.000 dolara.
