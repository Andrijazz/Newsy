> Izvor: B92
> Datum: ponedeljak 16.09.2013.  
> Rubrika: sport_tenis
> Naslov: ATP: Novak prvi, skok Federera
> Članak:

Prvi reket sveta Novak Đoković povećao je svoju prednost u odnosu na Rafaela Nadala na najnovijoj ATP listi.
Đoković na čelu ima 11.120 bodova, 260 više od Nadala, dok je treći Endi Mari iz Velike Britanije sa 7.075.
U odnosu na prethodnu nedelju, tokom koje je Dejvis kup bio u centru pažnje, među prvom desetoricom je došlo do samo jedne promene, pošto je Rodžer Federer pretekao Tomaša Berdiha i došao do pete pozicije.
Iza najbolje trojice i dalje se nalazi David Ferer, a sada ga redom slede Federer, Berdih, Huan Martin del Potro, Žo-Vilfred Conga, Rišar Gaske i Stanislas Vavrinka. Janko Tipsarević je i ove nedelje na 23. poziciji, dok je Viktor Troicki, koji je još pod suspenzijom zbog kršenja anti-doping pravila, na 71. mestu. Dušan Lajović je jedini preostali srpski teniser među 200 na svetu, na 144. poziciji.
