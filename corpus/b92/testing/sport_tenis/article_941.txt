> Izvor: B92
> Datum: utorak 10.09.2013.  
> Rubrika: sport_tenis
> Naslov: Obradović: Spremni smo za Kanadu
> Članak:

Selektor Dejvis kup reprezentacije Srbije Bogdan Obradović rekao je da je zadovoljan početkom priprema za polufinalni duel sa Kanadom.
Srbija će od 13. do 15. septembra u Beogradskoj areni dočekati Kanadu u polufinalu Dejvis kupa.
"Izuzetno sam zadovoljan početkom priprema. Teren je fantaštično pripremljen i igrači rade punom parom. Vredno smo trenirali do sada i potrudićemo se da i narednim danima bude tako. U dobroj atmosferi dočekujemo Kanadu", rekao je Bogdan Obradović u beogradskoj Areni.
Janko Tipsarević rekao je da mu se povratilo samopouzdanje u igri i dodao da veruje u dobar rezultat protiv Kanade. "Od turnira u Sinsinatiju mnogo se bolje osećam na terenu. Povratilo mi se samopuzdanje i mnogo bolje igram. Od tog turnira zaista vise sebe ulažem i pokazujem da želim pobedu, igram agresivnije. Verujem da ću se tako vratiti u vrh, kao i da će Srbija zabeležiti dobar rezultat protiv Kanade", kazao je Tipsarević. Teniskoj reprezentaciji Srbije u sredu uveče trebalo bi da se pridruži Novak Đoković, koji kasni zbog finala US Opena. Saigračima iz reprezentacije je žao što najbolji teniser sveta nije osvojio titulu. "Ceo tim je sinoć gledao taj meč protiv Nadala i jutrošnji trening je ispaštao zbog toga. Krivo nam je što Đoković nije pobedio, ali svi smo znali da će biti neizvestan meč. Sa njima dvojicom nikada se ne zna kakv će rezultat biti. Novak je imao manjak samopuzdanja i mislim da je to presudilo", kazao je Tipsarević. Selektor Obradović kazao je da će Đoković dobiti odmor po povratku u Srbiju. "U par navrata Đoković mi je rekao da mu je čast što nastupa za reprezentaciju. Videćemo kako se oseća, mada je on već i navikao na to. On je sam izabrao da igra za nacionalni tim i zna da to donosi obaveze, ali bez obzira na sve dobiće zasluženi odmor", kazao je Obradović. Ilija Bozoljac rekao je da bi želeo da zaigra u duelu protiv Kanade, ali da će konačnu odluku doneti selektor Obradović. "Selektor je tu da napravi tim, a ja bih svakako želeo da igram. Osećam se dobro, verujem da sam napredovao i atmosfera u ekipi je super", kazao je Bozoljac.
