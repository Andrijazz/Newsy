> Izvor: B92
> Datum: petak 13.09.2013.  
> Rubrika: sport_tenis
> Naslov: DK: Može li Srbija do finala?
> Članak:

U petak u "Beogradskoj Areni" počinje polufinalni duel Dejvis Kupa između Srbije i Kanade, a program otvara najbolji teniser sveta Novak Đoković.
Novak se u prvom meču dana od 16 časova sastaje sa Vasekom Pospišilom, posle čega će na teren Janko Tipsarević i Miloš Raonić.
U subotu je na programu samo meč dublova, između Nenada Zimonjića i Ilije Bozoljca protiv Pospišila i Danijela Nestora.
Derbi duel između prvog i jedanaestog tenisera sveta igra se u nedelju od 14 sati, dok će poslednji meč ovog polufinalnog duela odigrati Tipsarević i Pospišil. Đoković je na konferenciji za novinare da reprezentacija živi za ovaj susret, da bi kasnije u toku dana rekao da ne može da dočeka da zaigra pred 'svojom' publikom. "S velikim uzbuđenjem iščekujem svoj prvi meč. Ni umor, ni džet leg, ma ništa me neće sprečiti da izađem i igram za naš tim. Sav se naježim kad se setim neverovatne atmosfere u Areni, koju je publika stvorila kada smo osvojili trofej. Radujem se da igram pred našom publikom, taj osećaj je nezamenljiv i hvala vam svima što dolazite u velikom broju da nas podržite. Vi ste naš džoker u rukavu!", napisao je Novak na svom Fejzbuk profilu. Drugi polufinalni par, koji je takođe na programu ovog vikenda, čine reprezentacije Češke i Argentine.
