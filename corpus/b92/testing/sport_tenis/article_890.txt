> Izvor: B92
> Datum: subota 3.08.2013.  
> Rubrika: sport_tenis
> Naslov: Granoljers od 0:6 do titule
> Članak:

Španski teniser Marsel Granoljers osvojio je turnir u Kicbilu, pošto je u finalu pobedio Argentinca Huana Monaka sa 2:1 u setovima (0:6, 7:6, 6:4).
To je četvrta ATP titula u karijeri za 53. tenisera sveta, a prva u poslednje dve godine.
Monako, 31. igrač na ATP listi, potpuno je dominirao na početku meča, osvojio je prvi set za samo 23 minuta, bez izgubljenog gema.
Granoljers je zaigrao bolje u drugom setu, pri rezultatu 5:3 servirao je za set, ali nije uspeo da zadrži servis, a nakon toga Monako je preokrenuo na 6:5. O pobedniku seta odlučeno je u taj-brejku, koji je Španac dobio sa 7:3. Granoljers je u trećem setu poveo sa 4:0 i tu prednost je sačuvao do kraja meča.
