> Izvor: B92
> Datum: sreda 11.09.2013.  
> Rubrika: sport_tenis
> Naslov: Novak Đoković već na šljaci
> Članak:

Samo dan nakon što je poražen u finalu US opena u iscrpljujućem duelu sa Rafaelom Nadalom, Novak Đoković je počeo pripreme za Dejvis kup.
Đoković je i dalje u Njujorku, u Beograd stiže u sredu, ali je prvo slobodno vreme u SAD iskoristio da 'oseti' šljaku, na kojoj će se igrati u Areni.
Srbija za vikend dočekuje selekciju Kanade, u polufinalu Svetske grupe Dejvis kupa. Naš tim je predvođen Jankom Tipsarevićem i Nenadom Zimonjićem već počeo pripreme u Beogradu.
Đoković je u utorak veče bio domaćin humanitarne večere koju je organizovala njegova Fondacija, a koja je skupila 2,5 miliona dolara za pomoć programima ranog razvoja i obrazovanja dece u Srbiji.
