> Izvor: B92
> Datum: subota 14.09.2013.  
> Rubrika: sport_tenis
> Naslov: Đoković: Viktor nije terorista
> Članak:

Prvi reket sveta Novak Đoković rekao je da je odluka ITF da Viktoru Troickom zabrani ulazak u „Kombank arenu“ na meč Srbije i Kanade žalosna.
Međunarodna teniska federacija u petak nije dozvolila Troickom da uđe u „Arenu“ zato što je pod suspenzijom zbog kršenja anti-doping pravila, a slučaj još nije završen. Podsetimo, Troicki je krajem jula suspendovan na 18 meseci zato što na Mastersu u Monte Karlu nije dostavio uzorak krvi kada mu je to traženo, a kao razlog je naveo da se nije osećao dobro.
"Želim da Viktor dobije slučaj pred Sudom za arbitražu u sportu u Lozanu. U celoj ovoj situaciji, on nije krivac. To što mu je zabranjen ulazak u "Arenu" me je iznenadilo, zato što nije ni terorista, ni ubica. Nikome ne bi smetalo da bude ovde, zato što je on pre svega naš prijatelj i ne bi uticao na nas tokom mečeva", rekao je Đoković. Posle prvog dana duela Srbije i Kanade u polufinalu Dejvis kupa u "Kombank areni" rezultat je 1:1. Vođstvo Srbiji je doneo Đoković, sigurnom pobedom nad Vasekom Pospišilom sa 3:0, dok je Miloš Raonić izjednačio trijumfom nad Jankom Tipsarevićem u pet setova i posle više od četiri sata igre. Duel Srbije i Kanade nastavlja se od 16 časova dubl susretom, za koji su prijavljeni Nenad Zimonjić i Janko Tipsarević za Srbiju, odnosno Danijel Nestor i Pospišil za Kanadu. U nedelju su u "Areni" na programu preostali singl mečevi.
