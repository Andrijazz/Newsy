> Izvor: B92
> Datum: sreda 21.08.2013.  
> Rubrika: sport_tenis
> Naslov: I US Open bez Mardija Fiša
> Članak:

Američki teniser Mardi Fiš povukao je u sredu prijavu za učešće na US Openu, što znači da će propustiti i četvrti Gren slem zaredom.
31-godišnji Fiš je zbog problema sa srcem igrao sporadično u poslednje dve sezone, a ove godine je odigrao samo osam mečeva na ATP turu.
Amerikanac je poslednji meč odigrao u utorak, kada je predao duel Fincu Jarku Nieminenu u trećem setu u Vinston-Sejlemu, zbog toplotnog udara.
"Prijatelji, nažalost moje zdravlje mi ne dozvoljava da učestvujem ove godine na US Openu. Hvala vam svima na podršci", napisao je Fiš na svom profilu na društvenoj mreži Tviter. Prošle godine Fiš je na US Openu predao meč u četvrtom kolu iz predostrožnosti zbog srčanih problema, zbog saveta lekara. Nije igrao šest meseci, pre nego što se vratio na Indijan Velsu u martu. Ipak, zbog zdravlja je propustio sve turnire kojima se igra na tri dobijena seta.
