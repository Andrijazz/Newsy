> Izvor: B92
> Datum: subota 27.07.2013.  
> Rubrika: sport_tenis
> Naslov: Novak: Osvajam, ne branim titule
> Članak:

Novak Đoković ponovio je svoju čuvenu rečenicu od pre nekoliko godina da su Srbi i Hrvati jedno i da nema razlike između ova dva naroda.
Đokovića je 2007. posle turnira u Montrealu koji je osvojio, spiker nazvao "Hrvatom", na šta je on odgovorio: "Nema veze što ste me nazvali Hrvatom. Srbi i Hrvati - to je isto".
"I ovoga puta bih se izdigao iznad nacionalističkih žabokrečina, kako ste rekli. Za nekog u inostranstvu jako je teško razlikovati naš narod, granice, ko smo, šta smo."
"Zato nisam ni zamerio, niti sam pokušavao da objasnim jer i sam znam koliko mi truda treba da objasnim odakle dolazim i gde je taj brdoviti Balkan", rekao je Đoković u intervjuu hrvatskom "Jutarnjem listu". Srpski teniser dodao je da je njegova filozofija da osvaja, a ne da brani titule. "Najradije bih izabrao 14 Gren slemova sa Parizom. Ne promatram svoju karijeru na taj način, jednostavno igram najbolje što mogu. Moj cilj je što više titula, bez kompromisa. Svakako najviše želim Rolan Garos jer ga još nikad nisam osvojio, ali za mene je svaka titula jednako važna i za svaku se borim. Osvajam, a ne branim. To je moja filozofija. S druge strane, ni moj idol Pit Sampras nije osvojio Frenč open, a do sada je najuspešniji teniser - imao je 14 titula." Prvi teniser sveta je ponovio da mu je hrvatski teniser Marin Čilić odličan prijatelj i van terena, kao i da mu je nekadašnji selektor Dejvis kup reprezentacije Hrvatske Nikola Pilić kao drugi otac. "Marin je sjajan momak, s kojim se jako dugo poznajem. Za njega slobodno mogu reći da mi je i prijatelj, a kad god možemo, provodimo vreme zajedno na turnirima. Pomažemo jedan drugome, treniramo zajedno, što nas čini bližima. Želim mu svu sreću u karijeri i da se uskoro borimo u finalima Gren slemova", poručio je Đoković.
