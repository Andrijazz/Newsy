> Izvor: B92
> Datum: petak 26.07.2013.  
> Rubrika: sport_tenis
> Naslov: Tipsarević: Znam da je Viktor nevin
> Članak:

Srpski teniser Janko Tipsarević napisao je da veruje kako će Viktor Troicki dokazati da je neopravdano kažnjen zbog kršenja pravila o dopingu.
"Znam Viktora.Znam da je nevin. Nadam se da će to i dokazati", napisao je Tipsarević na svom Tviter profilu.
Troicki, bivši svetski broj 12, suspendovan je na 18 meseci zbog kršenja pravila o dopingu.
On je proglašen krivim za propust prilikom doping kontrole na masters turniru u aprilu u Monte Karlu, kada nije dao traženi uzorak krvi. Srpski teniser energično je demantovao da je koristio nedozvoljena stimulativna sredstva, istakavši da će uložiti žalbu na suspenziju Međunarodne teniske federacije (ITF).
Teniski savez Srbije (TSS) saopstio je danas da se nada da će biti uvažena žalba Viktoru Troickom, koji je juče bio suspendovan zbog kršenja antidoping pravila. "Teniski savez Srbije je upoznat sa situacijom koja se desila na turniru u Monte Karlu 2013. i sa velikom pažnjom i odgovornošću, kako prema našem reprezentativcu Viktoru Troickom, tako i prema Međunarodnoj teniskoj federaciji (ITF) i Medjunarodnoj antidoping agenciji (WADA), sačekaće okončanje ovog procesa", kaže se u saopštenju TSS. Kako se navodi, TSS je sigurna da će "pošto je pravilima predviđena mogućnost žalbe Sudu za sportsku arbitražu, Viktor podneti žalbu u zakonski predvidjenom roku". "Verujemo da je naš reprezentativac, zbog stanja u kojem je bio posle meča, velikog umora i opšte iscrpljenosti, nije u potpunosti razumeo uputstva predstavnika antidoping agencije te sam sebe doveo u zabludu da može test da uradi i sledećeg dana (što je Viktor i uradio). Nadamo se da će se u žalbenom postupku uvažiti Viktorovi razlozi, te da će kazna biti ukinuta ili smanjena", kaže se u saopštenju. TSS ističe da se, po njihovom mišljenju, "radi o velikom nesporazumu". "Pošto su oba testa, kako urina, tako i krvi, bila negativna, smatramo da se radi o velikom nesporazumu koji je doveo do ove neželjene situacije, a nikako iz Viktorove želje da se bilo šta prikrije ili sakrije. Takodje, želimo da napomenemo da je i pre ovoga Viktor uradio veliki broj testova urina i krvi i da nikada nije bilo ni najmanjeg problema. Teniski savez Srbije će i dalje voditi borbu protiv dopinga na svim nivoima u Srbiji i podržavać sve akcije ADAS i WADE", kaže se u saopštenju TSS.
