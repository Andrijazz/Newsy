> Izvor: B92
> Datum: sreda 31.07.2013.  
> Rubrika: sport_tenis
> Naslov: Ivanovićeva: Neću živeti u Srbiji
> Članak:

Srpska teniserka Ana Ivanović otkrila je u razgovoru sa medijima u Karlsbadu, gde igra ove nedelje, da ne planira da živi u Srbiji kad se povuče.
Ivanovićeva na startu turnira u Kaliforniji igra sa Slovakinjom Dominikom Cibulkovom, a taj meč na programu je u sredu.
"Volim plaže i volela bih da živim negde u takvom okruženju. Verovatno ću živeti van Srbije, ali nikad se ne zna. Ne verujem da ću imati previše slobodnog vremena, jer volim stalno nešto da radim. Nadam se i da ću se više uključivati u programe UNICEF, i pomagati deci", rekla je Ivanovićeva. Ivanovićeva je, međutim, istakla da voli Beograd i da ga posećuje kada god ima vremena, ali da zbog obaveza nije u prilici da to često radi. "Ne idem često kući, možda dva ili tri puta godišnje. Zaista mi nedostaju porodica i prijatelji. Nije lako, ali uvek nešto morate da žrtvujete. Opet, otac i majka često putuju sa mnom na turnire i pružaju mi podršku, i to mi mnogo znači", naglasila je Ivanovićeva. Srpska teniserka jasno ističe šta joj je cilj do kraja ove sezone, a to je povratak među najboljih deset na svetu. Trenutno je 17. na WTA listi. "Cilj ove sezone mi je da izborim plasman na završni turnir u Istanbulu. Znam da moram dosta da se probijem na listi da bih to i ostvarila", istakla je Ivanovićeva.
