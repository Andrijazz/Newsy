> Izvor: B92
> Datum: sreda 18.09.2013.  
> Rubrika: sport_tenis
> Naslov: Vavrinka: Sanjam Federerov povratak
> Članak:

Stanislas Vavrinka je rekao na konferenciji za štampu da bi voleo da se Rodžer Federer sledeće godine vrati u Dejvis kup tim Švajcarske.
Švajcarci su opstanak u Svetskoj grupi obezbedili pobedom nad Ekvarodom sa 4-1, a u prvom kolu sledeće godine će gostovati Srbiji.
“Uzbuđen sam zbog naredne godine i imam jako velika očekivanja od sebe i svog tima”, nije krio uzbuđenje Vavrinka.
Trenutno deveti reket sveta deluje spremno da i naredne godine preuzme kormilo u reprezentaciji Švajcarske, ali i priznaje da bi voleo da vidi Federera ponovo u timu. "Sanjam da dobijem poruku od Rožera u kojoj će pisati: 'Sten, rado ću vam se pridružiti sledeće godine'", istakao je Vavrinka. Uprkos činjenici da bi nekadašnji svetski broj jedan mogao da bude lošije rangiran od Vavrinke do početka turnira sledeće godine, on bi nesumnjivo bio veliko pojačanje Švajcarcima. Tome ide u prilog njegov ukupni dosadašnji rezultat u Dejvis kupu u kome ima čak 32 pobede od ukupnih 39 mečeva u pojedinačnoj konkruenciji, dok u dublu ima nešto manje, 11 od 19. Svi u švajcarskom timu nadaju se da će Federeru povratak u reprezentaciju biti izazov jer kako Vavrinka kaže, titula u Dejvis kupu je jedna od retkih titula koje Rodžer još nema u svojoj vitrini. Duel Srbije i Švajcarske na programu je od 31. januara do 2. februara naredne godine, najverovatnije u Beogradu.
