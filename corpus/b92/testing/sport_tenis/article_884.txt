> Izvor: B92
> Datum: petak 2.08.2013.  
> Rubrika: sport_tenis
> Naslov: JJ stala u osmini finala
> Članak:

Najbolja srpska teniserka Jelena Janković završila je učešće na turniru u Karlsbadu u drugom kolu, odnosno osmini finala.
Jankovićeva je poražena od Uršule Radvanjske iz Poljske sa 6:2, 4:6, 6:3, posle dva sata i 19 minuta igre.
U borbi za plasman u polufinale, Radvanjsku očekuje duel sa trećom teniserkom sveta Viktorijom Azarenkom iz Belorusije.
Posle prvog seta, koji je Radvanjska poprilično lako dobila, usledilo je buđenje Jankovićeve. Srpska teniserka dobila je drugi set posle velike borbe, da bi u trećem posle rezultata 2:2 Poljakinja preuzela inicijativu. Osvojila je naredna tri gema i servirala za meč, da bi Jankovićeva tada napravila brejk, ali je tako produžila meč za samo jedan gem. Posle eliminacije Jankovićeve, jedina srpska predstavnica u singlu ostala je Ana Ivanović, koja u osmini finala igra sa domaćom teniserkom Koko Vandevege. Jankovićeva u Karlsbadu i dalje igra u dublu, a tokom noći nju i Slovenku Katarinu Srebotnik očekuje susret sa Indijkom Sanjom Mirzom i Flavijom Penetom iz Italije.
