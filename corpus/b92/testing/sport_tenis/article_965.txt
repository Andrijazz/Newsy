> Izvor: B92
> Datum: petak 13.09.2013.  
> Rubrika: sport_tenis
> Naslov: Pospišil: Novak mi nije dao šansu
> Članak:

Kanadski teniser Vasek Pospišil izjavio je da nije imao šanse protiv Novaka Đokovića u prvom meču polufinala Dejvis kupa.
Đoković je na otvaranju duela Srbije i Kanade slavio sa 6:2, 6:0, 6:4 protiv Pospišila.
„Novak je očigledno sa razlogom prvi teniser sveta, želeo sam da odigram najbolje, ali kada sam pretrpeo prvi brejk, prosto sam se uspaničio. Novak mi nije dao šanse da nađem svoj ritam“, rekao je Pospišil.
Pospišil je dodao da se osećao kao da nije u svojoj koži i da ovaj poraz za njega predstavlja dragoceno iskustvo za budućnost. "Kada igrate sa teniserom koji igra tako dobro i brzo, onda morate da prihvatitet tu činjenicu. Novak je igrao fenomenalno, bez greške i prosto mi nije dao mogućnost da iznenadim", rekao je Pospišil. Kanadski teniser je istakao da je optimista uoči dubl meča koji će se odigrati drugog dana u "Kombank areni". "Nisam zadovoljan svojim izdanjem, ali mislim da imam vremena da se priprepmim i oporavim za dubl i nadam se pobedi", zaključio je Pospišil. U "Areni" je u toku drugi meč singla između Janka Tipsarevića i Miloša Raonića.
