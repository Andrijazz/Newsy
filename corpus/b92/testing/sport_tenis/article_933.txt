> Izvor: B92
> Datum: utorak 3.09.2013.  
> Rubrika: sport_tenis
> Naslov: Berdih i Štepanek igraju za Češku
> Članak:

Najbolji češki teniseri Tomaš Berdih i Radek Štepanek braniće boje svoje zemlje protiv Argentine u polufinalu Dejvis kupa, od 13. do 15. septembra u Pragu.
Pored Berdiha i Stepaneka, na spisku selektora češke reprezentacije su još Lukaš Rosol, Jirži Veseli i Jan Hajek.
Polufinalni meč biće odigran na tvrdoj podlozi u praškoj „O2 areni“.
Berdih, koji će se u četvrtom kolu US Opena sastati sa Švajcarcem Stanislasom Vavrinkom, propustio je zbog povrede četvrtfinalnu pobedu protiv Kazahstana, a iz istih razloga je Štepanek bio sprečen da igra u pobedi nad Švajcarskom od 3:2 u prvom kolu. Berdih i Štepanek su igrali u finalu Dejvis kupa novembra prošle godine u Pragu kada je Češka trijumfovala protiv Španije rezultatom 3:2. Češka je poslednji put bila uspešnija od Argentine u polufinalu Dejvis kupa prošle godine u Buenos Airesu rezultatom 3:2. U drugom polufinalu Dejvis kupa sastaju se Srbija i Kanada u "Kombank areni".
