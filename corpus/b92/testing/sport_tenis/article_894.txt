> Izvor: B92
> Datum: nedelja 4.08.2013.  
> Rubrika: sport_tenis
> Naslov: Mari: Mislima sam u Njujorku
> Članak:

Britanski teniser Endi Mari rekao je da bi voleo da napravi dobar rezultat na Rodžers kupu u Monteralu, ali da su mu misli usmerene ka Ju-Es-Openu.
"U karijeri sam se uvek više koncentrisao na slemove, ali poslednjih godina svoj najkvalitetniji tenis igram na mastersima i trudim se da zadržim taj nivo i na najvećim turnirima", rekao je Mari novinarima u Montrealu.
"Naravno da bih voleo da napravim dobar rezultat ovde, ali bih lagao ako bih rekao da ne razmišljam i o Ju-Es-Openu. Prvi put ću ići na grend slem kao branilac titule što je za mene sasvim novo iskustvo", dodao je. Britanski teniser ocenio je i da je teško preći s trave na tvrdu podlogu. "Jako teško mom telu pada promena s trave na tvrdu podlogu. Tek treba fizički da se naviknem, ali ja sam odrastao na tvrdoj podlozi i praktično sam samo na njoj i vežbao do 15. godine", rekao je Mari. Pobednik Vimbldona kazao je da je trava specifična podloga. "Trava je danas neuobičajena podloga i malo igrača zna dobro da igra na njoj, dok tvrda podloga odgovora mnogima i mnogo je tenisera koji dobro igraju na njoj. Volim ovaj turnir i ovo okruženje mi jako prija", kazao je. Novinare u Monterealu je zanimalo koliko su se promenili Marijev fokus i sportski ciljevi od kada je ostvario plan da osvoji grend slem i ispuni želju nacije da osvoji Vimbldon. "Dugo mi je trebalo da osvojim taj prvi grend slem i to mi je bilo veliko olakšanje. Pobeda na Vimbldonu mi je, naravno, mnogo značila i sada imam cilj da osvojim što više grend slem turnira", rekao je Mari. Drugi teniser sveta kazao je da je očigledno da mu rad s trenerom Ivanom Lendlom mnogo znači. "On je strog, ali je pravedan. Ne pravi mi problem ako izgubim meč, a igram najbolje što mogu. On je izgubio svoja prva četiri grend slem finala, ali je ipak ostao veliki igrač. Kada sam ja izgubio svoja prva četiri grend slem finala, osećao sam se kao gubitnik i sportista koji zakaže kad je najpotrebnije. Sama činjenica što sa Lendlom mogu da ragovaram o tome na emotivnom nivou mi mnogo znači", rekao je Mari. Mari je drugi nosilac u Monteralu, a svoj prvi meč će odigrati s pobednikom duela Grigor Dimitrov - Marsel Granoljers. Dvostruki uzastopni šampion Rodžers kupa je Novak Đoković koji je prvi nosilac turnira. Rodzers kup, koji je turnir masters serije, počinje u ponedeljak.
