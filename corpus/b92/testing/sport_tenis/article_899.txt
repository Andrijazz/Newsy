> Izvor: B92
> Datum: ponedeljak 5.08.2013.  
> Rubrika: sport_tenis
> Naslov: Stosurovoj titula u Karlsbadu
> Članak:

Australijska teniserka Samanta Stosur osvojila je turnir u američkom Karlsbadu, pobedom nad Beloruskinjom Viktorijom Azarenkom u finalu.
Stosurova je do titule došla trijumfom sa 6:2, 6:3, tako što je prvi put u karijeri uspela da slavi protiv Azarenke.
Stosurovoj je to prva titula još od US Opena 2011. godine, a četvrta ukupno.
Zanimljivo je da je Stosurova dobila specijalnu pozivnicu za turnir u Karlsbadu, pošto se u poslednji čas odlučila da učestvuje na njemu. Prvobitno je planirala da se odmori pred turnire u Torontu i Sinsinatiju. "Pošto nisam odigrala kako sam želela u Stenfordu, pomislila sam da bi bila dobra ideja da dođem u Karlsbad i pokušam da uradim nešto. Imala sam sreću da su mi dali specijalnu pozivnicu i zbog toga sam presrećna. Drago mi je što sam dobro odigrala pod pritiskom, što sam odigrala baš onako kako sma želela", rekla je Stosurova. Bez obzira na poraz u finalu, Azarenka ima razloga da bude zadovoljna. Od ponedeljka je ponovo druga na svetu, a turnir u Karlsbadu joj je bio prvi od povlačenja sa Vimbldona zbog povrede kolena. Ipak, Beloruskinja je posle meča sa Stosurovom objavila da neće ove nedelje igrati na Rodžers kupu zbog povrede leđa.
