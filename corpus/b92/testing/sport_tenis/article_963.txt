> Izvor: B92
> Datum: petak 13.09.2013.  
> Rubrika: sport_tenis
> Naslov: Đoković: Igrao sam veoma dobro
> Članak:

Srpski teniser Novak Đoković rekao je da je odigrao izuzetno dobro u pobedi nad Kanađanimom Vasekom Pospišilom i da mu je drago što je meč završen veoma brzo.
Najbolji teniser sveta je prvi poen Srbiji u polufinalu Dejvis kupa doneo posle sto minuta igre sa 6:2, 6:0, 6:4.
"Odigrao sam izuzetno dobro i drago mi je što je završeno samo posle nekih sat i po vremena. Iako je izgledalo lagano, morao sam dobro da vraćam servise i da ga nateram da odigra dodatnu loptu i tako pravi mnogo grešaka", rekao je Novak posle meča.
Iako se u Beograd iz Njujorka vratio tek u sredu uveče, Đoković je Pospišila dobio posle sat i 40 minuta igre. "Motivacije uvek ima na pretek, igranje za Srbiju je ono što me inspiriše i daje mi dodatnu snagu kada mi je najpotrebnija. Mnogo sam svežiji nego prethodnih godina, nemam povredu, nešto što me brine...", dodao je Đoković. U drugom meču dana Janko Tipsarević igra protiv Miloša Raonića. "Tipsareviću će biti teško protiv Raonića. Kanađani nisu specijalisti za šljaku, ali ne bi trebalo da ih potcenjujemo jer su s razlogom u polufinalu", rekao je Đoković. Prvi duel u beogradskoj Areni pratilo je oko 10.000 ljudi, a Đoković je istakao da očekuje više publike u narednim duelima. "Nama je puno srce kada vidimo pune tribine, izvanredan je osećaj kada imate podršku publike. Nadam se da će ova pobeda doneti podstrek navijačima da dođu u većem broju", rekao je Djoković.
