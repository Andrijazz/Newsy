> Izvor: B92
> Datum: sreda 28.08.2013.  
> Rubrika: sport_tenis
> Naslov: Krstin: Čelendžeri sledeći korak
> Članak:

Mladi srpski teniser Peđa Krstin tek pre nekoliko nedelja debitovao je u seniorskoj konkurenciji, a već sada beleži impresivne rezultate.
Pokazatelj za to je i trijumf na tek završenom fjučersu u Novom Sadu, na kojem je iz meča u meč pokazivao da ima pobednički mentalitet. Posebno je bio impresivan trijumf u finalu, kada je uspeo da napravi preokret posle izgubljenog prvog seta.
"Prezadovoljan sam svojom igrom u Novom Sadu. To mi je bio tek drugi fjučers posle pauze i odmora. Odlično sam ušao u drugi deo sezone i očekujem da ću nastaviti u istom ritmu, baš kao što smo i planirali", istakao je Krstin. Krstin je poslednjih meseci pokazao da je veliki potencijal, a i on sam je svestan šta je sledeći korak za njega, posle fjučersa. "Ove nedelje ću igrati na Zlatiboru, moraću da se prilagodim na nadmorsku visinu. Potom ću se u Banja Luci okušati na čelendžeru. Prvo ću morati da prođem kvalifikacije, ali to je naredni korak koji treba da napravim, da počnem da osvajam čelendžere", istakao je Krstin. Mladi srpski teniser trenutno drži 514. mesto na ATP listi, ali će mu tek sledeće nedelje biti upisani bodovi osvojeni u Novom Sadu, pa će napredovati za još 50 pozicija. On tako i brže od očekivanog napreduje do svog zacrtanog cilja za 2013. godinu. "Ove godine mi je cilj ulazak među 400 najboljih na svetu. Svojom igrom sam pokazao da to zaslužujem, a s obzirom da ima još dosta da se igra do kraja sezone, verujem da mogu značajno da popravim svoj plasman", naglasio je Krstin.
