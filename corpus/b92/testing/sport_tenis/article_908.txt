> Izvor: B92
> Datum: utorak 20.08.2013.  
> Rubrika: sport_tenis
> Naslov: Troicki: Nisam tražio zamrzavanje
> Članak:

Viktor Troicki rekao je da nije tražio zamrzavanje suspenzije dok traje proces pred sudom u Lozani, jer je slučaj veoma složen i želi da dokaže da je nevin.
CAS je u utorak saopštio da će najverovatnije za četiri meseca doneti presudu u slučaju Troickog, koji je suspendovan zbog kršenja pravila o dopingu.
"Zajedno sa svojim timom i advokatima doneo sam odluku da ne tražimo zamrzavanje sankcija do kraja razmatranja predmeta od strane TAS i to iz dva razloga."
"Prvi razlog je što je slučaj veoma složen, uključeni su razni svedoci i sudija mora da preispita sve bez žurbe. To je isuviše važna stvar za moju karijeru. Osećam da sam potpuno nevin i da imam sve argumente da dobijem na Arbitraži. Drugi razlog je što u ovom trenutku ne bih mogao da igram profesionalni tenis na potrebnom nivou. Najviše želim da se ova noćna mora završi što pre, ali ne želim da u ovom trenutku bilo ko žuri", naveo je Troicki. CAS je naveo da Troicki nije tražio da njegova suspenzija od 18 meseci bude zamrznuta dok traje procedura u Lozani. Da je to uradio, postojala bi šansa da zaigra na US openu koji počinje sledeće nedelje. Troicki je kažnjen zbog kršenja procedure o doping kontroli u aprilu u Monte Karlu, a kao obrazloženje naveo je da je bio bolestan. Za ovakav prekršaj predviđena je dvogodišnja suspenzija, ali je Međunarodna teniska federacija uzela kao olakšavajuću okolnost i objašnjenje Troickog da se plaši igle.
