> Izvor: B92
> Datum: nedelja 4.08.2013.  
> Rubrika: sport_tenis
> Naslov: Novak: Ne krijem se, testiram se
> Članak:

Prvi reket sveta Novak Đoković rekao je da odlazi na doping testove kad god se to traži od njega i da je siguran da tako rade i svi ostali igrači.
„Imam veliku odgovornost pred anti-doping agencijama. Svi organi se trude da ovaj sport održe čistim, ja to ostavljam njima. Uradim doping test kad god to traže od mene, ne krijem se, znaju gde da me nađu i siguran sam da tako rade i svi ostali igrači“, rekao je Đoković u razgovoru sa novinarima u Montrealu, gde u ponedeljak počinje Rodžers kup.
Đokovićev otac Srđan nedavno je rekao da je Rafael Nadal bio najbolji prijatelj njegovog sina dok je pobeđivao, ali kada se stvar promenila prestali su to da budu, dok je za Rodžera Federera naveo da je najbolji teniser u istoriji, ali da je kao čovek drugačiji. "Veoma mi je žao što su njegove reči izazvale toliko pažnje i povredile moje kolege u nekom smislu. Nažalost, ne mogu biti odgovoran za njegove reči jer svako ima pravo na svoje mišljenje, pa tako i moj otac. Mnogo ga volim i poštujem, mnogo mi je pomogao u životu da budem tu gde jesam, ali ponekad ljudi izađu sa svojim mišljenjem. Moram da kažem da nisam uticao na to i ne mogu biti odgovoran", rekao je Novak. Najbolji teniser sveta je rekao da je teško biti blizak prijatelj sa najvećim rivalima pošto na svakih nedelju ili dve dana mora da igra sa njima, kao i da se najviše druži sa srpskim igračima. "Teško je biti veoma blizak prijatelj sa najvećim rivalima jer morate da igrate sa njima svake dve nedelje. Svako ima svoj tim sa kojim putuje, ali najvažnija stvar na kraju dana je da smo svi ljudi i da imamo dobar odnos. Uvek pokušavamo da podržimo jedni druge, što šalje veoma dobru poruku", rekao je Đoković. Kanadske novinare je zanimalo Đokovićevo mišljenje o Dejvis kup reprezentaciji Kanade, sa kojom će Srbija igrati u polufinalu tog takmičenja ove godine. "Kanada ima kombinaciju mladosti i iskustva, veoma su opasni, ali ćemo imati priliku da biramo podlogu. To će biti veliki duel, Dejvis kup donosi velike mečeve. Polufinale je, igraćemo kod kuće, nismo igrali tu dve godine i ljudi jedva čekaju. Takmičenje je veoma nepredvidivo, možda smo mi favoriti, ali niko ne može sa sigurnošću da kaže da ćemo proći", naveo je prvi teniser sveta. Rodžers kup od ponedeljka možete da pratite u direktnim prenosima na televiziji B92. Đoković je slobodan u prvom kolu, a u drugom ga čeka susret sa boljim iz duela između Nemca Florijana Majera i Bernarda Tomića iz Australije.
