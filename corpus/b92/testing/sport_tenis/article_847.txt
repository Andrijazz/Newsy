> Izvor: B92
> Datum: subota 27.07.2013.  
> Rubrika: sport_tenis
> Naslov: Federer: Niko kao Rafa i ja
> Članak:

Osvajač 17 Gren slem titula Rodžer Federer rekao je da nikada u istoriji tenisa nije bilo, niti će biti rivalstva kao njegovog sa Rafaelom Nadalom.
“Nijedno rivalstvo nije bilo ravno našem, čak ni Borg – Mekinro, koji su takođe imali različite karaktere i jedan je bio levoruk, a drugi desnoruk”, počeo je Rodžer odgovor na konstataciju da su Nadal i on obeležili prvu deceniju 21. veka, a da sada Đoković i Mari vode glavnu reč.
"Mari i Đoković su vrlo slični. Rafa i ja smo potpune suprotnosti u svemu i zato je naše rivalstvo navijačima bilo toliko privlačno. Naše rivalstvo nije gotovo, nadam se da će se vratiti na veliku scenu jer mi nedostaje", kaže Federer. Švajcarac se nada da će do kraja karijere osvojiti još neku Gren slem titulu. "Jasno je da sada na najveće turnire ne idem kao favorit, iako sam pre to bio. Mari, Đoković i Nadal dolaze u Njujork ubeđeni da će trijumfovati. Ja znam da i ja mogu to da učinim, ali prethodno moram to da dokažem samom sebi, da povratim samopouzdanje, a to mogu samo pobedama. Zato mislim da bi bila greška da sam se odmarao šest nedelja do Montreala", rekao je Federer, koji je u Hamburgu ispao u polufinalu, a u Gštadu u drugom kolu.
