> Izvor: B92
> Datum: utorak 17.09.2013.  
> Rubrika: sport_tenis
> Naslov: "Slava i novac su promenili Novaka"
> Članak:

Najbolji letonski teniser Ernests Gulbis kritikovao je Novaka Đokovića u intervjuu koji je dao letonskim medijima.
Gulbis je izjavio da su novac i slava promenili Đokovića u odnosu na period kada je Letonac trenirao sa srpskim teniserom.
Gulbis i Đoković su bili zajedno na akademiji Nikole Pilića u Minhenu i obojica su važili za velike talente. Novak je svoj pretočio u titule i uspehe, a Gulbis nije ispunio očekivanja.
"Veoma sam srećan zbog nekih igrača. Na primer, bio sam veoma srećan kada je Vavrinka stigao do polufinala US opena. Takođe i Gaske. Poznajem te momke veoma dobro i oni su fantastični ljudi. Međutim, postoje određeni igrači koje ne volim. Na primer Đokovića. Pozajem ga od 12. godine. U to vreme je bio normalan momak, ali od kada se probio u svetski vrh promenio se kao osoba. To se vidi u njegovim očima, ima drugačiji pogled. Nikada se nismo posvađali, ali imam osećaj kao da se promenio zbog uspeha. Ja ne volim ljude koji se menjaju. Ja volim ljude sa jakim karakterom, one koji se neće menjati zbog uspeha ili novca koji su ostvarili. Zbog toga ja pokušavam da ostanem isti", rekao je Gulbis. Letonca inače prati reputacija da je jedan od onih igrača koji više vole da se zabavljaju na terenu nego da igraju ozbiljan tenis. On potiče iz veoma imućne porodice, pošto mu je otac uspešan biznismen. Gulbis nije prvi teniser koji je kritikovao Đokovića. Prethodno je to uradio i Poljak Jerži Janovič, koji je imao zamerke i na ponašanje Rodžera Federera.
