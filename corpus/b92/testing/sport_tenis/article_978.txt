> Izvor: B92
> Datum: nedelja 15.09.2013.  
> Rubrika: sport_tenis
> Naslov: Novak: Idemo na titulu
> Članak:

Prvi teniser sveta Novak Đoković rekao je da je zadovoljan svojom igrom u polufinalu Dejvis kupa i da se nada da će srpski tim ponovo osvojiti titulu.
"Odigrao sam dva sjajna meča i moram da budem zadovoljan kako sam igrao. Igrati za Srbiju mi je velika motivacija, bilo je teško da se priviknem na šljaku, ali sam ipak uspeo u tome, a publika me je nosila do pobede", rekao je Đoković posle meča.
Đoković je u Beogradskoj areni pobedio Raonića sa 3:0 i izjednačio na 2:2 u polufinalu Svetske grupe Dejvis kupa, i sada je sve na Janku Tipsareviću koji igra protiv Vaseka Pospišila - odlučujući peti meč. Novak je u petak osvojio prvi poen za Srbiju, pobedom protiv Vaseka Pospišila od 3:0. "Ne bih voleo da misle da sam lažno skroman, ali osvajanje Dejvis kupa 2010. godine je svima dalo podstrek i veru u sebe. To je zaista nešto posebno, jer ga slavite sa svojim timom i prijateljima. Taj trofej se ne može porediti ni sa gren slemovima. Nadam se da ćemo ga ponovo osvojiti", dodao je on.
Đoković je rekao da je bio u psihološkoj prednosti, da je taj brejk prvog seta bio presudan trenutak u meču, kao i to što je počeo da "čita" servis protivnika. "Iskustvo pomaže, ne onoliko koliko bi možda trebalo. Mislim da je Raonić ove godine odigrao izvanredno u ovom takmičenju, međutim oba puta kod kuće. Prvi put je igrao na gostovanju i to vrelom, i tu je bila moja šansa, kao i psihološka prednost. Trudio sam se da budem koncentrisan, da vratim servis i uđem u razmenu - što je moja prednost", smatra Novak. "Taj brejk je bio presudan trenutak u meču... Raonić je odigrao jako dug meč protiv Janka i videlo se da je počeo da gubi snagu, a meni je to omogućilo da budem agresivniji. Osetio sam da nakon osvojenog prvog seta i brejka u drugom, namećem svoj ritam. Ušao sam u ritam njegovog servisa i počeo da ga čitam. To mi je omogućilo da ga opteretim i da rasterećeno igram, mislim da je to bila prekretnica", zaključio je Đoković i pohvalio publiku u Beogradskoj areni.
