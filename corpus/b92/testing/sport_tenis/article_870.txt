> Izvor: B92
> Datum: sreda 31.07.2013.  
> Rubrika: sport_tenis
> Naslov: Đoković otvara svoj frižider
> Članak:

Prvi reket sveta Novak Đoković objaviće za nekoliko nedelja knjigu „Servisom do pobede“, koja će biti vodič kako pravilnom ishranom doći do boljih rezultata.
„Vol Strit Žurnal“ je došao do primerka knjige, a tekstu u kojem se piše o njoj dao je zanimljiv naslov – Novak otvara frižider.
Najbolji svetski teniser je osvojio pet od šest Gren slem titula pošto je prešao na bezglutensku dijetu 2010. godine. 2011. osvojio je Australijan open, Vimbldon i US open, a 2012. i 2013. ponovio je trijumfe u Melburnu.
Novak je u više navrata isticao da je otkrivanje glutenske dijete napravilo veliku razliku za njega na terenu. U knjizi je Novak otkrio da ne jede mlečne proizvode i ne konzumira alkohol tokom turnira. Takođe, tokom celog dana pije dosta tople vode i proteinskih šejkova, jede avokado, puter od indijskog oraha i vrlo malo šećera. Pored toga, prvi reket sveta spava bar sedam do osam sati noću, meditira, ide na jogu, meri svoj nivo stresa i vodi dnevnik. U knjizi je Novak otkrio da se  na manuka med sa Novog Zelanda, koji ponekad konzumira i tokom mečeva. "Moje alergije su popustile, astma je nestala, moje strahove i sumnju zamenilo je samopouzdanje. Nisam imao ozbiljniju prehladu ili grip skoro tri godine", napisao je Đoković. Knjiga, koja će biti objavljena pred US Open, nije samo o dijeti i receptima, već je i biografska. U njoj se Novak osvrće i na bombardovanje 1999. godine, kao i uspesima koje je ostvario od kako je postao profesionalac.
