> Izvor: B92
> Datum: sreda 31.07.2013.  
> Rubrika: sport_tenis
> Naslov: JJ uspešna i u dublu u Karlsbadu
> Članak:

Najbolja srpska teniserka Jelena Janković dan posle plasmana u drugo kolo singla na turniru u Karlsbadu, isto je učinila i u dublu.
Jankovićeva i Slovenka Katarina Srebotnik su na startu savladale američke teniserke Asiju Muhamed i Ali Vil sa 6:2, 6:2, posle 58 minuta igre.
U drugom kolu, Jankovićevu i Srebotnikovu očekuje susret sa Indijkom Sanjom Mirzom i Flavijom Penetom iz Italije. Indijsko-italijanska kombinacija pobedila je Mađaricu Katalin Maroši i Megan Multon-Livaj iz Sjedinjenih Država sa 6:1, 6:2.
Jankovićeva će se u drugom kolu singla sastati sa Ursulom Radvanjskom iz Poljske, koja je pobedila Novozelanđanku Marinu Eraković sa 7:6 (7:3), 6:4. Na turniru u Karlsbadu učestvuje i Ana Ivanović, koja tek u sredu igra meč prvog kola sa Slovakinjom Dominikom Cibulkovom. Turnir u Kaliforniji igra se za nagradni fond od 795.707 dolara.
