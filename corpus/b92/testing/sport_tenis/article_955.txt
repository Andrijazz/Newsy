> Izvor: B92
> Datum: četvrtak 12.09.2013.  
> Rubrika: sport_tenis
> Naslov: Obradović: Publika ključ pobede
> Članak:

Selektor Dejvis kup reprezentacije Srbije Bogdan Obradović pozvao je navijače da od petka do nedelje dođu u „Kombank arenu“ i podrže nacionalni tim.
Obradović je istakao da veruje da je podrška navijača od presudnog značaja u borbi sa Kanadom polufinalu elitnog takmičenja.
„Pozvao bih publiku da dođe, ako treba da ljudi izađu i ranije sa posla kako bi podržali Novaka i Janka da igraju svom snagom protiv Kanađana“, rekao je Obradović.
Obradović je pozdravio povratak Janka Tipsarevića u reprezentaciju i čestitao Novaku Đokoviću na plasmanu u finale US opena. "Želim Novaku da što duže ostane broj jedan i zahvalio bih mu se što je došao uz izuzetne ljudske napore iz Njujorka kako bi zaigrao za tim. Nadam se da će se oporaviti od napornog puta i da ćemo imati uspešan vikend", poručio je Obradović. Tipsarević je naglasio da se nada pobedi nad Kanadom i takođe istakao da će ključni faktor u pohodu Srbije ka finalu biti domaća publika. "Igrao sam sa Raonićem tri puta do sada i svaki put je on bio bolji. Nadam se da ću sada biti uspešan, jer mislim da je podloga i domaći teren ono što je moja velika prednost", rekao je Tipsarević. Najbolji dubl igrač Srbije Nenad Zimonjić podsetio je da mu je pobeda protiv braće Brajan u četvrtfinalu sa Amerikancima napunila baterije i za predstojeći duel. "Taj meč u kojem smo pobedili braću Brajan dao mi je posebno samopouzdanje i sa tom energijom ćemo igrati i protiv Kanade", istakao je Zimonjić. Ilija Bozoljac je poručio da je srpska reprezentacija spremna za meč i da je dubl sposoban da pobedi kanadski par Nestor/Pospišil. "Igraćemo sa istom motivacijom i energijom kojom smo pobedili braću Brajan u Americi", zaključio je Bozoljac. Novak Đoković i Vasek Pospišil igraće u petak od 16 časova prvi meč polufinala, a posle njih na teren će izaći Tipsarević i najbolji kanadski teniser Miloš Raonić. U subotu je na programu samo meč dublova, a igraće Nenad Zimonjić i Ilija Bozoljac protiv Pospišila i Danijela Nestora. Đoković i Raonić će u nedelju prvi na teren, a njihov meč počinje u 14 sati. Poslednji meč polufinalnog duela odigraće Tipsarević i Pospišil.
