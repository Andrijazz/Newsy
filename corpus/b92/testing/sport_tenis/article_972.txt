> Izvor: B92
> Datum: subota 14.09.2013.  
> Rubrika: sport_tenis
> Naslov: Nadal: Spreman sam za dubl
> Članak:

Šampion US Opena Rafael Nadal osvojio je drugi poen za Španiju u Dejvis kupu nakon više nego ubedljive pobede nad Ukraijincem Sergejem Stahovskim 6:0 6:0 6:4
Svetski broj dva nije odavao utisak premorenosti tokom jučerašnjeg duela protiv ukrajinskog tenisera, iako je prošlo manje od četiri dana od finala US Opena.
Španac je za manje od dva sata igre uspeo da pobedi 92. igrača sveta, koji je u julu eliminisao Federera u drugom kolu Vimbldona.
"Ovo je sjajan trenutak i veoma posebna godina za mene, usuđujem se čak da kažem i najbolja", rekao je Nadal. Na pitanje da li će mu biti dovoljno da se odmori i da u subotu bude spreman za dubl sa svojim sunarodnikom Markom Lopesom, Nadal kaže: "Ovde sam da bih pomogao svom timu. Kada sam rešio da dođem ovde, znao sam šta me čeka. Moj pristanak da zaigram i drugog dana takmičenja samo je mali dodatni napor koji sam spreman da pružim sa svoju zemlju i za svoj tim".
