> Izvor: B92
> Datum: nedelja 15.09.2013.  
> Rubrika: sport_tenis
> Naslov: Raonić: Greška me skupo koštala
> Članak:

Kanadski teniser Miloš Raonić rekao je da je u meču protiv Novaka Đokovića napravio jednu grešku u taj 
brejku, koja ga je skupo koštala.
"Mnogo stvari sam u ovom meču uradio dobro, Đoković je odigrao sjajno taj brejk i ja sam napravio jednu grešku u tom odlučujućem gemu, koja me je koštala. Nisam pravio mnogo grešaka, voleo bih da sam prvi došao do brejka, jer je očigledno na kom nivou Đoković igra, pa je teško vratiti se u meč protiv njega", rekao je Raonić.
Đoković je u Beogradskoj areni pobedio Raonića sa 3:0 (7:6, 6:2, 6:2) i izjednačio na 2:2 u polufinalu Svetske grupe Dejvis kupa, a odluka o rivalu Češke u finalu pašće posle meča Janko Tipsarević - Vasek Pospišil. Raonić je dodao da je tokom meča osećao posledice povrede, koju je zadobio u petak, u prvom meču protiv Janka Tipsarevića. Kanađanin je posle četiri sata i 14 minuta pobedio u tom meču sa 3:2. "Đoković je dobro igrao, igrao je opušteno i teško je igrati protiv njega. Osećao sam nelagodnost zbog povrede koju sam zaradio u petak na meču protiv Janka i tokom meča me je bolelo sve više", rekao je 11. teniser sveta. Raonić je istakao da mnogo poštuje Đokovića. "Đoković je prvi igrač sveta, mnogo ga poštujem kao osobu. Zahvalan su mu što je meni i mojoj porodici davao savete i pre nego što sam počeo ozbiljno da igram na Turu", rekao je on.
