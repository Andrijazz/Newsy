> Izvor: B92
> Datum: četvrtak 1.08.2013.  
> Rubrika: sport_tenis
> Naslov: Izner: Dobro informisani o dopingu
> Članak:

Neinformisanost ne može biti prihvatljivo obrazloženje za pozitivne nalaze na doping kontroli, smatraju vrhusnki teniseri.
Doping dugo nije bio tema u vrhunskom tenisu, pa su kazne za dva igrača koja su u poslednje vreme bila u top 15 šokirale njihove kolege.
Iako u slučaju Troickog i Čilića teniseri u principu staju na stranu kolega, oni potpuno podržavaju borbu protiv dopinga i ističu kako ATP i WADA daju svim igračima sasvim dovoljno informacija.
"Čudno mi je da se takve stvari dešavaju. Kao igraču mi nije jasno. No, to je njihov problem", kaže Bernard Tomić. "Dobro je da se u tenisu rade testovi, takvo je moje iskustvo. Smatram da je tenis kao sport čist", izjavio je Džon Izner. "Dobijamo stalno informacije, mnogo informacija. Stalno na na e-mail stižu novi podaci u vezi sa pravilima i supstancama. Ne mogu da poverujem da je neko ostao neinformisan, ja te stvari shvatam prilično ozbiljno", objašnjava Mardi Fiš. Izner kaže da nije čuo da teniseri ovih dana pričaju o tome. "Niko ovih dana nije pričao o tome na turnirima. Ovo su nesrećne situacije, u kojima ne znate šta da mislite. Ja prirodno verujem igračima, ali videćemo". Dvadeseti reket sveta prenosi sopstveno neobično iskustvo, kada je dvaput u istom danu bio testiran. "Ne mogu da poverujem da ATP ili WADA ne obrazuju igrače dovoljno. Ne mislim da je to moguće. Mislim da nam ATP redovno i precizno navodi šta sme, a šta ne sme da se uzima", kaže Izner. Fiš kaže da mnogi igrači često nisu sigurni zbog čega ne bi smeli da uzmu neke medikamente, ali da je svima potpuno jasno kakve posledice mogu biti ako se koristi nešto neprovereno. On se založio za uvođenje biološkog pasoša za sve igrače na ATP turu, jer bi sistem koji prati hemijske procese u telu omogućio da se primeti neka devijacija, koja bi ukazala na eventualni doping.
