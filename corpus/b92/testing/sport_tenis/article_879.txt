> Izvor: B92
> Datum: petak 2.08.2013.  
> Rubrika: sport_tenis
> Naslov: Gaske i Nadal na Novakovom putu
> Članak:

Novak Đoković slobodan je u prvom kolu Rodžers kupa u Montrealu, a u drugoj rundi sastaće se sa boljim iz meča Bernard Tomić – Florijan Majer.
Đokovićev projektovani rival u četvrtfinalu je Francuz Rišar Gaske, a u eventualnom polufinalu čeka ga Rafael Nadal.
Novak je prethodne dve godine bio najbolji na Rodžers kupu, a prošle godine u finalu u Torontu dobio je Gaskea.
Protivnik Janka Tipsarevića na startu, u prvom kolu, biće Denis Istomin iz Uzbekistana, a u drugom kolu ga čeka duel sa boljim iz susreta Finca Jarka Nieminena i Filipa Peliva iz Kanade. Projektovanim žrebom, već u trećoj rundi moglo bi da dođe do srpskog okršaja, između Đokovića i Tipsarevića. Nadal je takođe slobodan u prvom kolu, a zatim ga čeka pobednik meča Malis - Levin. Endi Mari će u drugoj rundi za rivala imati Dimitrova ili Granoljersa, a u četvrtfinalu ga čeka Del Potro. Učešće u Montrealu otkazao je Rodžer Federer. Direktne prenose sa Rodžers kupa u Montrealu moći ćete da pratite od ponedeljka na televiziji B92.
