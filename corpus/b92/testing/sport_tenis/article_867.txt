> Izvor: B92
> Datum: utorak 30.07.2013.  
> Rubrika: sport_tenis
> Naslov: RN: "Neka Srđan razgovara sa sinom"
> Članak:

Rafael Nadal reagovao je na izjavu Srđana Đokovića, koji je "Kuriru" rekao da je Španac bio dobar prijatelj sa njegovim sinom dok nije počeo da gubi.
"Marka" prenosi da je Nadal novinarima na Maljorki, naveo da je izgubio mnogo mečeva od Novaka "kao i on od mene, ali nikada nismo imali nikakav problem".
"Neka Đokovićev otac prvo razgovara sa sinom. Ljudi imaju pravo na mišljenje, ne nameravam bilo kome šta da objašnjavam, posebno kada nisam ni čuo ni pročitao komentare na tu temu", rekao je Španac.
Srđan Đoković je u razgovoru za Kurir, izmedju ostalog, naveo da su njegov sin i Nadal bili najbolji prijatelji dok je Španac pobeđivao, a kada se situacija promenila to više nisu, istakavši da to "nije sportski". Nadal je naglasio da, ukoliko postoji bilo kakav nesporazum između njega i najboljeg svetskog tenisera, "ne bi bio problem da nazovemo jedan drugog".
