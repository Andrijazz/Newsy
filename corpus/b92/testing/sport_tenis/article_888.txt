> Izvor: B92
> Datum: subota 3.08.2013.  
> Rubrika: sport_tenis
> Naslov: Dobrodošlica za Novaka u Montrealu
> Članak:

Prvi reket sveta Novak Đoković stigao je u petak u Montreal, gde će od ponedeljka učestvovati na Rodžers kupu.
Đoković je istog dana odradio prvi trening na Centralnom terenu, a veliki broj navijača poželeo mu je toplu dobrodošlicu.
„Bas lepa dobrodošlica na prvom treningu pred početak Rodžers kupa. Hvala svima koji su došli“, napisao je Đoković na društvenim mrežama.
Novak je slobodan u prvom kolu, a u drugom ga čeka bolji iz susreta Nemca Florijana Majera i Bernarda Tomića iz Australije. Srbiju će na tom turniru predstavljati i Janko Tipsarević, koji u prvoj rundi igra sa Denisom Istominom iz Uzbekistana. Mečeve iz Montreala moći ćete da pratite u direktnim prenosima na televiziji B92 od ponedeljka.
