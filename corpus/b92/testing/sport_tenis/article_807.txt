> Izvor: B92
> Datum: nedelja 21.07.2013.  
> Rubrika: sport_tenis
> Naslov: Sereni 53. titula, osvojila Boštad
> Članak:

Prva teniserka sveta Serena Vilijams osvojila je turnir u švedskom Boštadu, pošto je u finalu savladala domaću teniserku Joanu Larson.
Vilijamsova je do sedme titule ove sezone, a 53. u karijeri došla posle osamdeset minuta igre, a konačan rezultat bio je 6:4, 6:1.
Serena je još jednom pokazala da je najbolja teniserka na Turu, a turnir u Boštadu uzela je bez izgubljenog seta. Tokom pet mečeva koliko je odigrala u Švedskoj, prosečno je gubila 3.8 gemova po meču.
U prvom setu finalnog meča, viđena je velika borba i neobično mnogo brejkova za standarde Serene Vilijams. Ipak, i pored odlične igre Šveđanke, Vilijamsova je napravila jedan više i došla do vođstva. Tu je Serena i prelomila meč jer je u drugom setu izgubila samo jedan gem i stigla do konačne pobede. Amerikanka je ovom pobedom dodatno osigurala prvo mesto na WTA listi ispred Ruskinje Marije Šarapove. Turnir u Boštadu igrao se za nagradni fond od 235.000 dolara.
