> Izvor: B92
> Datum: petak 13.09.2013.  
> Rubrika: sport_tenis
> Naslov: "U timu ostaje dobra atmosfera"
> Članak:

Selektor Dejvis kup reprezentacije Srbije Bogdan Obradović rekao je da će se u timu zadržati dobra atmosfera, uprkos porazu Janka Tipsarevića od Miloša Raonića.
Posle prvog dana polufinala Dejvis kupa između Srbije i Kanade rezultat je nerešen 1:1.
Prvi poen Srbiji doneo je Novak Đoković koji je u tri seta savladao Vaseka Pospišila, a Tipsarević je posle pet setova i velike borbe poražen od Raonića.
"Janko nema za čim da žali, odigrao je dobar meč, bio blizu pobede, ali nije iskoristio svoje šanse. Ostaje dobra atmosfera u timu. U subotu čeka važan dan, a voleo bih kada bi nas publika podržala", rekao je Obradović odmah posle meča. U subotu od 16 časova je na programu meč dubla, a u nedelju preostali mečevi u singlu.
