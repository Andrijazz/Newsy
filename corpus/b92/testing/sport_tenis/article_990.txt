> Izvor: B92
> Datum: ponedeljak 16.09.2013.  
> Rubrika: sport_tenis
> Naslov: Novak i Fergi za decu Ljiga
> Članak:

Najbolji rangirani teniser sveta Novak Đoković otvorio je prvu "Školicu života" u selu Kadina Luka, pored Ljiga.
Zahvaljujući projektu, koji je finansirala Fondacija Đokovića, dvanaestoro mališana uzrasta od 3 do 5 godina počeće da pohađa predškolsku nastavu u renoviranoj zgradi osnovne škole "Sava Kerković".
Novak je zajedno sa vojvotkinjom od Jorka, Sarom Ferguson, koja je globalni ambasador Fondacije, najpre obišao mališane koji su prvi polaznici ove ustanove. U rekonstrukciju i adaptaciju učionica od kojih jednu koriste osnovci, izgradnju kupatila, uređenje dvorišta kao i obuke vaspitača, kupovine nastavnog materijala i igračaka uloženo je dva miliona i sedam stotina hiljada dinara. "Danas smo na početku ostvarenja našeg cilja, da sva deca u Srbiji dobiju prostor u kojem će se igrati, učiti i provoditi kvalitetno vreme uz vaspitače, ali i roditelje ukoliko budu želeli. Misija naše Fondacije je da ulaganjem u decu obezbedimo njihovu sigurnu budućnost, jer kako god da bude sutra u Srbiji, obrazovanje i znanje im niko ne može uzeti", rekao je Đoković posle posete. Mališani su Novaku priredili predstavu, nakon čega su mu se pohvalili velikim toboganom i penjalicom koje su dobili sa novim dvorištem. Najbolji rangirani teniser sveta je nakon toga, sa decom posadio drvo prijateljstva, a onda i simbolično postavio tablu sa imenom škole, u čemu su mu pomogli mališani. Pored adaptacije postojeće Osnovne škole "Sava Kerković", u kojoj postoji jedno izdvojeno školsko odeljenje, briga je posvećena i pripremi programa rada, obuci i treningu vaspitača i nabavci igračaka i kompletnog materijala za rad.
