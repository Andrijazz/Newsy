> Izvor: B92
> Datum: sreda 21.08.2013.  
> Rubrika: sport_tenis
> Naslov: "Ne zaboravite, Novak je broj 1"
> Članak:

Bivši britanski teniser Tin Henman smatra da je Rafael Nadal favorit na US Openu, ali da dobru šansu da osvoje trofej imaju i Novak Đoković i Endi Mari.
Poslednji Gren slem turnir počinje sledećeg ponedeljka i traje do 9. septembra. Titulu u Njujorku brani Mari, koji je prošle godine posle pet setova dobio Đokovića.
"Novak je i dalje 1. reket, to niko ne sme da zaboravi. Pobedio je Marija na Australijan Openu, igrao je u finalu Rolan Garosa i Vimbldona, tako da je ova sezona veoma dobra za njega", rekao je Henman.
Henman je istakao da uprkos ranim porazima u Montrealu i Sinsinatiju, Mari može da odigra sjajno na US Openu. "Ne pridajem veliki značaj tim turnirima, Endi će definitivno biti spreman za US Open. Sada je ušao u novu fazu i čak mislim da će imati veće samopouzdanje nego prošle godine", istakao je Henman. Britanac ističe da Marija, pored Đokovića, čeka velika konkurencija i u Nadalu. "Rafa je imao problema na Vimbldonu, ali uprkos tome ovo je neverovatna sezona za njega. Posebno zbog novog trijumfa na Rolan Garosu. Tvrda podloga bi trebalo da mu odgovara, to se videlo poslednjih nedelja. Rekao bih da je on glavni favorit. Nije broj jedan u ovom trenutku, ali je najbolji igrač ove godine. Fenomenalno je da je zabeležio samo tri poraza", naglasio je Henman. Iako su za Henmana najbolja trojica favoriti, on ističe da bi Rodžer Federer mogao da priredi veliko iznenađenje. "Nikada ne treba otpisivati Rodžera. Da, ima 32 godine, ali jedan loš Gren slem u deset godina ne znači da je sve gotovo. Ako bude spreman, mogao bi da bude prava pretnja u Njujorku", istakao je Britanac.
