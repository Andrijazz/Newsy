> Izvor: B92
> Datum: nedelja 4.08.2013.  
> Rubrika: sport_tenis
> Naslov: Ana: Moram više da verujem u sebe
> Članak:

Srpska teniserka Ana Ivanović rekla je da je svesna da mora više da veruje u sebe, posebno u mečevima sa najboljima na svetu.
Ivanovićeva je u polufinalu turnira u Karlsbadu poražena od Beloruskinje Viktorije Azarenke sa 6:0, 4:6, 6:3.
"Postoji razlog zašto je ona treća na svetu. Osećam da sam joj prelako prepustila neke poene, posebno u važnim trenucima, kada se lomio rezultat. Ali, opet morate da verujete u sebe kada igrate protiv takvih igračica. Ako im date šansu, one će ih iskoristiti. Istina je da sam stvorila veliki broj šansi za sebe, a da sam uspela više da iskoristim, meč bi bio potpuno drugačiji", naglasila je Ivanovićeva. Iako je Ivanovićeva uspela da se vrati u igru posle ubedljivo izgubljenog prvog seta, Azarenka je u odlučujućem setu lako i brzo došla do brejka i rutinski privela meč kraju. Zahvaljujući tom trijumfu, Beloruskinja će od ponedeljka ponovo biti druga na svetu, pošto će preteći Mariju Šarapovu iz Rusije. U borbi za titulu, Beloruskinja će se sastati sa Australijankom Samantom Stosur, koja je pobedila Viržini Razano iz Francuske sa 7:6, 6:3.
