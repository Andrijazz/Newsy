> Izvor: B92
> Datum: sreda 24.07.2013.  
> Rubrika: sport_tenis
> Naslov: Hantuhova: Martina je bila moj uzor
> Članak:

Slovačka teniserka Danijela Hantuhova presrećna je što će biti dubl partnerka Martine Hingis u Karslbadu i na US openu.
“Ona razume igru kao niko drugi, kada jednom postanete šampion, to se nikada ne gubi. Jedva čekam da vidim kako će sve da ispadne. Razgovarale smo pre nekoliko meseci, i dalje uživa u tenisu i veoma je takmičarski nastrojena”, rekla je Hantuhova napomenuvši da Martina i ona još nisu razgovarale o zajedničkom nastupu na drugim turnirima.
I Danijela i Martina rođene su u Slovačkoj, a Hantuhova je prvu WTA titulu, 2002. u Indijan Velsu, osvojila upravo pobedom nad Martinom Hingis. "Neverovatno je poštujem, ona je bila moj uzor dok sam odrastala i nisam videla razlog zašto da ne pokušamo da igramo zajedno. Nemamo šta da izgubimo, samo želimo da se zabavimo. Ona je malo razmišljala, a onda je pristala", kaže Hantuhova za portal tennis.com. Tokom karijere Martina je osvojila 43 titule u singlu, od toga pet Gren slem trofeja. Više o Švajcarkinji i njenoj karijeri saznajte u tekstu - "Martina Hingis, genije i skandal-majstor".
