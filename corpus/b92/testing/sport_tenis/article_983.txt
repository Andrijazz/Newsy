> Izvor: B92
> Datum: nedelja 15.09.2013.  
> Rubrika: sport_tenis
> Naslov: DK: Može li Srbija do preokreta?
> Članak:

Dejvis kup reprezentacija Srbija gubi sa 2-1 u pobedama od Kanade u polufinalu, ali daleko od toga da je sve izgubljeno pred poslednji dan i dva meča u singlu.
Od 14 sati na teren izlaze Novak Đoković i Miloš Raonić, kojima će to biti prvi međusobni susret. Ukoliko Novak slavi, o plasmanu u finale odlučivaće okršaj Janka Tipsarevića i Vaseka Pospišila.
Raonić je nedavno igrao finale u Montrealu, a na US openu je bio na samo poen od svog prvog Gren slem četvrtfinala. Igra u odličnoj formi i dobio je Tipsarevića, ali šljaka je podloga koja više odgovara Đokoviću. I Pospišil u poslednje vreme beleži sjajne rezultate - u Montrealu je stigao do polufinala i sada je 41. na ATP listi. Ipak, igrao je i u dublu, pa je pitanje hoće li biti maksimalno spreman treći dan u nizu. Tipsareviću i Pospišilu ovo će takođe biti prvi međusobni okršaj. U prva dva dana Novak je lako dobio Pospišila, Tipsarević je izgubio od Raonića iako je vodio 2-1 u setovima, baš kao i Zimonjić i Bozoljac protiv Nestora i Pospišila. Prvi finalista Dejvis kupa je selekcija Češke, koja je bila bolja od Argentine.
