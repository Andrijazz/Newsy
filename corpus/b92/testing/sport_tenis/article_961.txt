> Izvor: B92
> Datum: petak 13.09.2013.  
> Rubrika: sport_tenis
> Naslov: Mari: Svi znamo da je Čilić ’pao’
> Članak:

Britanski teniser Endi Mari rekao je da svi znaju da je Marin Čilić pao na doping testu, ali da mu nije jasno zašto to niko javno ne potvrdi.
Mari je tražio transparentnost misterioznog slučaja i naglasio da svi znaju šta je glavni razlog zašto hrvatski teniser već mesecima ne igra.
Britanski mediji objavili su u četvrtak da je Čilić u Londonu na saslušanju povodom pozitivnog doping testa. Čilić je navodno pao na testu u Minhenu, zbog visokog nivoa glukoze, a pojedini mediji ističu da će hrvatski teniser za to okriviti svoju majku, koja mu je kupila suplement koji nije smeo da koristi. "Mislim da je krajnje vreme da svi saznaju šta se dešava. Svi znaju šta je u pitanju, jasno je da je pao na doping testu, samo ne znam zašto o tome niko ne priča. Nije povređen, to svi znaju, i zato mi nije jasno", rekao je Mari, koji je trenutno u Umagu, gde brane boje Britanije u duelu sa Hrvatskom u plej-ofu za opstanak u Svetskoj grupi Dejvis kupa. Čilić se nije oglašavao od kraja jula, kada su se u hrvatskim medijima pojavile informacije da je pao na doping testu, iako je nadovno to potvrdio svom bivšem treneru Bobu Bretu. Politika Međunarodne teniske federacije je da ne komentariše takve slučajeve dok se ne završi istraga ili donese konačna odluka, a nijedna zvanična agencija nije još potvrdila rezultate testa ili postojanje bilo kakve istrage po tom pitanju. Međutim, hrvatski teniser nije igrao još od drugog kola Vimbldona, kada se povukao zbog povrede levog kolena. Od tada je propustio dva Mastersa i US Opena, turnire koji su obavezni. "Mislim da je previše vremena prošlo, a da se niko nije oglasio i rekao da je pao na doping testu", istakao je Mari.
