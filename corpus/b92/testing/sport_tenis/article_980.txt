> Izvor: B92
> Datum: nedelja 15.09.2013.  
> Rubrika: sport_tenis
> Naslov: Pospišil: Dao sam sve od sebe
> Članak:

Kanađanin Vasek Pospišil rekao je da je razočaran jer je u odlučujućem meču polufinala Dejvis kupa dao sve od sebe, a nije uspeo da pobedi Janka Tipsarevića.
Pospišil je na konferenciji za novinare posle meča rekao da je Srbija "jedan od dva najbolja tima današnjice" i da pretpostavlja da će osvojiti Dejvis kup.
"Dao sam sve od sebe, ali jednostavno Janko mi nije dao mogućnosti da nametnem svoj ritam... Bio je jako dobar duel, mnogo lepih poena", rekao je Pospišil.
On je rekao da je verovao da može pobediti u odlučujućem meču polufinala Dejvis kupa, da je igrao dobro, ali da nije uspeo. Pospišil je istakao da je Tisarević igrao i servirao sve bolje kako je meč odmicao. "Jednostavno mi nije dao šansu. Mlad smo tim, dobro je za nas, veliko dostignuće što smo došli do polufinala." Pospišil je rekao da je na meč-lopti iskrenuo zglob kada je krenuo na volej. "Ne znam koliko cu odsusvovasti i nadam se da nije ništa ozbiljnije", dodao je on. Teniska reprezentacija Srbije plasirala se u finale Svetske grupe Dejvis kupa, pošto je Tipsarević u Beogradskoj areni doneo ekipi treći poen protiv Kanade, pobedom protiv Vaseka Pospišila od 3:0 u setovima (7:6, 6:2, 7:6). Novak Đoković savladao je prethodno Miloša Raonića sa 3:0. Reprezentacija Srbije je pobedila Kanadu sa 3:2 i tako će drugi put igrati u finalu Dejvis kupa, koji je osvojila 2010. godine.
