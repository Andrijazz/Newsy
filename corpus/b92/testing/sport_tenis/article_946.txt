> Izvor: B92
> Datum: sreda 11.09.2013.  
> Rubrika: sport_tenis
> Naslov: Raonić: Ajvar, kajmak i ćevapčići
> Članak:

Predstojećeg vikenda teniseri Srbije i Kanade boriće se za finale Dejvis kupa, a dolasku u Beograd posebno se obradovao rođeni Podgoričanin Miloš Raonić.
Raonić predvodi tim koji je usko povezan sa Srbijom, Danijel Nestor je rođen u Beogradu, a roditelji Frenka Dančevića su iz naše zemlje.
Mladi kanadski teniser je posle četiri godine ponovo u srpskoj prestonici, a u razgovoru sa novinarima, dok se mučio da pronađe neke reči na srpskom, istakao je da njegov tim može da pobedi Srbiju.
"U ovom sportu je sve moguće. Što se mene tiče, siguran sam da ćemo pružiti maksimum. Rezultat će svakako zavisiti od nas", rekao je Raonić. Kanadski teniser crnogorskog porekla podsetio je da je odrastao u tradicionalnom okruženju koje neguje kulturu sa ovih prostora. "Otac je uvek vodio računa da ne zaboravimo našu tradicionalnu kuhinju. Uvek je išao u prodavnice gde mogu da se kupe jela kao što su ajvar, kajmak i ćevapčići", naveo je Raonić.
Druga nada Kanade je još više povezana sa Beogradom, Danijel Nestor je rođen u srpskoj prestonici, a posebno dobro poznaje naše igrače, pre svih Nenada Zimonjića sa kojim je dugo igrao u tandemu. "Zimonjić je veliki šampion, sjajan na servisu i svakako da nas očekuje velika borba u ovom meču", rekao je Nestor. Nestor kazao je da je Srbije favorit, ali da će njegov tim uraditi sve da ostvari što bolji rezultat. "Spremni smo maksimalno za ovaj meč. Poštujem protivnika, ali smatram da će naš tim pokazati maksimalan kvalitet", naveo je on. Selektor Kanade Martin Lorando prepustio je ulogu favorita Srbiji, naglasio je da ne može konkretno da govori o šansama jedne ili druge ekipe, ali da je Srbija očigledno u prednosti zbog Novaka Djokovića.
"U ovom slučaju brojevi ništa ne znače, ne možemo da govorimo ko procentualno ima veće šanse. Ovo je sport i sve može da se dogodi. Imali smo prilike da u prošlosti u Dejvis kupu vidimo lude stvari", rekao je Lorando na konferenciji za novinare u Beogradskoj areni. On je naglasio da je Đoković veliki šampion i jedan od najvećih tenisera današnjice. "Smatram da će Djoković kao veliki šampion stići spreman na ovaj duel i ne očekujem da će na njega negativno uticati to što nema vremena za adaptaciju da se odmori od dugog puta iz Njujorka. Verujem da će Novak odigrati na najvišem nivou, kao i u ranijim duelima", kazao je selektor Kanade. U reprezentaciji Kanade igraće još jedan "Srbin", Frank Dančević, te Vasek Pospišil. Žreb za duel Srbije i Kanade održaće se u četvrtak. U petak se igraju dva meča, u subotu dubl, a u nedelju su na programu još dva singl duela.
