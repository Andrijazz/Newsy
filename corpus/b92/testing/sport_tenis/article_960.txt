> Izvor: B92
> Datum: petak 13.09.2013.  
> Rubrika: sport_tenis
> Naslov: Drama u Areni, Raonić za 1:1
> Članak:

Srbija i Kanada igraju u Kombank areni polufinale Dejvis kupa, a rezultat posle prvog dana je 1:1.
Prvi poen srpskom timu doneo je Novak Đoković koji je u tri seta bio bolji od Vaseka Pospišila (6:2, 6:0, 6:4).
Međutim prava drama viđena je u drugom meču, u kojem je Janko Tipsarević poražen od Miloša Raonića, u pet setova, posle nešto više od četiri sata igre (7:5, 3:6, 6:3, 3:6, 8:10).
U subotu je na programu meč dublova, a u nedelju preostali mečevi u singlu. U drugom polufinalu u Pragu se sastaju Češka i Argentina.
Raonić je bolje otvorio meč, lako je osvajao svoje servis-gemove, mučio se na Jankov serivs, ali je ipak uspeo da stigne do brejka i povede sa 3:0. Janko prekida Raonićevu mini-seriju, ali 11. teniser sveta kontroliše igru i vodi sa 4:1. Srpski teniser je uhvatio ritam, bio je siguran ansvoj servis, a zatim je u sedmom gemu konačno uspeo da napravi brejk. Snažnim i sigurnim servisom Tipsarević stiže do izjednačenja (4:4). Velika borba i u nastavku, srpski teniser pravi još jedan brejk, pa je servirao za set. Prvu set loptu imao je posle 52 minuta igre, odmah je iskoristio i poveo sa 1:0 (7:5). Izjednačena igra u drugog setu, pa posle četiri gema nema brejka (2:2). Strplivo je Tipsarević čekao grešku Raonića kako bi ga sprečio da stigne do brejka u šestom gemu i u tome je uspeo tri puta, pa je rezultat 3:3. Raonić je bio sigurniji u nastavku, osvojio tri uzastopna gema i izjednačio u setovima (3:6). Treći set bolje je počeo srpski teniser, servis ga je dobro služio, a zatim je napravio i brejk za 2:0. Tipsarević je bio sve sigurniji kako je meč odmicao, poveo je sa 4:1. Imao je dve brejk lopte u šestom gemu, ali ih nije iskoristio, pa Raonić smanjuje zaostatak. Kanađanin je u osmom gemu servirao za ostanak u setu, a to je i uspeo bez izgubljenog poena. Janko je do 2:1 u setovima stigao na najbolji mogući način - as udarcem (6:3). Kanađanin je imao problema sa skočnim zglobom, ali je i pored toga dobro igrao u trećem setu, kontrolisao igru i održavao prednost. Tipsarević je imao jednu brejk loptu, ali je nije iskoristio. U osmom gemu je izborio ostanak u setu, ali u narednom nije imao rešenja za Raonićevu igru, koji je izjednačio u setovima (3:6). Velika borba u odlučujućem setu, i jedan i drugi su bili sigurni na svoj servis. Janko je u osmom gemu bio na korak od brejk šanse, ali je Raonić sjajnim servisom ostao u igri (4:4). Raonić je servirao za ostanak u meču, imao je 40:15, ali se Janko lavovski borio i stigao do 40:40. Kanađanin je grešio i omogućio Tipsareviću da stigne do prve meč lopte. Međutim srpski teniser nije imao rešenja za snažan servis Miloša Raonića, 5:5. Usledio je savršen gem Janka, pa je Raonić ponovo u situaciji da 'juri' rezultat. U nastavku se igralo gem za gem, Tipsarević je čak imao i meč loptu na servis Raonića. Prelomni momenat se dogodio u 17. gemu kada je kanadski teniser napravio brejk, a zatim bez izgubljenog poena stigao do važne pobede.
Novak Đoković je pobedom nad Vasekom Pospišilim 6:2, 6:0, 6:4, doneo Srbiji prvi poen. Velika borba viđena je na početku meča, da bi nakon 2:2 Đoković preuzeo inicijativu i prvi set dobio sa 6:2. Pospišil nije imao rešenja za dobru igru Đokovića, pa je srpski teniser drugi set osvojio bez izgubljenog gema. Tek nakon sat vremena igre Kanađin stiže do svog trećeg gema na meču. U trećem setu viđen je jedan brejk Novaka, koji je posle tačno sto minuta igre stigao do pobede. Tok meča: Na samom početku meča viđena je velika borba, ali je nakon 2:2 Novak preuzeo inicijativu i bez problema osvojio prvi set. Pospišil je bio prvi na servisu i vrlo lako i brzo ga je osvojio, da bi Novak potom imao pojedinih problema, ali je došao do izjednačenja. U naredna dva gema viđena je velika borba, ali su obojica bili sigurni na svojim servisima, pre nego što je Đoković osvojio brejk i to posle nekoliko preokreta. Novak je lako osigurao brejk u narednom gemu, a potom ponovo oduzeo servis kanadskom teniseru. Imao je tri brejk lopte, Pospišil je prve dve odbranio zahvaljujući greškama srpskog tenisera, ali treću nije, za vođstvo prvog reketa sveta sa 5:2. Posle 35 minuta igre Đoković je osvojio prvi set (6:2). Pospišil se mučio na svoj servis na početku drugog seta, pa je Đoković to iskoristio i iz trećeg puta uspeo da stigne do brejka. U narednom gemu je lako potvrdio brejk, da bi potom još jednom oduzeo servis protivniku i lako poveo sa 3:0. Bez izgubljenog poena prvi reket sveta došao je do ubedljivih 4:0. Koliko je Novak bio dominantan na terenu govori podakatak da je do sada u drugom setu imao samo jednu neiznuđenu grešku. Đoković je skoro savršenom igrom osvojio i drugi set rezultatom 6:0. Ista situacija u trećem setu. Sve je išlo od ruke Đokoviću koji je ekspresno stigao do 2:0. Ipak, Pospišil posle sat vremena uspeva da osvoji gem za 2:1. I jedan i drugi su bili sigurni na svoj servis-gem u nastavku, pa je rezltat 4:2 za srpskog tenisera. I jedan i drugi su bili sigurni na svoj servis-gem u nastavku. Novak je bez izgubljenog poena osvojio gem na svoj serivs, pa će Pospišil servirati za ostanak u meču. Posle skoro sto minuta igre Đoković je došao do dve meč lopte, iskoristio prvu i doneo Srbiji prvi poen u polufinalu Dejvis kupa.
