> Izvor: B92
> Datum: petak 26.07.2013.  
> Rubrika: sport_tenis
> Naslov: Troicki: Ovo je prava noćna mora
> Članak:

Viktor Troicki izdao je zvanično saopštenje povodom njegove suspenzije od strane Međunarodne teniske federacije (ITF) na 18 meseci.
On je suspendovan jer na turniru u Monte Karlu nije dao traženi uzorak krvi i najavio je žalbu.
Srpski teniser detaljno je opisao da mu je doktorka dozvolila da ne preda uzorak krvi 15. aprila nakon prvog kola i duela sa Jarkom Nieminenom.
"Osećao sam se užasno loše 15. aprila pre, tokom i nakon prvog kola protiv Jarka Nieminena. Izabran sam da dam uzorak urina i krvi nakon meča i otišao sam do kontrolne stanice doping kontrole nakon što sam se istuširao. Dao sam uzorak urina i rekao doktorki da se osećam veoma loše te da bi mi uzimanje krvi pogoršalo stanje. Uvek se osećam loše kada dajem krv, a tog dana sam se plašio da ću završiti u bolnici. Doktor mi je rekao da sam bled i da izgledam bolesno i dodao da bih trebalo da preskočim test ako napišem pismo ITF u kojem ću objasniti situaciju. Ona mi je izdiktirala pismo i pustila me da idem bez uzorka krvi. Bila je puna razumevanja i dosta mi je pomogla Sada su me optužili da sam odbio da dam uzorak krvi. Ovo je prava noćna mora za mene. Bio sam 100% siguran da je sve u redu, baš kao i moj trener Džek Rider koji je bio sa mnom", napisao je srpski teniser u zvaničnom saopštenju. Srpski teniser rekao je da će se žaliti međunarodnom Sudu za arbitražu u sportu u Lozani. "Uveren sam 100 odsto da će Sud u Lozani razmotriti moj slučaj i doneti ispravnu odluku. Ali, ozbiljna kazna koju sam dobio ostavila me je bez reči", rekao je on. "Ne znam šta ću da radim, još ne verujem da se to dogodilo. Borac sam i pokušaću da se borim sa mojim timom i advokatima, ali sada sam uništen. Nadam se da će se ova noćna mora završiti, jer zaista želim da nastavim da igram tenis. Ovo nisam zaslužio", dodao je srpski teniser. Troicki je rekao da je razgovarao sa ostalim teniserima i da su svi šokirani. "Novak Đoković je rekao da veruje da će se sve dobro završiti, pošto nisam ništa skrivio, kao i da bi čelnici ATP morali da me podrže", rekao je Troicki. On je dodao da je sledećeg jutra istoj doktorki na istom mestu dao uzorak krvi i da su i test urina i test krvi bili negativni. Međutim, razlog zbog kojeg igrači moraju da odmah kada im se zatraži daju uzorak na pregled je što se pojavila zabranjena supstanca koja može brzo da bude izbačena iz tela. Međunarodna teniska federacija saopštila je da je doktorka navodno rekla Troickom da ona ne može da ga posavetuje da li je razlog njegovog odbijanja da preda uzorak krvi ispravan. Srpski teniser najavio je žalbu, a ukoliko ona bude odbijena turnirima će moći da se vrati tek 24. januara 2015. godine. On je prethodno nakon odluke ITF izjavio da je nevin i da nikada nije koristio nedozvoljene supstance.
