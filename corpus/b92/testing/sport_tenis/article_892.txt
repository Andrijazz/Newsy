> Izvor: B92
> Datum: subota 3.08.2013.  
> Rubrika: sport_tenis
> Naslov: Zimonjić: Teško nam je zbog Viktora
> Članak:

Najbolji srpski dubl igrač Nenad Zimonjić rekao je da je svima u našem Dejvis kup timu teško zbog kazne izrečene Viktoru Troickom.
Troicki je kažnjen suspenzijom na 18 meseci zbog kršenja pravila antidoping testiranja, a Zimonjić je istakao da je sto posto siguran da je Viktor nevin.
U razgovoru sa našom saradnicom iz Sjedinjenih Država Anom Mitrić, Nenad je govorio još o polufinalu Dejvis kupa sa Kanadom, rivalstvu sa braćom Brajan i mnogim drugim temama.
"Naravno da sam razgovarao sa Viktorom. On je moj veliki prijatelj, kao i svi iz reprezentacije. Dugo se poznajemo, izuzetno je teško svima nama zbog toga što se dogodilo. Mislim da je došlo do velikog nesporazuma, a Viktor će biti taj koji će ispaštati, iako nije kriv, u to sam uveren sto posto. On sigurno nije uzeo nikakvu nedozvoljenu supstancu. Mislim da je delimično njegova greška, ali i osobe koja je radila test - trebalo je da mu kažu da po svaku cenu mora da uradi test. Videćemo šta će biti na kraju, on će uložiti žalbu i nadam se da ćemo, u najmanju ruku smanjiti ovako strogu kaznu koju je dobio", rekao je Zimonjić za B92. Kompletan intervju koji je Ana Mitrić uradila sa Nenadom Zimonjićem pročitajte u našoj rubrici 'Intervjui'.
