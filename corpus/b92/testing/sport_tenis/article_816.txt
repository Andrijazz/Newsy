> Izvor: B92
> Datum: utorak 23.07.2013.  
> Rubrika: sport_tenis
> Naslov: Nova krava za Federera
> Članak:

U znak zahvalnosti što učestvuje na turniru u Gštadu Rodžer Federer od organizatora je dobio kravu po imenu Dezire.
Ovo nije prvi put da Rodžer dobija kravu u Gštadu – godine 2003, posle svog prvog osvajanja Vimbldona, kao nagrada mu je dodeljena krava koju je nazvao Džulijet.
“Sada moram da pronađem garažu za kravu, iako nemam predstavu kako bi ona trebalo da izgleda”, rekao je te 2003. šokirani Federer.
Na ovogodišnjem Australijan openu Rodžera su upitali šta se događa sa Džulijet, a on je odgovorio: "Nje više nema, živite u prošlosti. Odavno je uginula, mislim da je i njeno tele uginulo", izjavio je Federera, a čelni ljudi turnira u Gštadu očigledno su ga pažljivo slušali. "U Švajcarskoj smo, nemamo lame i kamile", ovako je Rodžer prokomentarisao dobijanje nove krave, životinje koja je jedan od simbola Švajcarske. Federer će i u Gštadu nastaviti da igra novim, većim reketom.
