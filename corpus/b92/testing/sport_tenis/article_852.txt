> Izvor: B92
> Datum: subota 27.07.2013.  
> Rubrika: sport_tenis
> Naslov: Marin Čilić pozitivan na doping!
> Članak:

Najbolji hrvatski teniser Marin Čilić bio je pozitivan na doping testu tokom ATP turnira u Minhenu krajem aprila i početkom maja, preneli su zagrebački mediji.
Navodi se da je Čilić za rezultate nalaza saznao dok je igrao na Vimbldonu i da je zbog toga predao meč drugog kola Francuzu Keniju de Šeperu uz obrazloženje da ga boli koleno, a nakon toga više nije nastupao. Čilić je uz isto objašnjenje otkazao učešće na ATP turniru u Umagu.
"Tvrdnje o dopingu ćemo da komentarišemo kada budemo u mogućnosti", izjavio je Jutarnjem listu Čilićev menadžer. U četvrtak je Međunarodna teniska federacija suspendovala srpskog tenisera Viktora Troickog na 18 meseci zbog kršenja pravila o dopingu.
