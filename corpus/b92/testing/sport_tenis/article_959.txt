> Izvor: B92
> Datum: petak 13.09.2013.  
> Rubrika: sport_tenis
> Naslov: Tipsarević: Razočaran sam
> Članak:

Srpski teniser Janko Tipsarević rekao je da je razočaran porazom od Miloša Raonića u polufinalu Dejvis kupa u Kombak areni.
Posle prvog dana polufinala Dejvis kupa između Srbije i Kanade rezultat je nerešen 1:1.
Prvi poen Srbiji doneo je Novak Đoković koji je u tri seta savladao Vaseka Pospišila, a Tipsarević je posle pet setova i velike borbe poražen od Raonića.
"Razočaran sam. Nisam igrao loše i osećao sam da imam snage za još dva sata da igram. Imao sam svoje šanse i nisam ih, nažalost, iskoristio, dok on svoje jeste. Teško mi pada ovaj poraz, ali šta sada mogu da uradim", rekao je Tipsarević. "U ovom meču su jednostavno presudile nijanse. Zaista sam mislio da ću da pobedim. Ništa Raonić nije odigrao bolje od mene i onaj brejk u četvrtom setu se na glupav način desio", kazao je Tipsarević. Drugi reket Srbije bio je ljut što je Međunarodna teniska federacija zabranila ulazak u salu Viktoru Troickom, koji je privremeno suspendovan zbog doping prekršaja. "Ne želim da se zamerim ITF, ali njihova odluka je suluda. Mislim da je bez veze što su kaznili Vikotra, jer on uopšte nije kriv", kazao Tipsarević. Selektor Bogdan Obradović takodje nije imao razumevanja za odluku ITF. "ITF je preterao u svojoj odluci da ne pusti Troickog u Arenu. To je neko njihovo pravilo koje ne razumem. Mislim da je dvogodišnja kazna preoštra i da tu nije reč o dopingu, jer svi znamo da nije koristio ništa. Nije mi jasno zasto uništavaju igračku karijeru tako sjajnog igrača", kazao je Obradović.
