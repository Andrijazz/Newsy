> Izvor: B92
> Datum: subota 14.09.2013.  
> Rubrika: sport_tenis
> Naslov: Raonić: Agresivnost ključ pobede
> Članak:

Miloš Raonić rekao je posle pobede nad Jankom Tipsarevićem da mu je drago što je Kanadi doneo izjednačenje prvog dana polufinala Dejvis kupa u Beogradu.
Vođstvo Srbiji doneo je Novak Đoković, sigurnom pobedom nad Vasekom Pospišilom sa 3:0, dok je Miloš Raonić izjednačio trijumfom nad Jankom Tipsarevićem u pet setova i posle više od četiri sata igre.
"Znao sam da je agresivnost ključ pobede, i servis me je izvukao iz neugodnih situacija u par navrata, drago mi je zbog toga. Srećan sam što smo došli do izjednačenja", rekao je Raonić. Duel Srbije i Kanade nastavlja se od 16 časova dubl susretom, za koji su prijavljeni Nenad Zimonjić i Janko Tipsarević za Srbiju, odnosno Danijel Nestor i Pospišil za Kanadu. Sutra su u "Areni" na programu preostali singl mečevi. Trenutno 11. teniser na ATP listi rekao je da je ključ pobede u meču sa Tipsarevićem bio i njegov servis. "Kretanje tokom meča mi i nije bilo toliko dobro, dok se Janko kretao na sjajan način. Taktika mi je bila agresivna i mislim da je dobro što sam tako odlučio da igram. Najbitnije je bilo što me je servis služio i mislim da je to presudilo", rekao je kanadski teniser. Raonić je početkom četvrtog seta uganuo zglob, a kanadski teniser ne misli da neće biti u stanju da odigra meč sa Djokovićem u nedelju. "Ne mislim da će biti problema sa povredom. I pre mi se to dešavalo, pa nisam bio odsutan sa terena zbog toga. Verujem da će u subotu sve biti poznato posle pregleda", istakao je Raonić.
