> Izvor: B92
> Datum: utorak 14.09.2010
> Rubrika: život_nauka
> Naslov: Počeo UN Forum o Internetu
> Članak:

Danas je u Vilniusu, glavnom gradu Litvanije otvoren peti po redu Forum Ujedinjenih nacija o upravljanju Internetom. Predstavnici vlada, regulatornih tela, biznis i civilnog sektrora će narednih dana raspravljati o budućnosti Interneta. Iz Vilniusa za B92 Nikola Božić

Forum je svečano otvorila predsednica Litvanije Dalia Grybauskaite koja je tom prilikom podvukla važnost interneta za svakog pojedinca, ali i za budući razvoj civilizacije. Posebno je naglasila važnost toga što IGF okuplja različite učesnike u procesu (pored predstavnika vlada i regulatornih tela, tu su i predstavnici kompanija, međunarodnih organizacija, akademskih institucija i civilnog sektora) i podstiče diskusiju među njima. U naredna četiri dana preko 1000 učesnika će imati priliku da raspravlja o različitim temama koje obuhvataju tehničke, pravne, ekonomske i društvene aspekte: osnovna infrastruktura i globalna regulativa upravljanja osnovnim resursima (Critical Informaiton Infrastructure, Wireless, Internet Service and Bandwidth Providers, Ipv4/Ipv6 Protocol, IP/DNS/IDN, Open Standards); sigurnost (Cyber-Security, Cyber-Crime, Children Safety) pristup informacijama i znanju (New Media, Intellectual Property Rights, Copyrights, access to Knowledge and Information, e-Education); ljudska prava (Freedom of Speech, Privacy and Anonimity, Content Control); razvoj (e-Governance, e-Health, e-Literacy, Universal Access); regulatorni aspekti (odnos regulatora, servis provajdera i korisnika, načini regulative).

Svetski forum o upravljanju Internetom (Internet Governance Forum, IGF) iniciran je kao direktan rezultat Svetskog samita o informacionom društvu (World Summit on Information Society, WSIS) započetog pod okriljem Ujedinjenih nacija u Ženevi 2003, a nastavljenog u Tunisu 2005. godine. Internet Governance Forum je internacionalna arena za diskusije i saradnju na teme vezane za razvoj Informacionog društva, upravljanje Internetom i probleme Interneta uopšte. IGF nije telo koje donosi odluke već forum gde se definisani problemi i diskutovani pristupi mogu oblikovati u javne, međunarodne ili nacionalne politike i proslediti drugim telima - bilo unutar UN ili drugim međunarodnim organizacijama ili vladama - na razmatranje. Forum okuplja širok spektar zainteresovanih grupa: predstavnike mnogih svetskih država (razvijenih kao i zemalja u razvoju), ali i predstavnike biznis sektora (poput EuroISPA, RIPE, EBU, Microsoft, CISCO, BSA, Linux community), mreža nevladinih organizacija i profesionalnih tela (poput ICANN, ISOC, APC, Youth Forum), međunarodnih organizacija i institucija (poput European Parliament, Council of Europe, UNESCO, OECD, ENISA) i telekom regulatora (poput FCC, NTRA, NPT, OFCOM). Među učesnicima se nalaze i Vint Serf i Bob Kan - "tvorci Interneta", Dr. Hamadoun Touré, Generalni sektretar ITU, Vivien Reding, Evropski komesar za Informaciono društvo, i drugi. Međunarodni IGF skup održava se od 2006. jednom godišnje na raznim krajevima sveta (Atina, Rio de Žaneiro, Hajderabad, Šarm el-Šeik) i okuplja 1500-2000 profesionalaca sa svih meridijana. Usled rasta značaja tema i generalnog interesovanja poslednjih godina razvila se tendencija organizacije regionalnih, pa i nacionalnih, foruma radi diskutovanja o problemima od direktnog lokalnog značaja. European Dialogue on Internet Governance (EuroDIG), kao pan-evropski skup, održan je prvi put 2008. godine u Strazburu, potom u septembru 2009. u Ženevi, a ove godine u Madridu, u organizaciji Saveta Evrope i Evropske radiodifuzne unije (EBU), sa namerom da se proces dijaloga nastavi i da se uključi što veći broj evropskih aktera.

Srbija u ovim procesima učestvuje od samog početka, mnogo više preko civilnog sektora, ali i država je sve više uključena. Kao priznanje doprinosu ovim procesima Beograd će sledeće godine biti domaćin narednog EuroDIG sastanka. Povodom IGF 2010 u Beogradu će u četvrtak 16. septembra od 11 do 13 časova u prostorijama dekanata Filoloskog fakulteta, biti održana tribina "Jezik i Internet" sa ciljem podsticanja ovakvih rasprava u našoj zemlji i uključivanju i međunarodne procese. Uvodna izlaganja će imati profesor Ljubiša Rajić, šef Katedre za skandinavistiku Filološkog fakulteta u Beogradu, i Filip Pavlović, predsednik UG Fraktal, koji će izneti svoja razmišljanja na temu skupa. Zahvaljujući interaktivnom učešću na daljinu na međunarodnom skupu u Vilniusu, beogradski skup će - zajedno sa još desetak sličnih, istovremenih skupova širom Evrope - imati priliku da sazna i prodiskutuje trendove, izazove i mogucnosti kada je reč o uticaju interneta na razvoj savremenog jezika, kao i zastupljenost, ravnopravnost i raznovrsnost svetskih jezika na internetu sa osvrtom na njegov uticaj na razvoj manjih jezičkih zajednica. Cilj skupa u Beogradu je da omogući domaćoj stručnoj javnosti iz oblasti informacionih tehnologija, lingvistike, prava, ekonomije, međunarodnih odnosa, kulture i novih medija i obrazovanja da učestvuje u Forumu o upravljanju internetom (IGF), kako bi bila upoznata sa najnovijim trendovima, izazovima i mogućnostima u razvoju informacionog društva, ali i kako bi se obogatila rasprava o nekim temama koje su u direktnoj vezi i od značaja za informaciono društvo u Srbiji kao i za poziciju i delovanje Srbije u evropskim i međunarodnim procesima. Više informacija o Upravljanju Iternetom (Internet Governance) dostupno je u publikaciji "Internet Governance Booklet" kao i multimedijalnom sadržaju (DVD i YouTube kanal) na: www.diplomacy.edu/ig/Resources/. Članak na temu upravljanja Internetom na B92 možete pročitati na linku.
