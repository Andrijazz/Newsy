> Izvor: B92
> Datum: utorak 27.07.2010
> Rubrika: život_nauka
> Naslov: Kako se od bakterija pravi struja
> Članak:

Kako alge otklanjaju boju iz starih vojničkih vunenih džempera, da li bakterije iz mulja mogu da proizvode struju, kako je razvoj železare u Smederevu razvio ujedno i tamošnji sport, te kako su balovi 30-ih godina prošlog veka u Novom Sadu uticali na modu, neka su od zanimljivih istraživanja darovitih srpskih srednjoškolaca na aktuelnim seminarima u Istraživačkoj stanici Petnica, jedinstvenoj naučnoj instituciji za rad sa talentovanom decom i omladinom u ovom delu Evrope. Piše: Predrag Vujanac

Učenici Treće beogradske gimnazije Đorđe Vučković i Luka Radojević, polaznici seminara hemije, ispituju sposobnosti upijanja vune prema bojama i to reciklažom starih vunenih vojničkih džempera. Kažu da ih je zainteresovalo da li se sposobnosti upijanja vune mogu poboljšati i da li bi takav materijal mogao naći primenu. - Materijal dobijen od starih vojničkih džempera smo tretirali alginatom, polimerom koji se dobija iz mrkih algi. Varirali smo radne uslove, od vremena izlaganja do temperature i ispitivali da li će i koliko će efikasnije vuna modifikovana alginatom otklanjati boje. Ispitivanja su pokazala da tako prerađena vuna pokazuje veću sposobnost upijanja, a praktična primena mogla bi se naći za izradu jeftinih i ekoloških filtera za otklanjanje boja iz otpadnih voda tekstilne industrije - zaključuju mladi beogradski hemičari. "Muljotrana" je skraćeni naziv istraživačkog projekta Beograđanina Marjana Biočanina, koji se u stvari bavi pitanjem proizvodnje struje od strane bakterijskih kultura mulja slatkovodnih eko-sistema. - Prethodna istraživanja pokazala su da u mulju postoje određene vrste bakterija koje su sposobne da pri razgradnji određenih jedinjenja otpuštaju elektrone. Uzorke sam prikupio u okolini stanice, za potrebe eksperimenta sam konstruisao gorivu ćeliju, a radio sam sa samim muljem i muljem u koji je dodat natrijum acetat različite koncentracije. U uzorcima kojima je dodat natrijum acetat došlo je do opadanja produkcije struje u odnosu na čist mulj. Da bih potvrdio da su za produkciju struje odgovorne bakterije, uzorak sam tretirao visokom temperaturom koja ih je uništila, nakon čega nije detektovana struja", objašnjava Marjan sistem "muljotrane". Anica Milojković, gimnazijalka iz Smedereva, svoje istraživanje iz istorije posvetila je jedinoj srpskoj železari, obrađujući poslovanje "Sartida" u periodu od 1918. do 1928. godine. - Iz istraživanja se može izvesti zaključak da je izgradnja železare doprinela ekonomskom razvoju grada, ali i promenama na društvenom planu i načinu života. Zahvaljujući razvoju železare došlo je do osnivanja fudbalskog i veslačkog kluba, što predstavlja začetke razvoja sporta u Smederevu - kaže ona. Gomilu stare štampe iz 30 godina prošlog veka iz novosadske Matice srpske, prevrnula je učenica Karlovačke gimnazije Ivana Zečević, da bi saznala kakvi su u periodu od 1930. do 1939. godine bili balovi u Novom Sadu. Dok istražuje balove, svoj istraživački rad će kompetirati i modom tog doba i uticajem balova na svakodnevni život u tadašnjoj srpskoj Atini. U Istraživačkoj stanici Petnica aktivni su i polaznici programa lingvistike. Anja Janković, učenica gimnazije u Nišu, istražuje razlike u izgovoru čuvenog francuskog kotrljajućeg "r" kod nas i "pravih" Francuza. Njeni ispitanici su niški srednjoškolci, a kontrolna grupa izvorni govornici francuskog jezika, dok analizu radi u kompjuterskom programu "PRAAT". Novosađanka Simona Đurić, među samim polaznicima petničkih obrazovnih programa ispituje koliko u svojim naučnoistraživačkim radovima koriste JA, koliko MI, a koliko PASIV. Letnji samostalni istraživački projekti polaznika programa, tradicionalno, biće predstavljeni na velikoj jesenjoj konferenciji "Korak u nauku" u Istraživačkoj stanici Petnica. 
