> Izvor: B92
> Datum: ponedeljak 28.03.2011
> Rubrika: život_nauka
> Naslov: Japanofobija ili greška u merenju
> Članak:

U neposrednoj blizini oštećenog reaktora 2 u nuklearnoj elektrani Fukušima 1 danas je izmerena radioaktivnost od 1000 milisiverta na sat. Zvaničnici su danas u toku popodneva objavili nove rezultate merenja apsorbovanih doza nakon što su priznali da su prethodno pogrešno informisali javnost o nivou radioaktivosti u Fukušimi.

U neposrednoj blizini oštećenog reaktora 2 u nuklearnoj elektrani Fukušima 1 danas je izmerena radioaktivnost od 1000 milisiverta na sat. Ova vrednost je, prema saopštenju kompanije operatera Tokyo Electric Power Company, potvrđena u više merenja. Zvaničnici su danas u toku popodneva objavili nove rezultate merenja apsorbovanih doza nakon što su priznali da su prethodno pogrešno informisali javnost o nivou radioaktivosti u Fukušimi. Naime, nije tačna jutrošnja vest koja je objavljena u udarnim vestima svih svetskih medija da je u vodu oko turbina reaktora u Fukušimi izmerena radioaktivnost koja je 10 miliona puta veća od normalne. Kako su objasnili u kompaniji, do greške je došlo zbog sticaja okolnosti. Nakon prvog merenja u kome je dobijena tako visoka vrednost, odmah je sa reaktora evakuisano osoblje, tako da ponovljena, kontrolna merenja nisu urađena. Nešto kasnije će se ispostaviti da izmerena vrednost nije tako visoka i da su građani uzaludno uplašeni (mada u Japanu nije bilo nikakve panike). U današnjem dnevnom izveštaju Međunarodne agencije za atomsku energiju (IAEA) se kaže da vrednosti radijacije zapravo opadaju. No, stanje ni u kom slučaju nije dobro. Radioaktivnost od 1000 milisiverta na sat čak za deset puta prevazilazi vrednost od 100 milisiverta koja se smatra granicom na kojoj počinje trovanje radijacijom. To svakako otežava nimalo jednostavnu situaciju u Fukušimi. U međuvremenu, reaktori 2 i 3 i dalje nisu dovedeni u bezbedno stanje. Ceo slučaj sada dodatno podstiče svetske medije da pojačaju sumnju u transparentnost informacija koje stižu iz Japana. Nažalost, primetno je da sve više medijskih izveštaja kritikuje Japan, a ponekad - uprkos tome što IAEA ne daje ništa drugačije izveštaje - čak se čini kako se ovoj nesrećnoj zemlji zamera što vesti koje stižu nisu dovoljno strašne. Da li je, zapravo, na pomolu - japanofobija? 
