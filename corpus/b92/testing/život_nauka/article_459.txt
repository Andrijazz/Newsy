> Izvor: B92
> Datum: utorak 8.03.2011
> Rubrika: život_nauka
> Naslov: Vanzemaljski život otkriven na meteoritu?
> Članak:

NASA-in naučnik tvrdi da je otkrio ostatke vanzemaljskog života na uzorku koji je uzet sa jednog od meteorita koji je pao zemlju.

Astrobiolog koji radi za američku svemirsku agenciju NASA proveo je deset godina proučavajući drevne ostatke meteorita koji su pronađeni širom planete. Huver tvrdi da je pronašao retke meteorite na Antarktiku, u Sibiru i Aljasci iz grupe ugljeničnih hondrita. Smatra se da u svetu postoji svega 9 primeraka ovog tipa meteorita, a Huver insistira da su strukture pronađene u komadima stene veoma slične cijanobakterijama I da predstavljaju dokaz postojanja života u svemiru. Naučnik je izjavio da je otkrio fosile, koji nisu vidljivi ljudskom oku, nakon što je razložio meteorite u laboratoriji I potom proučio komade koristeći izuzetno precizne mikroskope.

"Ono što je jako uzbudljivo jeste činjenica da su fosili otkriveni unutar stena veoma slični strukturi bića na Zemlji. Postoje određeni uzorci koji su jako čudni i ne liče na bilo šta što sam do sada imao priliku da vidim i jednostavno ih nije moguće identifikovati. Pokazao sam uzorke brojnim stručnjacima ali su svi ostali zapanjeni i niko nije bio u stanju da ih identifikuje", izjavio je dr Huver. Naučnik takođe sugeriše da postoji pretpostavka da meteoroidi na svojim putanjama mogu da šire organizme širom kosmosa i da postoji mogućnost da je i život na Zemlji nastao na sličan način (hipoteza panspermije). U jednom od meteora dr Huver je otkrio bakteriju Titanospirillum velox, organizam koji je veoma prisutan i na Zemlji. Tvrdnje koje je doktor Huver izneo sada če se naći pod novim nivoom ispitivanja naučnika širom sveta i uzorci koje je otkrio sada će se naći u nekoliko nezavisnih laboratorija širom sveta kako bi naučna zajednica došla do konkretnih činjenica.
