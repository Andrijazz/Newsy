> Izvor: B92
> Datum: petak 23.04.2010
> Rubrika: život_nauka
> Naslov: Fotografija u nauci
> Članak:

U valjevskom Narodnom muzeju je u toku veoma interesantna izložba u organizaciji Istraživačke stanice Petnica. Izložba je rezultat osme po redu škole primenjene fotografije koja je organizovana u IS Petnica od 15. do 19. aprila 2010. koja je ovoga puta bila posvećena primeni fotografije u nauci. Piše: Vladimir Pecikoza

Fotografija u većini istraživačkih oblasti čini veoma važan elemenat u naučno istraživačkom radu i gotovo je nezamislivo realizovati jedan istraživački proces bez nje. Poučeni ovim odlučili smo da osmu Školu primenjene fotografije u Istraživačkoj stanici Petnica posvetimo ovoj temi sa ciljem da studente različitih nauka obučimo u osnovnim elementima korišćenja fotoaparata i fotografske tehnike u ovakvim procesima. Zadaci koji su bili pred nama nisu bili nimalo laki. Trebalo je za nekoliko dana obuhvatiti snimanja u hemijskoj laboratoriji prilikom izvođenja određenih hemijskih eksperimenata, zatim snimanja u fizičkoj laboratoriji lasera i Šlivenovog eksperimenta. Pored ovoga realizovali smo i veliki broj fotografskih vežbi u improvizovanom studiju snimajući arheološki i biološki materijal, kao i određen broj hemijskih preparata. Najinteresantniji deo programa obuhvatio je izazov u snimanju mikroskopskih preparata i odlazak u mikro svet. Terenska fotografija i ovoga puta nije bila zaobiđena. Petnička crkva, Petnička pećina i neposredna njihova okolina bila je pravi izazov za mlade arheologe, biologe i geologe.

Program je obuhvatio i snimanje arheoloških pokretnih artefakata (keramika, kost i kamen), snimanje vodene površine u jednom speleološkom objektu, zatim proces stvaranja stalaktita, kao i pećinskih dvorana i detalja u njima. Na programu priređeno je i interesantno predavanje na temu Primenjena i umetnička fotografija (Nataša Kristić, istoričar umetnosti) na kome su predstavljene sličnosti i razlike ove dve vrste fotografije, kao i osnovni likovni elementi u primenjenoj fotografiji. Deo rezultata koje smo ostvarili tokom četri dana predstavili smo i ovoga puta na našoj zajedničkoj izložbi, kako to dolikuje temi programa i samim radovima, u Narodnom muzeju u Valjevu. Virtuelnu Izložbu možete pogledati na linku, a odabrane fotografije u nastavku članka.

Prelamanje laserskih kroz sabirno sočivo (autor: Uroš Delić)

Proces stvaranja pećinskog nakita u Petničkoj pećini (autor: Dejan Nešković)

Hemijski eksperiment dobijana veštačke krvi koja se koristi kao scenski efekat u filmovima (autor: Filip Bihejlović)

Nadgrobni spomenici iz druge polovine XIX veka u porti Petničke crkve (autor: Nevena Pavlović) Više na foto.petnica.rs.
