> Izvor: B92
> Datum: ponedeljak 14.03.2011
> Rubrika: život_nauka
> Naslov: Komemoracija za nauku?
> Članak:

Kako bi napravili rekapitulaciju i oprostili se od naučne zajednice, poslednji srpski ministar nauke Božidar Đelić, kolegijum ministarstva i 46 zaposlenih u upravo ukinutom Ministarstvu za nauku i tehnološki razvoj, u petak, 11. marta, organizovali su skup u centru "Sava" na kome su predstavili "bilans prethodne dve i po godine i perspektive".

Pozivu su se odazvali predstavnici praktično svih naučnih ustanova u Srbiji, univerziteta i Srpske akademije nauka i umetnosti - sala je bila jednako puna kao na prvom sastanku, kad je posle formiranja vlade 2008. godine, poptredsednik Vlade pozvao naučnu zajednicu na prvi dijalog. Međutim, sada, mada je skup trebalo da se govori o "nauci za budućnost Srbije", on je najviše ličio na komemoraciju. Nakon neočekivane odluke da se tokom rekonstrukcije Vlade Srbije, posle 66 godina postojanja, u novom sazivu ukine ministarstvo nauke, skup je obeležila zebnja da će brojni započeti projekti biti osujećeni, kao i da će pogrešan način biti potrošeno 269 miliona evra koji su za nauku već obezbeđeni iz evropskih banki i fondova. U publici se video i veliki broj mladih naučnika sa majicama na kojima je odštampan znak kampanje "Reci NE ukidanju ministarstva za nauku". Pored njih, sada su, da izraze podršku odlazećem ministru, na skup došli i ministar spoljnih poslova Vuk Jeremić i predsednica parlamenta Slavica Đukić Dejanović. Međutim, mada je pozvan, na skup nije došao Žarko Obradović, ministar prosvete čijem je resoru, inače, nauka iznenadno pripojena. Rečeno je da je bio zauzet.

ReciNE Nakon odluke da se Ministarstvo nauke ukine i pripoji resoru prosvete, internet i Fejsbuk zapljusnuo je talas online aktivizma koji su samoinicijativno pokrenuli mladi naučnici iz Društva za promociju i popularizaciju nauke. U međuvremenu, na sajtu www.ministarstvonauke.com, otvoreno je potpisivanje peticije pod sloganom "Reci NE ukidanju ministarstva za nauku". Ova neobična peticija će se potpisivati do četvrtka, 17. marta, a potom će biti upućena Predsedniku republike Srbije. Ministar Đelić je u jednoipočasovnom obraćanju izbegao da govori o rekonstrukciji, nije davao ocene o ukidanju ministarstva, već se samo koncentrisao na pregled svih poslova koji su tokom ovog mandata započeti, a o kojima je detaljno govorio i uposlednjem inetrvjuju u "Vremenu", osvrćući se čak i na detalje o neprospavanim noćima i izazovima. "Nakon što smo ovo čuli, nakon što je sve ovo započeto, mi tek sada ne možemo da spavamo", rekao je Nemanja Đorđević iz nezavisnog Društva za promociju i popularizaciju nauke, koji se skupu obratio pozivajući prisutne da potpiši elektronsku peticiju protv ukidanja ministarstva nauke, na sajtu www.ministarstvonauke.com, za koji je dodao da će "kao domen, nažalost, sada dugo biti slobodan". "Od dva slepca pravimo jednog, još većeg. Ovo je katastrofalan potez Vlade Srbije koji vidim isključivo kao deo političkog pragmatizma", rekao je rektor Univerziteta u Beogradu Branko Kovačević, koji je dodao da je prirodno da nauka bude u istom resoru sa visokim školstvom, ali je kritikovao odluku da se, "u okviru predizborne kampanje" ona spaja sa obrazovanjem, što ne postoji nigde u Evropi. 
