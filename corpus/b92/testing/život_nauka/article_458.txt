> Izvor: B92
> Datum: utorak 8.03.2011
> Rubrika: život_nauka
> Naslov: Pronađen prvi meteorit u Hrvatskoj
> Članak:

U Hrvatskoj je 20. 02. 2011. pronađen meteorit koji je u noći između 4. i 5. februara pao na područje severoistočno od Križevaca, objavljeno je na konferenciji za novinare u organizaciji Astronomskog društva "Križevci" gde su ispred Hrvatske meteorske mreže rezultate potrage za meteoritom izneli Korado Korlević, Željko Andreić i Damir Šegon kao i predsednik križevačkog astronomskog društva 'Perseidi' Ratko Matić.

"Možemo potvrditi kako je 20. februara, tačno na 60-u godišnjicu od zadnjega pronalaska meteorita na području Hrvatske (kod Dubrovnika), pronađen meteorit težine 292 grama" rekao je za portal Znano.st Korado Korlević, astronom i edukator iz Višnjana. Dodao je kako je meteorit nazvan meteorit "Križevci", a postoji mogućnost promene imena ukoliko se pronađe još primeraka iz ovoga pada. Fragmentacija i usporenje tog meteoroida je bila takva da se sa 10 km/s zaustavio na 4 km/s za manje od jedne sekunde, poput udarca u zid. Orbita meteoroida je precizno definisana i utvrđeno je da je meteoroid pripadao Apollo NEO (Near Earth Object) objektima. "Dobro da je meteroid uopšte i došao do nas. Imao je serije prolazaka i kod Venere i Marsa jer mu je inklinacija veoma mala." Komentarisao je tokom potrage za meteoritom Korado Korlević. Nakon pronalaska meteorita prema onome što se videlo kroz oštećenu koru došlo se do zaključka da se radilo o nekom od kondrita (stenovitih meteorita). Bio je jako higroskopan i toliko nabubrio od vode koju je upio u dve nedelje od pada da je postojala čak i jedna moguća linija pucanja. Meteorit je tada stavljen u proces sušenja, lagano da se ne bi mrvio. Izvlačenjem desetaka grama vode, meteoritu je masa padala i zaustavila se na 292 grama. Korlević je na ovoj konferenciji za novinare istakao kako još nije analiziran sastav, ali da je sigurno reječ o kamenom meteoritu. Dosad je pronađeno 292 grama, a u križevačkom kraju je, po stručnim procenama, razasuto još oko 2,5 kilograma.

Osnovni brojčani podaci o meteoritu:  Podsetimo se, meteorit su kamere Hrvatske meteorske mreže opazile 5. februara u 00:30 sati, na visini od 120 kilometara. Nebesko telo tada je putovalo brzinom od 18 km/s, a na visini od 60 km počela je njegova fragmentacija pa se početnih 100 kilograma usitnilo. Brzina se usporavala pa je pao na zemlju pri brzini od 200 km/h. Na visini od 22 km prestao je svetleti i ušao u mračni let brzinom od 4 km/s. Nedelju dana kasnije krenula je prva zajednička ekspedicija, sastavljena od članova Hrvatske meteorske mreže, nekoliko astronomskih društava iz Hrvatske i tek nekoliko dana pre toga osnovane Križevačkog astronomskog društva "Perseidi". "Po prvi nam se put, nakon 1951. godine, ukazala prilika da na teritoriju Republike Hrvatske opet pronađemo meteorit." rekli su iz društva "Perzeidi". Nažalost, za ostalih desetak primeraka nađenih za vreme potrage za koje se takođe mislilo da su meteoriti se ispostavilo kako to ipak nisu.
