> Izvor: B92
> Datum: petak 31.12.2010
> Rubrika: život_nauka
> Naslov: Sva nauka o mamurluku
> Članak:

"Mamurlograd" je najnepoželjnije mesto na kojem se možemo naći ali se vrlo često nalazimo na samom putu ka njemu. Signali koji ukazuju da ste vrlo blizu nepoželjne destinacije su vrlo rasprostranjeni i nepogrešivi. Šveđani će za "jutro posle" reći da su doživeli "udarac otpozadi", stanovnici El Salvadora da se bude "načinjeni od gume", Francuzi sa "vunenim ustima" ili "kosoboljom" a Danci sa "stolarima u čelu".

Ema Derbišir, nezavisni nutricionista i savetnik u Savetovalištu za prirodnu hidrataciju, kaže: "Nekada se smatralo da je dehidratacija glavni uzrok mamurluka. Sada već naučnici veruju da su prestanak uzimanja alkohola i supstance stvorene u telu onda kada jetra razgradi alkohol zapravo krivci za taj užasan osećaj." Dupla doza otrova "Bilo koji toksin unet u organizam će vam stvoriti probleme. Sa alkoholom nije ništa drugačije", kaže Sne Kemka, medicinski direktor u centru "Bupa International". "Kroz jetru, alkohol se ispušta u krvotok koji ga prenosi po čitavom telu, iritirajući i oštećujući ćelije i ćelijske membrane. I da to ne bude sve, proizvod alkohola koji je još otrovniji od samog alkohola, acetaldehid, se stvara kada jetra razloži alkohol. U suštini, dobijete duplu dozu otrova." Dobra strana je što acetaldehid odmah napadaju drugi enzimi i supstance pod nazivom glutation. Ovaj proces se uspešno odvija ostavljajući acetaldehidu samo malo vremena da napravi štetu, ali - samo ako se zaustavite na par pića. "Rezerve glutationa brzo nestanu kada unosite veću količinu alkohola u svoj sistem. Acetaldehid se nagomilava, stvarajući glavobolju i nagon za povraćanjem", kaže Kemka. Zbrkani unutrašnji signali Da li ste se ikada zapitali zašto se nikada dobro ne naspavate nakon lude pijane noći? Alkohol sprečava lučenje glutamina, prirodnog stimulansa koji nas održava budnima. Kada prestanemo da pijemo organizam se vraća u igru i previše ga stvara. Ne samo da nas to sprečava da se dobro naspavamo, već stvara i osećaj umora, stomačne iritacije i osećaj bolesti. "Alkohol potpomaže sekreciju hlorovodonične kiseline u želucu zbog koje nervi šalju poruke do mozga da sadržaj želuca škodi telu i da se moraju izbaciti povraćanjem", kaže Kolin Vilson, naučnik u centru "Water Wellpoint". Dehidratacija Zbog samo jedne čaše vina (ili drugog alkohola) od 250ml naše telo izbaci 800 do 1.000ml vode. To je 4 puta više izbačene tečnosti nego unete što objašnjava i gužve ispred toaleta u barovima i restoranima. Nije ni čudo što ujutru telo šalje poziv da se dopune rezerve vode, a taj poziv su uglavnom signali poput usta koja su toliko suva kao da su napunjena pamučnom vunom. "Glavobolja takođe dolazi i iz ovih okolnosti - organi koji su ostali bez vode pokušavaju da je nadoknade tako što kradu zalihe iz mozga", kaže Vilson. "Zbog ovoga se mozak smanjuje i navlači na sebe membrane koje povezuju mozak i lobanju." Odatle oni stolari. "Često mokrenje izbacuje i so i kalijum koji su neophodni kako bi nervi i mišići normalno funkcionisali", objašnjava Vilson. "Kada njihove količine postanu znatno manje od potrebnih, nastaju glavobolja, mučnina i umor." Prestanak Drhtavica i znojenje kao simptomi mamurluka, oba nastaju usled prestanka konzumacije", kaže Džonatan Čik, honorarni profesor zdravstvenih nauka na Kraljica Margareta univerzitetu u Edinburgu i medicinski savetnik organizacije "Drinkaware". "Mozak se navikne na alkohol i nakon samo jedne noći, što ga ostavlja u krizi narednih 24 sata. Zato se neki kunu da će im  pomoći da se oporave." Ovaj metod bi samo odložio neizbežno, dok postoje i oni koji misle da to samo izaziva još gore simptome. Ostali uzorci Alkohol u prevelikim količinama podstiče hipoglikemiju (nizak šećer u krvi), koja se manifestuje osećajem slabosti i vrtoglavice. Takođe, previše pića može izazvati i upale zbog kojih bele krvne ćelije preplave krvotok molekulima pod nazivom citokini (oni koji se stvaraju kada imamo grip). Rezultat su glavobolja mučnina, ali može biti i letargija zbog koje ostajemo u krevetu. Čik kaže da čak i zvukovi na mestu gde ste pili mogu biti uzrok mamurluka. "Sluh nam oslabi dok pijemo i zbog toga glasnije pričamo, a i muzika je glasna. Uglavnom smo izloženi visokim decibelima i to sigurno ima veze sa jutarnjim mamurlukom." Depresivna strana alkohola je takođe vrlo bitna, posebno jer doprinosi emotivnoj sumnji prema samom sebi kao i prevelikoj nervozi. Možemo se osećati srećno dok pijemo, ali alkohol je kao diazepam - na kraju je "spuštalica", a pad nivoa šećera u krvi samo odmaže jer ubija energiju od trenutka kada prestanete da pijete. Na kraju, alkohol razbija i telesne zalihe glikogena u jetri. Nedostatak ovog osnovnog izvora energije je barem delom zaslužan za osećaj malaksalosti, umor i slabu koordinaciju sledećeg jutra. Čije je gore? Generalno, obojena pića (crveno vino, viski) sadrže veću količinu otrova kongenera (nusproizvoda fermentacije) od belog vina i providnih pića kao što su vodka, džin ili rum. "Skuplja pića imaju manje kongenera", Derbišir dodaje. Alkoholičari imaju, uglavnom, slabije mamurluke. Sa druge strane, žene koje piju istu količinu alkohola kao i muškarci mnogo više pate. To može imati veze delom i sa veličinom tela, ali i zbog toga što žene imaju manje enzima i glutationa što znači da je njihovim telima potrebno više vremena da razgrade alkohol. "Što ste stariji sve teže podnosite mamurluk", kaže Kemka. "Telo je sve osetljivije na toksine i ne može da proizvede dovoljno enzima koji su potrebni za borbu protiv alkohola." I geni su bitni. "Ljudi orijentalnog porekla, tačnije, 70% njih, ima manje efikasan oblik alkoholne dehidrogeneze, enzima koji je neophodan za obradu alkohola. Mnogo od njih se vrlo brzo napiju. Prevencija "Mnogi misle da je pržena, teška hrana najbolji lek, ali spora apsorpcija alkohola se može postići obrokom pre počinjanja sa pićem. Masnoća je najzahvalnija za sporu apsorpciju zbog čega Mediteranci progutaju jednu kašičicu maslinovog ulja pre nego što pređu na alkohol. A možete probati i sa čašom mleka. Multivitamini mogu, takođe, biti od pomoći jer vam spremaju telo za gubljenje velike količine vitamina kroz često mokrenje. "Ceo dan pijte dosta vode ako uveče planirate da izađete", savetuje Derbišir. "Najbolje je da ponesete flašu vode, da vam se nađe." Popijte i po čašu vode sa svakom čašom pića, ali ograničite gazirana pića jer balončići stimulišu otvaranje želudačnog mišića i omogućavaju pražnjenje. Zbog toga penušava pića kao što je šampanjac "udaraju pravo u glavu". Bilo bi dobro i da izbegavate slane grickalice jer ćete od njih ožedneti i piti više alkohola. Koreanci imaju tradiciju da svako veče pre odlaska na počinak, nakon burne noći, popiju flašu vode sa medom sa ciljem da ublaže hipoglikemiju ali i da se hidriraju. Ovo nije uopšte loša teorija ali moguće je da će vam sva ta piva otežati potragu za medom - bitno je da popijete dosta vode. Lek Prvo idu loše vesti: ne postoji lek protiv mamurluka. Sva istraživanja su i dalje, pa, samo istraživanja. Lako je izvoditi testove na miševima, ali testirati ih na ljudima postavlja praktičnu i moralnu dilemu. Takođe, ne postoji ni dokaz da lekovi pomažu kod svih simptoma. Mogu vam pomoći neki lekovi. Aspirin se pokazao kao koristan jer nema kofeina ali i antiinflamatoran je, poznat kao kočnica za prostaglandin. Visoki novoi prostaglandina su povezani sa vrlo ozbiljnim mamurlucima. Međutim, aspirin nije baš blag po želudac pa ga izbegavajte ako niste jeli. Biljni sastojci su postali izuzetno popularni kod mamurluka. Poznati su gujina trava (sikavica) list guave i ginseng kao biljke koje pomažu u borbi protiv otrova. Sikavica dokazano štiti ćelije od oštećenja alkoholom. Voda ide ruku pod ruku sa procesom ozdravljenja. Ako možete da podnesete, dodajte so i šećer da biste nadoknadili natrijum i glikogen koji ste izgubili u noći pre. Voćni sokovi takođe leče jer šećerom obnavljaju energiju. Banane i kivi nadoknađuju kalijum koji ste "istočili" usled diuretskog dejstva alkohola, kao i energetska pića. Dok sve ovo pijete, jedite i jaja koja su puna cisteina koji "čisti" ostatke toksina iz organizma. Najbitnije je da izbegavate kafu (ona još više podstiče dehidrataciju) i da ne jedete masnu ili prženu hranu koje dodatno iritiraju želudac.
