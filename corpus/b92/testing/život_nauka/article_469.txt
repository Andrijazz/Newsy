> Izvor: B92
> Datum: sreda 12.01.2011
> Rubrika: život_nauka
> Naslov: Regeneracija jetre
> Članak:

Kako omogućiti jetri da se sama regeneriše bez izazivanja više štete nego koristi? Istraživači su identifikovali glavni prekidač koji aktivira sposobnost jetre da se izleči, što ukazuje na novi put do boljeg lečenja bolesti jetre kao što su hepatitis i ciroza. Miševi koji nisu imali ovaj gen pokazivali su značajna pogoršanja funkcije jetre i živeli su kraće od kontrolnih miševa. Piše: Žarko Morača

Jetra ima važnu ulogu u metabolizmu obavljajući mnoštvo funkcija uključujući detoksifikaciju, odlaganje glikogena i proizvodnju proteina krvi. Jetra takođe proizvodi žuč koja je važna prilikom varenja. Jetra je najveći organ trbušne duplje a nalazi se na desnoj strani tela, neposredno ispod dijafragme. Klinastog je oblika, čini je meko tkivo i tamnocrvene je boje. Njena masa kod odraslog čoveka iznosi 1 do 2,5 kilograma.

Oštećenje jetre aktivira grupu specijalizovanih ćelija koje se nazivaju zvezdaste ćelije jetre (HSC - Hepatic stellate cells) koje utiču na kolagena vlakna da podržavaju rast novih ćelija jetre. "Vi želite da se aktiviraju ćelije, ali ne želite da ostanu aktivirane veoma dugo", kaže neurobiolog Katarina Akasoglou sa Univerziteta Kalifornije u San Dijegu, jer vlakna počinju da zamenjuju zdravo tkivo jetre, što dovodi do gubitka funkcije kod osoba sa hroničnim bolestima jetre kao što je ciroza. Međutim, istraživači ne znaju koji geni kontrolišu ovaj proces.Ciroza jetre je hronična bolest jetre tokom koje se jetreno tkivo zamenjuje vezivnim tkivom što za krajnu posledicu ima prestanak funkcija jetre. Ciroza jetre može imati celi niz uzroka od kojih su najčešći alkoholizam i hepatitis C. S obzirom da se oštećeno jetreno tkivo ne može zameniti, terapija ciroze jetre je palijativne prirode, iako se u ekstremnim situacijama može provesti transplantacija jetre - složeni i relativno rizični postupak tokom koje stopa preživljavanja iznosi 90%.

Akasoglou i njene kolege smatraju da je dobar kandidat gen za P75 neurotrofin receptor (p75NTR), koji predstavlja regulator ćelijske smrti u mozgu koji se takođe uključuje ubrzo nakon povrede jetre. Koristeći miševe sa predispozicijom za bolesti jetre, njen tim je stvorio soj glodara koji nemaju p75NTR gen. Jetra kod ovakvih miševa bila je prekrivena lezijama posle 10 nedelja, a samo polovina životinja živela je duže od toga, u poređenju sa kontrolnim miševima koji su živeli više od šest meseci. P75NTR protein se nalazi na površini zvezdastih ćelija jetre. Ova grupa naučnika smatra da kada se aktivira od strane još uvek nepoznatog agensa posle oštećenja jetre, stimuliše se kaskada signala unutar ćelija koja ih aktivira da započnu proces izlečenja, prema rezultatima predstavljenim u časopisu Science. Sledeći korak, Akasoglou kaže, je da se utvrdi uloga koju p75NTR igra u kasnijim fazama bolesti jetre, da bi uvideli da li će nokaut gena dovesti do prestanka štetne proizvodnje kolagena. Ako znate šta je prekidač i ako znate kako ove ćelije počinju ponovo normalno da funkcionišu onda možete početi da utičete na ovaj proces. 
