> Izvor: B92
> Datum: sreda 16.03.2011
> Rubrika: život_nauka
> Naslov: Radijacija u Japanu opasna za ljude
> Članak:

Tokio -- Posle treće eksplozije u japanskoj nuklearnoj elektrani Fukušima, nivo radijacije je premašio dozvoljene granice i postao opasan po zdravlje ljudi.

Iako je saopšteno da je nivo radijacije opao, nuklearna kriza nije prošla, a vlasti su proširile zonu evakuacije na krug od 30 kilometara oko samog postrojenja. Strane ambasade, me]u kojima je i srpska, preporučile su svojim državljanima da napuste Japan. A prema najnovijim podacima japanskih službi, u potresu je poginulo preko 10 000 ljudi. Strahovanja od povećane radijacije u nuklerarki Fukušima obistinila su se posle treće eksplozije koja se dogodila u tom postrojenju. Iako je nivo zračenja opao od prepodneva, to i dalje ne znači da je opasnost prošla. Stanovnicima u krugu od 30 kilometara preporučeno je da napuste ugroženo područje ili da ne izlaze iz kuća. Svetska meteorološka organizacija saopštila je da vetrovi ka Pacifiku raznose radioaktivne materije iz japanske nuklearne elektrane Fukušima. Ta agencija UN je upozorila da bi se, iako vetrovi odnose emitovane materije dalje od obala Japana i drugih azijskih država, vremenski uslovi mogli promeniti i da će zbog toga sa pažnjom pratiti satelitske podatke. "Vrlo verovatno će doći do topljenja jezgra@, preneo je BBC reči jednog zvaničnika. Istovremeno, nuklearna kriza odvlači pažnju sa humanitarne - severoistok Japana već 4 dana nema vodu, hranu, grejanje. Japanski zvaničnici upozorii su da je nivo radijacije povećan i da bi vetar radioaktivne materije mogao da odnese do Tokija za nekoliko časova. Međunarodna agencija UN za atomsku energiju u Beču potvrdila je da su radioaktivne materije direktno oslobođene u atmosferu. "Nivo (radioakivnosti) je do 400 milisiverta (mSv) na sat", dodala je ta agencija. Doza veća od 100 mSv, po medicinskim podacima, može dovesti do obolevanja od raka. Ljudi gomilaju namirnice u strahu od nuklearne katastrofe još većih razmera. Konzervisana hrana, baterije, hleb i flaširana voda nestali su sa polica prodavnica, ne samo na severu Japana. Na benzinskim pumpama formirani su dugački redovi. Premijer Japana Naoto Kan danas je kritikovao japansku energetsku kompaniju koja je čekala čitav sat da obavesti vladu o novoj eksploziji u postrojenju Fukušima. On je, u televizijskom obraćanju naciji, zamolio ljude koji žive na 20 do 30 kilometara udaljenosti od elektrane da ostanu kod kuća i upozorio da svi koji žive u poluprečniku do 20 kilometara od postrojenja moraju biti evakuisani. On je kazao i da je izbio požar, koji je kasnije ugašen, na reaktoru 4, zbog čega je porastao rizik od ispuštanja radioaktivnih materija. Prema njegovim rečima, posle razornog zemljotresa od petka i pratećeg cunamija, prestali su da rade pojedini generatori sistema za hlađenje reaktora. Premijer je rekao da će učiniti sve da izbegne moguće nove eksplozije i emitovanje radioaktivnih materija, istovremeno apelujući na građane da "deluju smireno". Istovremeno, japanska agencija Kjodo javlja da je viši stepen radijacije zabeležen u prefekturi Ibaraki, između kompleksa "Fukušima" i Tokija, a prema saopštenju Tokijske kompanije za električnu energiju, počela je evakuacija radnika iz oba postrojenja. Zamenik japanskog premijera Jukio Edano rekao je novinarima da je u eksploziji najverovatnije oštećeno dno kontejnera u kome je reaktor, a koje drži vodu za njegovo hlađenje i kontroliše unutrašnji pritisak. Do najnovije eksplozije je došlo oko 6 časova ujutru po lokalnom vremenu, odnosno oko 22 časa po srednjoevropskom. Ispod ruševina i zgarišta koje su ostavili zemljotres i cunami spasioci sa svih strana sveta i dalje izvlače tela žrtava. Neki od njih su optimisti, jer veruju da u ruševinama ima još dosta preživelih.
