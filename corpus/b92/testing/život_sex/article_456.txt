> Izvor: B92
> Datum: četvrtak 24.02.2011
> Rubrika: život_sex
> Naslov: Seks u trudnoći
> Članak:

Prošle nedelje pisala mi je jedna čitateljka i pitala me da napišem nešto o seksu u trudnoći. Kad sam pročitala njenu poruku, prisetila sam se nekih razgovora o seksu u trudnoći s mojim prijeteljicama i klijentima. Piše: Nataša Barolin Belić, seksualni terapeut i savetnik za veze

Jedna prijateljica, dok je bila trudna, mi je pričala da njen muž ne želi da ima seksulni odnos s njom do posle porođaja jer oseća da nema intimnosti kad je beba unutra. Jedna klijentkinja koja je s mužem dolazila na bračnu terapiju kad je već bila u poodmakloj trudnoći, mi je rekla da je u drugom tromjesečju imala puno veću želju za seksom nego pre trudnoće. I jedan i drugi slučaj, bolje reći, te dve krajnosti su nešto što se u trudnoći dešava - neki parovi prestanu sa seksualnim životom, drugi imaju (naročito u drugom tromjesečju) intenzivniji seksualni život nego pre trudnoće. Važno je znati da ako je trudnoća uredna, ako nema nikakvih smetnji ni problema, seksualni odnos je prihvatljiv i nije opasan za bebu. Beba je u maternici jako dobro zaštićena, okružena plodnom vodom i penis u vagini ne može doći blizu deteta niti ugroziti bebu dok god je trudnoća uredna i dok je grlić maternice čvrsto zatvoren. Važno je da trudnica na pregledu razgovara s ginekologom i traži njegovo/njeno mišljenje kako bi smanjila zabrinutost. Ukoliko ginekolog kaže da je sve u redu i da nema nikakvih razloga za izbegavanje seksualnih odnosa, tekst koji sledi je za vas. Ukoliko lekar preporuči suzdržavanje od seksualnih odnosa, važno je pridržavati se njegovih preporuka. Budući roditelji su u prvoj trudnoći puni pitanja i neizvesnosti u vezi njihovog seksualnog života. Kasnije trudnoće su lakše jer par već ima iskustvo prethodnih, ali u prvoj trudnoći, većina parova se pita kako sada imati seksualne odnose? Da li bebi smeta penetracija i orgazam? Šta joj se može dogoditi? Žene se pitaju kako će njihov partner reagovati kad se njihova tela promene? Da li će im veliki stomak učiniti njihovo telo neprivlačnim? Muškarci se, između ostalog, boje mogućnosti povrede ploda, mogućnosti da ginekolog zabrani seksualne odnose tokom cele trudnoće, da će njihove partnerke početi da izbegavati seksualne odnose. Kao i u nekim drugim novim i/ili stresnim situacijama u kojima se nađe par, važno je suočiti se sa trudnoćom i pitanjima vezanim uz promene u seksualnom životu, otvoreno i bez ublažavanja. Za očekivati je da će se potrebe i strahovi žene i muškarca menjati tokom trudnoće i važno ih je izreći jedno drugome. Radite na jačanju vaše intimnosti i bliskosti kroz trudnoću ne samo kroz seksualne odnose već i kroz tople, duboke razgovore, maženje, dodirivanje, opuštanje i razmenu nežnosti na sve načine s kojima se dobro osećate. Načelo pozitivnosti vam može biti od velike pomoći. Šta donosi prvo tromesečje trudnoće? Neke žene u prvim nedeljama trudnoće zaziru od seksualnih odnosa, naročito ako je u prethodnim trudnoćama bilo problema. U prvoj trudnoći sve je novo i strah da bi seks mogao ugroziti tek začeti život je normalan. Neke žene se u ovom tromesečju ne osećaju dobro - prisutne su mučnine i osećaj umora i pospanosti koji im otežavaju razmišljanje o seksualnim odnosima. U isto vreme, u prvim nedeljama trudnoće polni organi su bolje prokrvljeni pa žene osećaju pojačani užitak i lakše postižu orgazam. U drugom tromesečju velik deo trudnica se oseća puno bolje nego u prva tri meseca. Mučnine i umor su prošli. Telo se naviklo na novo stanje a beba još nije tako velika da otežava kretanje. Grudi su nabujale pa se često žene osećaju ženstveno. Mnoge žene u ovom delu trudnoće imaju jak seksualni nagon što može biti rezultat velikih hormonalnih promena u ženinom telu. U zadnjem tromesečju stomak s bebom je već tako velik da nije lako pronaći položaj u kojem ne smeta. Promene na telu i osećaj tromosti mogu kod dela žena potpuno ukloniti seksualnu želju. Kod muškaraca pak veličina i snažni pokreti bebe mogu pojačati prvotni strah da bi se bebi moglo nešto dogoditi i/ili da njih dvoje nisu sami u svom krevetu. S tim fazama se treba upoznati i prilagođavati im se. Za sve faze vredi zlatno pravilo: trudnici treba biti udobno! Muškarac treba preuzeti odgovornost da stane, promeni položaj, uspori ritam ako je to partnerki potrebno. Žena pak treba preuzeti odgovornost da to svom partneru jasno i bez odlaganja kaže. Neki položaji će s rastom trudnoće postati nemogući. I tu vredi gornje pravilo - koristite one položaje koji su vam ugodni, npr.: - Oboje leže na boku, muškarac iza žene - Muškarac leži, žena na njemu. Ovim polaožajem žena može da kontroliše dubinu penetracije - Položaj na kolenima od pozadi - varijacija je da se žena ne oslanja na kolena i ruke, već da postavite puno jastuka koji će olakšati položaj - Sedeći položaj - muškarac sedi na stolici ili krevetu, žena sedi u njegovom krilu okrenuta leđima. U ovom položaju penetracija je plitka što odgovara mnogim ženama - Žena leži na krevetu a muškarac legne ispred nje, u suprotnom smeru. I u ovom položaju penetracija je plitka Drugo važno pravilo je: istražujte i eksperimentišite. Seks nije samo snošaj. Ako vas muče zebnje zbog penetracije, praktikujte oralni seks, masirajte se, stimulišite genitalije rukom,... činite sve što vas uzbuđuje a ne zabrinjava, pružajte jedno drugome orgazam na različite načine bez snošaja. Ženin orgazam nije opasan za bebu. On se oseti u maternici ali bebi nije neugodan niti joj šteti. Možda vas istraživanje i uvođenje novog u seksualni život za vreme trudnoće motiviše da nastavite s eksperimentisanjem i uvođenjem novotarija i nakon trudnoće - to bi bilo super.
