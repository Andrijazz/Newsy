> Izvor: B92
> Datum: sreda 6.07.2011
> Rubrika: život_sex
> Naslov: Zašto žene vole da se maze posle seksa?
> Članak:

Oduvek je poznato da žene vole pažnju i nežnost posle vođenja ljubavi, dok bi muškarcima više prijala cigareta ili piće. Naučnici su sada otkrili i zašto.

Nova studija o ponašanju ljudi posle seksa ukazuje da žene češće nego muškarci iniciraju maženje i nežnost sa partnerom. Muškarci češće teže tome da sebe "nagrade" posle seksa ili se pripreme za novi snošaj. Čini se da na takvo ponašanje ljudi utiče pre svega reproduktivna strategija predodređena evolucijom. Postoji čitav niz reproduktivno svrsishodnih događanja posle samog seksualnog čina kakvi su zbližavanje, stvaranje želje za još jednim seksualnim odnosom, čuvanje partnera i mogućnost oplodnje. Naučnici su stoga izveli zaključak da su ponašanja muškaraca i žena posle seksualnog odnosa različita upravo zbog različitih reproduktivnih strategija. Od 170 ispitanih žena većina je dala veliki značaj tepanju, ljubljenju i maženju, to jest izražavanju ljubavi prema partneru posle seksa. Za razliku od njih, muškarcima su bili važniji hrana, piće, cigare ili traženje usluga od partnerke posle seksa. Muškarci su takođe češće pokazivali inicijativu za novim seksualnim odnosom, nego žene. Prema rezultatima studije, muškarci su češće inicirali ljubljenje pre seksa, dok su žene preferirale poljupce posle samog čina. Jedno je bilo zajedničko i za muškarce i za žene - veoma važno im je da posle seksa voljenoj osobi kažu "volim te". 
