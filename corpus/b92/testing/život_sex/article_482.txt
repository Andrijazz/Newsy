> Izvor: B92
> Datum: četvrtak 4.11.2010
> Rubrika: život_sex
> Naslov: Ritam orgazma
> Članak:

Kad držim predavanja ili radionice o ženskom seksualnom zdravlju, često pre početka izbrojim koliko je slušateljica prisutno i onda u trenutku kada govorim o učestalosti smetnji orgazma kažem npr. "Od nas ovde prisutnih 35 žena, najmanje 7 od nas ima smetnje orgazma." Reakcija je uvek iznenađujuća. Piše: Nataša Barolin Belić, seksualni terapeut i savetnik za veze 

Nakon jednog predavanja dve polaznice su mi rekle da im je u tom trenutko postalo jasno da je to stvaran problem koji pogađa nas žene ovde i sada a ne neke tamo žene koje su imale neke probleme u detinjstvu ili sl. Zaista svaka PETA žena ima smetnje orgazma.To nam pokazuju evropske i američke statistike a takav rezultat je pokazalo i istraživanje sprovedeno u Zagrebu pre 5 godina. I među mojim klijenticama ih ima nekoliko sa istom smetnjom. Neke su već pri kraju terapije i vrlo zadovoljne svojim uspehom a neke su još u početnim fazama prepunim frustracije, tuge, sumnje i osećaja da nisu kao sve druge žene. Kako najčešće žene reaguju kad imaju seksualnih teškoća, kad ne doživljavaju orgazam a želele bi? Žene najčešće prećutkuju svoju smetnju, svoj seksualni život doživljavaju tegobnim i svoje probleme čuvaju u sebi. Retko traže pomoć, što je šteta jer je uspešnost lečenja primarne anorgazmije 80% - 90% a sekundarne do 75%. Moje klijentice na početku terapje često kažu da im je orgazam nedostižan. A da li je zaista nedostižan? Istina je, mi ga ne možemo dostići svojom voljom. No, on dolazi k nama, obuzima nas kad se prepustimo, kad otpustimo kontrolu. A u današnjem načinu života kontrola je nešto u čemu većina nastoji da postane ekspert. Suočene s brojnim izazovima u ličnom privatnom i poslovnom životu, mi žene (ali i muškarci) pokušavamo da preživimo imajući kontrolu nad svojim životom. Obavljati sve svoje obaveze na poslu, voditi dete u i iz vrtića ili škole, pisanje domaćih zadataka, pospremanje stana, kuvanje, nabava, plaćanje režija, (ne)usklađivanje s partnerom, partnerska borba, stručno usavršavanje..... mogla bih još tako dosta nabrajati... nad svime time žena, ako želi opstati u današnjem svetu, mora imati kontrolu. Kontrola je postala imperativ uspešnog života. Još ako smo k tome i osobno skloni kontrolisanju situacija i ljudi - uh uh uh! I kako onda znati šta znači opustiti se i prepustiti da nas obuzme slatkoća orgazma. Svakako, postoje mnogi uzroci smetnji orgazma koje ne želim da umanjim ovim tekstom, ali, iz iskustva u mom Savetovalištu, mogu reći da je potreba za kontrolom, ponekad onaj armirano-betonski zid, kojeg je opisala jedna moja klijentica, a koji se isprečio između nje i orgazma. Prepuštanje i opuštanje, čini mi se ponekad, je sve dalje i dalje od nas. Na lestvici vrednosti, mislim da se ne kotira jako visoko. Prepuštanje može biti poistovećeno s predajom, slabošću, kapitulacijom...a ti pojmovi nam nisu najdraži. No važno je znati dok pokušavamo biti u ulozi "promatračice i kontrolorke" orgazam nam izmiče. Kad se prepustimo ritmu i trenutku, orgazam nas jednostavno obuzima, preplavljuje i nosi. Šta mislite o tome?
