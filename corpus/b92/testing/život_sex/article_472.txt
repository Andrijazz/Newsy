> Izvor: B92
> Datum: ponedeljak 20.12.2010
> Rubrika: život_sex
> Naslov: Vredi li seks bez orgazma?
> Članak:

Većina ljudi vodi ljubav zbog jedne stvari - orgazma. Seks bez grandiozne završnice je za mnoge čisto gubljenje vremena. Svi su već sigurno bili u situaciji da orgazam prirodno izostane, ali postoje ljudi koji ga zapravo izbegavaju i to u širokom luku. 

Kareza, kako se zove ova vrsta vođenja ljubavi, je spiritualni seks, ljubavna meditacija. Reč potiče od italijanske reči "carezza" što znači milovanje i prvi put u ovom kontekstu ju je upotrebio doktor Elis Banker Stokham krajem 19. veka. Ovaj oblik seksualnog odnosa naglašava povezanost partnera, pravilno disanje i osećaj duboke relaksacije tokom samog čina. "Tokom dugog perioda savršene kontrole cela bića treba da se utope jedno u drugom i u osećanju duboke ekstaze. Ovo se može ostvariti laganim pokretima, potpuno podređenim volji, kako strast ne bi otišla izvan razmene užitka", smatra Stokham. Suština ovakvog koncepta je u izbegavanju pritiska da se doživi orgazam. Ponekad ljudi uopšte nisu prisutni duhom tokom sjedinjavanja sa voljenom osobom, jer su suviše opterećeni time da li će uspeti da dožive vrhunac. Cilj je fokusiranje na prisutnost, razmenu energije, sinhronizaciju emocionalnog, psihičkog i fizičkog stanja i pravilno disanje. Oni koji su iskusili karezu tvrde da zbližava partnere na neverovatno uzbudljiv način, ne samo među čaršafima, nego i u svim ostalim aspektima zajedničkog života. Maria Robinson vođa Pokreta kareze i Geri Vilson čak su napisali delo pod nazivom "Šta je kareza?". "Upotreba kareze je nežna razmena osećanja; otkrili smo da možemo voditi ljubav onoliko dugo koliko je potrebno da se seksualna napetost u potpunosti istopi. Tokom vođenja ljubavi naglasak je na smirenosti i srcu. Ako energija počne nehotice da se preusmerava na cilj, jednostavno je vratimo u stanje mira i relaksacije. Osećanja tokom ovih tihih perioda su naročito duboka, kao da smo ušli u bezvremenu čauru užitka", napisali su autori. Ako orgazam nije osnovna stvar prema kojoj merite vaše seksualno iskustvo, uživajte u osećanju ritmičkog pomeranja tela u ritmu otkucaja srca. Menjanjem pogleda na to kako posmatramo seks od nečega što "moramo" postići do potpunog užitka može vas poštedeti nepotrebnog stresa. Tačno je da su orgazmi važna komponenta zdravog seksualnog života, ali proširivanjem ideje o tome šta je "odličan seks" dozvoljavate sebi da iskusite posebne trenutke sa voljenom osobom koji samo mogu ojačati vašu povezanost.
