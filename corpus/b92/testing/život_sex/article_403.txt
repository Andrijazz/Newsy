> Izvor: B92
> Datum: ponedeljak 11.07.2011
> Rubrika: život_sex
> Naslov: Otkrivena poenta seksa
> Članak:

Američki istraživači sa Univerziteta Indijane, koji su proučavali seksualni život crva, ustanovili su da seksualna reprodukcija čini organizme otpornijim na parazite, prenosi Bi-Bi-Si (BBC).

U studiji, objavljenoj u časopisu "Science", naučnici navode da su crvi sa aseksualnom reprodukcijom bili izloženi teškim bakterijskim infekcijama od kojih bi umirali. Oni smatraju da su pronašli dosad najubedljiviji dokaz ključne teorije u evolutivnoj biologiji - da je seks evoluirao, jer dozvoljava organizmu da stvori nove kombinacije gena kako bi ostao korak ispred parazita. Seks je dugo mučio evolutivne biologe. Naime, aseksualna reprodukcija - biološki proces po kojem organizam stvori genetički identičnu kopiju samog sebe bez kombinacije genetičkog materijala sa drugom jedinkom, ima daleko više smisla. Ona je jednostavnija, jer ne zahteva pronalaženje i zavođenje partnera, nadmetanje sa suparnicima i ne izlaže organizam opasnosti od dobijanja seksualno prenosive bolesti. Samim tim što je neki organizam živeo dovoljno dugo da može da se razmnoži, postoji velika verovatnoća da poseduje prvorazredne gene. Zašto bi onda rizikovao da "razvodni" te dobre gene sa potencijalno slabijim genetskim materijalom? Pa, ipak, seks postoji. Ogromna većina životinja i biljaka razmnožava se na taj način. Naučnici sada veruju da su paraziti razlog postojanja seksa. Oni stvaraju situaciju u kojoj je, uprkos nedostacima seksa, poželjno promešati vlastite genome sa genomima drugog organizma, jer se time dobijaju potomci sa novim genetskim kombinacijama koje su potencijalno bolje od starih u suprotstavljanju parazitima. 
