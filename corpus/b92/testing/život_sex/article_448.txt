> Izvor: B92
> Datum: nedelja 27.03.2011
> Rubrika: život_sex
> Naslov: Da li postoji “Dovoljno dobar seks”
> Članak:

Seksualni terapeuti, dr Michael Metz i dr Barry McCarthy ponudili su model "Dovoljno dobar seks" (Good enough sex) kao jedan od načina na koji partneri mogu razmišljati o seksualnom životu i izazovima i problemima s kojima se susreću. Piše: Nataša Barolin Belić, seksualni terapeut i savetnik za veze 

Ovaj model nudi promenu gledanja na seksualnost i želi da zameni tradicionalni, muški, savršenoj penetraciji usmeren pristup, sa pristupom usmerenim na raznolikost, zadovoljstvo, užitak koji vrednuje različite senzualne i erotske scenarije. Osim te promene, ovaj model nudi i drugačiji, intergativni pristup seksualnom zdravlju i seksualnim smetnjama i disfunkcijama. Tražeći promenu, nudi i veći prostor međusobnog prihvatanja i mogućnost da partneri postignu i neguju pozitivan, realističan pristup prema intimnom životu i seksu kao njegovom delu. Krajnji cilj ovog modela je intimnost. Užitak je jednako važan kao emocionalno prihvatanje. Seks je integrisan u svakodnevni život para i svakodnevni život je integrisan u seksualnost para. Ovaj model uzima u obzir da i kod zadovoljnih parova, koji nemaju seksualnih smetnji, kvalitet seksualnog života varira od dana do dana i od odličnog preko osrednjeg do disfunkcionalnog seksa. S obzirom da podrazumeva realna očekivanja, pomaže parovima da se zaštite od razočaranja i seksualnih problema u budućnosti. "Dovoljno dobar seks" može biti temelj za zadovoljstvo u seksualnim odnosima jer je usklađen s jedinstvenim životnim stilom svakog para. Naime, ako je svakodnevica kvalitetno življena - sa svim obavezama, stresovima i sukobima i ako se par otvoreno sučava sa svim tim svakodnevnim izazovima - onda to omogućava paru da izgradi i svoju seksualnu interakciju na jedinstven, specifičan način. Znači svakom paru se nudi i od para se traži da izgradi sebi svojstven seksualan život koji nije pod uticajem uvreženih seksualnih mitova i zabluda. Zbog toga je ovaj pristup zahtevan, on pred par postavlja izazov zrelosti. Oni parovi koji nisu spremni da prihvate zrelost u odnosu, verovatno neće ni pokušati da prihvate principe koje ovaj model nudi. Oni pak koji su spremni na promene svojih ustaljenih stavova i pogleda na seksualnost, verujem da će biti zadovoljni i da će osetiti da ovi principi nude mogućnost uživanja i u onim oblicima seksualnosti koje su možda, pre bile smatrane poteškoćom ili smetnjom. "Dovoljno dobar seks" dr Metz-a i dr McCarthy-a ima 12 osnovnih principa: 1. Seks je dobar element u životu, neprocenjivo važan deo dugoročne intimnosti, zadovoljstva i poverenja pojedinca i para. 2. Međusobni odnos i seksualno zadovoljstvo su krajnji razvojni ciljevi i međusobno su potpuno isprepleteni. Par je "intimni tim". 3. Realistična očekivanja, usklađena s godinama, izuzetno su važna za seksualno zadovoljstvo. 4. Dobro telesno zdravlje i odabir zdravih navika ponašanja su vitalni za seksualno zdravlje. Pojedinci cene svoje i partnerovo seksualno telo. 5. Relaksacija (opuštanje) je temelj za užitak i seksualno funkcionisanje. 6. Užitak je jednako važan kao funkcija. 7. Vrednovanje različitih seksualnih iskustava i fleksibilnost prema tim iskustvima i napuštanje "potrebe" za savršenom izvedbom štiti par od seksualnih smetnji tako što im omogućava nadvladavanje pritiska od izvedbe, straha od neuspeha i odbacivanja. 8. "Petostruka svrha seksa" je integrisana u seksualni život para, a tu svrhu možemo definisati kao: - reprodukcija - smanjenje napetosti i nemira - senzualni užitak i zadovoljstvo - slika o sebi i samopouzdanje - bliskost u odnosu i zadovoljstvo 9. Par u svojim seksualnim odnosima otvoreno, bez tabua, prihvata i uvažava 3 stila seksualnog uzbuđivanja: - Stil partnerske interakcije - usmerenost je na partnera. Osoba je aktivna, otvorenih očiju, energična, erotski razgovorljiva. To je strastven i impulsivan seks. Uzbuđenje partnera je međusobno povezano. - Stil lične zanesenosti - usmerenost je na vlastito telo kao izvor užitka. Osoba obično ima zatvorene oči, tiha je, deluje odsutno i pasivno. Fokus je na telesnoj i emocionalnoj relaksaciji i primanju dodira koji pobuđuju uzbuđenje. - Stil igranja uloga - fokus uzbuđenja je na igranju uloga, fantazijama, eksperimentisanju, oblačenju, seksu na neobičnim mestima, korišćenju seksualnih igračaka, gledanju erotskih filmova... 10. Polne razlike se cene i međusobno su prihvaćene. 11. Seks je integrisan u stvarni život i stvarni život je integrisan u seks. Seksualnost se razvija, raste i evoluira tokom života. 12. Seksualnost je lična. Seks može biti razigran, duhovan, poseban. Nadam se da će vam ovi principi biti izazov i da ćete ih čitati i komentarisati s partnerom/icom i čuti kako svako od vas ove principe doživljava.
