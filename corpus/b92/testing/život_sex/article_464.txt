> Izvor: B92
> Datum: ponedeljak 24.01.2011
> Rubrika: život_sex
> Naslov: Ciklusi seksualne reakcije
> Članak:

Danas sam s jednom novom klijenticom pričala o ciklusu seksualne reakcije. Kada sam se par sati nakon toga našla na kafi s prijateljicom, iz vedra neba me pitala "Što je tačno ciklus seksualne reakcije?". Od kuda to pitanje?, pomislila sam i rekla joj da sam baš danas o toj temi pričala s jednom klijenticom. Piše: Nataša Barolin Belić, seksualni terapeut i savetnik za veze

Moja prijateljica je pročitala u jednom članku da postoje različiti ciklusi seksualne reakcije kod žena pa je želela da sazna više o tome. S obzirom da sam dobila dva ista pitanja u par sati razlike, to me motivisalo da napišem par reči o ciklusu seksualne reakcije i kako ga razumeti. Dr. William Masters i dr. Virginia Johnson krajem 50-tih i početkom 60-tih godina prošlog veka proučavali su seksualne reakcije kod muškaraca i žena. U svojoj laboratoriji naučno su proučili preko 10 000 seksualnih odnosa. Rezultat njihovog rada bio je Ciklus seksualne reakcije koji se sastoji od 4 nivoa seksualne reakacije: Uzbuđenje, Plato, Orgazam i Razrešenje. Dr. Helen Kaplan, koju sam već više puta spominjala, dodala je njihovom modelu još jedan stepen na početku ciklusa, kao rezulatat njenih mnogih istraživanja seksualne rekcije kod muškaraca i žena - a to je seksualna želja, 1. Seksualna želja prethodi telesnom nadražaju. Već sam pisala o tome da su smetnje seksualne želje najčešće seksualne smetnje kod žena. Novija naučna istraživanja nam pokazuju da je smanjena seksualna želja sve više prisutna i kod muškaraca. Ukoliko nema seksualne želje ili ako je ona izuzetno niska, moguće je da ćemo imati problema i sa sledećim fazama ciklusa. Važno je znati da sebi možemo pomoći ako primetimo da nam se seksualna želja smanjila (svakako, govorim o lakšim smetnjama s kojima se možemo nositi i bez stručne pomoći) tako da više vremena posvetimo maženju i senzaualnoj masaži, negujemo seksualne fantazije, čitamo kvalitetnu erotsku literaturu i otkrivamo šta u nama budi ili pojačava seksualnu želju. 2. Uzbuđenje uzrokuje telesna i/ili psihološka stimulacija najčešće za vreme predigre. Polni organi "nabreknu", zbog pojačanog dotoka krvi u njih, Kod muškaraca dolazi do erekcije a kod žena do zadebljanja klitorisa i vaginalnih usmina, kojima boja postaje tamno crvena, povećanog lučenja vaginalnog sekreta i "izduživanja" vagine te laganog podizanja cerviksa. Ako se ne dogode ove promene, žena neće biti spremna za koitus i može osećati smetnje na početku (ili sve vreme) penetracije. I kod muškaraca i žena srce počne da brže kuca, disanje se ubrzava, neki osećaju "talas topline". Važno je znati da muškarci dolaze do faze uzbuđenja znatno brže nego žene zato je važno produžiti predigru što je moguće više da bi se ta razlika izjednačila. Takođe, duža predigra pojačava telesne reakcije i da ako želimo da pojačamo uzbuđenje kod sebe i/ili partnera/ice ne trebamo žuriti s predigrom već naprotiv- produžiti je i usporiti. 3. Plato - u ovoj fazi dolazi do povećanja seksualne napetosti. Razlika između faze uzbuđenja i platoa je u intenzitetu osećaja uzbuđenja.Ova faza može trajati duže ili kraće pre nego što se postigne nivo potreban da otpočne orgazam. Kod nekih žena, ako koitus traje dovoljno dugo i ako visok stepen uživanja na ovoj fazi traje dovoljno dugo, može doći do faze razrešenja bez orgazma. 4. Orgazam je najkraća faza ciklusa sekualne reakcije. I kod muškaraca i kod žena dolazi do kontrakcije mišića, ubrzavanja otkucaja srca i disanja kao i povišenja krvnog pritiska. Reakcija celog tela uključuje iznenadno oslobađanje nakupljene seksualne napetosti. Kod žena gotovo uvek dolazi do ritmičkog stiskanja mišića vagine što pruža snažan osećaj užitka. Neke žene mogu doživeti uzastopne orgazme, no to je češće kod masturbacije nego kod snošaja. Kod muškaraca dolazi do ejakulacije. Postoje neke tehnike koje muškarcima omogućavaju doživljavanje orgazma bez ejakulacije, ali o tome nekom drugom prilikom. 5. Razrešenje (rezolucija) je poslednja faza ciklusa seksualne reakcije koja sledi odmah nakon orgazma. Toekom ove faze organizam se vraća u stanje "normale" - stanje u kojem je bilo pre faze uzbuđenja. Kod žena je ta faza znatno duža nego kod muškaraca. Kod muškaraca nakon ejakulacije dolazi do refraktornog perioda u kojem on ne može ponovo postići erekciju i ejakulaciju. Kod mladih muškaraca refraktorni period traje nekoliko minuta. S godinama se to vreme produžava i kod muškarca od 70 godina može biti 24 sata i duže. Kod žena ne postoji takav period. Želela bih da na kraju još spomenem neke zablude vezane uz ciklus seksualne reakcije. Jedna od čestih je da muškarci imaju veći seksualni kapacitet od žena. To nije tačno već je upravo suprotno. Sa gledišta fizičkog kapaciteta žene imaju gotovo neograničen potencijal za orgazme, dok muškarci, zbog refraktornog perioda to nemaju. Sledeća zabluda je ta da muškarac može uvek prepoznati da li je njegova partnerica doživela orgazam. Ponekad muškarci nisu svesni da je partnerica imala orgazam jer su fokusirani na svoje uzbuđenje. A ponekad partnerice glume orgazam snažnim micanjem karlice i voljnim stezanjem spoljnog dela vagine. Žene to najčešće čine da bi ugodile svojim partnerima, no to uglavnom nije dobro ni za nju ni za njega. Poslednja zabluda koju ću spomenuti je da muškarci ne mogu glumiti orgazam. To nije tačno. Muškarci takođe mogu glumiti orgazam i to se najčešće događa kod muškaraca koji imaju odgođenu ejakulaciju, tj. kojima treba jako dugo vremena da dožive orgazam ili ga uopšte ne mogu doživeti. Motivacija je takođe najčešće da ugode partnerici. Isto vredi i za njih. Glumljenje orgazma u velikoj većini slučajeva nije dobro ni za muškarca koji to čini niti za partnericu. Otvoreni razgovor je puno bolji i kvalitetniji odabir. No o tome u jednoj od sledećih kolumni.
