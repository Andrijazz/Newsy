> Izvor: B92
> Datum: ponedeljak 4.04.2011
> Rubrika: život_sex
> Naslov: Seksualnost zrelih žena
> Članak:

Odmah na početku želim reći da, iako i žene doživljavaju promene u svojoj seksualnosti s godinama, te promene su manje nego kod muškaraca. Moguće je da će neki od vas sada biti iznenađeni, jer, svakako i u području seksualnosti zrelih žena imamo dosta destruktivnih mitova. Piše: Nataša Barolin Belić, seksualni terapeut i savetnik za veze 

Postoji verovanje da žena s ulaskom u menopauzu (ili čak i u predmenopauzu) gubi interes za seks i da više nije seksualno biće. Ionako se s ulaskom u menopauzu više ne može roditi pa je to povezano. Ne mogu dovoljno snažno naglasiti koliko to nije istina! Žena može uživati u svojoj seksualnosti do duboke starosti ili bolje reći do kraja života. Svakako, uzimajući u obzir promene koje se događaju. Seksualna aktivnost je pod uticajem složene kombinacije telesnih, psiholoških i socijalnih činilaca. Ti činioci su: zdravstveno stanje, društveni tabui, bračni/partnerski status, znanje o seksualnosti, doživljaj sebe i lični stavovi prema seksualnosti. To vredi i za žene i za muškarce. Istraživanja nam govore da 75% žena doživljava neke od simptoma povezanih uz menopauzu koji se događaju zbog smanjenog lučenja estrogena. Međutim, mnogi autori koji se bave ženskom seksualnošću kažu da su ti postoci predimenzionirani i da mnoge žene doživljavaju menopauzu bez problema i da možemo verovati da je to iskustvo ženama manje bolno nego što se to u opštoj populaciji misli. Promene koje se dešavaju su: zid materice i vagine se stanjuje, lagano se skraćuje i sužava vagina, smanjuje se vlažnost vagine. Zbog ovih promena seksualni odnos može biti bolan zbog čega se preporučuje redovna upotreba lubrikanta. Moguće je da ženama treba više vremena da postignu orgazam i moguće je da orgazmi budu manje intenzivni, ali žena i dalje može doživljavati višestruke orgazme. Kod žena nema refraktornog perioda kao kod muškaraca. Važno je da i žene i njen partner znaju za ove promene i seksualne odnose prilagode tim promenama - da imaju dužu stimulaciju, koriste lubrikant, položaj u kojem je stimulacija intenzivnija. Svakako, spomenuti treba i hormonalnu terapiju o kojoj ću više pisati u jednoj od sledećih kolumni koja ima pozitivan uticaj na smanjenje vaginalne atrofije, poboljšava vlaženje i smanjuje rizik od karcinoma endometrija. Neke žene ulaskom u menopauzu počinju da osećaju veću seksuanu želju, što je svakako upravo suprotno mitu koji je raširen da se ženama seksualna želja smanjuje u menopauzi. Mnoge žene to povezuju sa nestankom straha od trudnoće. Razlog je i smanjenje lučenja estrogena dok se ne smanjuje lučenje testosterona koji utiče na nivo seksualne želje. Važno je znati da su istraživanja pokazala da redovna seksualna aktivnost može pomoći da se odgode ili smanje fiziološki efekti menopauze. Vlažnost i mišićni tonus vagine ostaje nepromenjen kod žena koje imaju seksualni odnos jednom ili dva puta nedeljno pre, za vreme i nakon menopauze. Praktikovanje Kegelovih vežbi (koje podrazumevaju stiskanje i opuštanje mišića vagine) može povećati mišićni tonus vagine. Seksualnost žena u menopauzi je jako zavisna o njihovom psihološkom zdravlju i doživljaju sebe. Neke žene se, ulaskom u menopauzu, počinju bojati starenja, a u društvu koje preferira mlade, atraktivne žene, nije lako s ponosom prihvatiti zrelost i starenje. Takođe, neke žene se brinu kako će promene na njihovom telu (koža postaje manje zategnuta, grudi manje čvrste, promene na koži) uticati na njihove muževe i partnere. Da li će im one i dalje biti privlačne? Te brige mogu uticati da se žene u menopauzi počnu osećati manje seksualno. Međutim, žene koje imaju čvrst oslonac u sebi, koje su i dalje aktivne i kreativne, koje svoje godine doživljavaju na pozitivan način, koje s ljubavlju i mirom doživljavaju promene u svom fizičkom izgledu i dalje se mogu osećati seksualno i privlačno. Imamo primere mnogih žena koje su najlepše godine svog života, izuzetnu kreativnost, najdublje ljubavi i strasne seksualne odnose imale baš u menopauzi ili nakon nje. Toplo preporučujem knjigu "Tajni užici zrelosti", ginekologinje dr Christiane Northrup koja edukuje i motiviše zrele (ali i sve ostale) žene da neguju i uživaju u svojoj seksualnosti. Svakako, sve što sam pisala u ovoj kolumni odnosi se na zrele ljude koji su fizički zdravi. Neke bolesti koje su češće u kasnijim godinama mogu uticati na seksualni život, ali ako je osoba zdrava, ako održava svoju telesnu, mentalnu i duhovnu kondiciju, ako pristupa svim fazama života pozitivno i s poštovanjem, DUBOKE STAROSTI ILI TAČNIJE DO KRAJA života može imati aktivan i uzbudljiv seksualni život.

Ako vam je ovo zanimljivo, pročitajte: Gde žene greše seksu? Koliko košta seks? Da li postoji "dovoljno dobar seks"? Oralni seks i dalje tabu za parove
