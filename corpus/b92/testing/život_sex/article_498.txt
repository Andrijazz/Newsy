> Izvor: B92
> Datum: četvrtak 24.06.2010
> Rubrika: život_sex
> Naslov: Prava mera seksa
> Članak:

Zanimljivo i smešno o važnom i ozbiljnom, tajna je desetogodišnje popularnosti knjige "Seks za početnike". Piše: Sonja Ćirić 

Nedavno je knjiga Seks za početnike proslavila deseti rođendan. Od rođenja do danas objavljena je u devet izdanja u Srbiji (uskoro će i deseto) i u 25 drugih zemalja sveta. To bi bio jedan, ali ne i najvažniji razlog koji ovu knjigu čini velikom i značajnom. "Seks za početnike" važi za naš najznačajniji životni priručnik za mlade, njihove roditelje i profesore. Eto, to je najvažnije što ovu knjigu čini velikom i značajnom. Mladi nalaze u njoj informacije o svemu što bi trebalo znati o seksu, dok odrasli tu mogu da nauče kako treba razgovarati sa svojim potomcima o ovoj životno važnoj temi, mogu i da se podsete (a možda i saznaju) na ono što su zaboravili, a i da, ako treba, koriguju svoje pogrešne a uvrežene stavove. Autori "Seksa za početnike" su pisac Jasminka Petrović i ilustrator Dobrosav Bob Živković, a izdavač je Kreativni centar. "Knjige kod nas posle deset godina obično bivaju zaboravljene, a ova, vidimo, komunicira sa publikom kao da je tek objavljena", kaže profesor Žarko Trebješanin, psiholog. "Naravno, dobrim delom to je zahvaljujući njenoj univerzalnoj i večnoj temi, ali pre svega zbog načina na koji je predstavljena. Nije lako pisati o seksu, tema je delikatna, skliska, čovek lako može da skrene, da o njoj piše stručno, da je učini dosadnom ili lascivnom. I jedno i drugo bi bilo pogrešno. Ova knjiga je našla pravu meru. Ilustracije su dopuna teksta, njene slike govore i o onom čega nema u tekstu, pomažući da se delikatne stvari lakše svare." Kako kaže autorka Jasminka Petrović, ova knjiga je "ispirana iz mnogo voda". Objavljena je tek nakon devet napisanih verzija, zato što su recenzentkinje knjige, psihološkinje po struci, dr Dijana Plut i Irena Lobodok-Štulić, odmeravale svaku reč. "Cilj nam je bio da sve kažemo, ali da nađemo način koji će biti i pravi i tačan. Trebalo je otkriti kako se to radi. To kako, bila je klopka koju je trebalo rešiti", kaže Jasminka Petrović. Smatra se da su posle "Seksa za početnike" i ostale knjige poučničke namene pisane konkretno, otvoreno, tačno i zanimljivo. "Nisam istraživala posledice knjige niti kakve i kolike promene je donela, ali je dovoljno pogledati izdanja objavljena posle 2000. godine, posle 'Seksa za početnike', pa videti da nisu pisana kao što se pisalo pre naše knjige", kaže Irena Lobodok-Štulić. "Pre deset godina naravno da nismo o tome ni sanjali. Bili smo hrabri da stanemo iza teme od koje mnogi ustuknu i to je više nego dovoljno." Kako piše u uvodu, autori su rešili da napišu knjigu o seksu bez dlake na jeziku, s ciljem da umire, poduče, ohrabre, razonode, nasmeju i da zadirkuju. Evo primera (izabran slučajnim izborom, isti je rezultat koju god stranu da okrenete): "Oralni seks - stimulisanje polnih organa jezikom i ustima. Može biti pojedinačan ili uzajaman. Nekome se oralni seks posebno sviđa, a nekome posebno gadi. Ima onih koji su skandalizovani, zabezeknuti ili nezainteresovani. Šta vi kažete? Mi kažemo da u seksu nema ni pogrešnih ni tačnih odgovora. Sve oko čega se oboje dogovorite, što se oboma dopada i oboma pričinjava zadovoljstvo, prava je stvar. U seksu važe dva pravila: 1) nema pravila i 2) nema prisile. Savet: Ako voljeno biće iz bilo kog razloga ne želi da ti ispuni želju, ostavi je/ga na miru. Uradiće to sutra ili malo sutra, već kako odluči." Posebnu dimenziju knjizi donele su ilustracije Boba Živkovića. Po Ireni Lobodok-Štulić, "one su sledile način na koji adolescenti vide svoje telo - ne kako ga vidimo mi, idilično - ne misle o sebi da su mladi i lepi, pa su zato i ilustracije blago karikaturalne". Bob Živković, autor hvaljenih ilustracija, kaže da nije bilo knjige zbog koje je više strepeo od ove. "Svakog puta do tada sam znao za koga radim i šta radim, a sad je sve bilo prvi put. Do poslednje ilustracije, do kraja posla, bojao sam se da u nečemu ne preteram, a istovremeno, osećao sam da nikad nisam bio slobodniji u tome šta radim i kako radim." Jedan događaj u beogradskoj osnovnoj školi "Svetozar Marković" ilustruje kako knjiga deluje na decu i roditelje. "Jednog dana je u biblioteku uletela usplahirena mama s pitanjem kakve mi to knjige preporučujemo deci", priča Mirjana Avramović, bibliotekarka. "Ispostavilo se da je njen sin došao kući i rekao da bi hteo da kupi 'Seks za početnike', jednu od knjiga izloženih na malom sajmu Kreativnog centra, koji se održavao u našoj školi. Međutim, kad sam joj pokazala knjigu, odmah ju je kupila." Knjiga je prevedena u Hrvatskoj, Sloveniji, Portugalu, Engleskoj, Koreji, Tajvanu, Rusiji, Nemačkoj, Francuskoj, na Kipru, u Mađarskoj, Poljskoj, Češkoj, Turskoj, Švedskoj, Ukrajini, Bugarskoj, Litvaniji, Letoniji... Dejan Begović, izvršni direktor Kreativnog centra, prepričava anegdotu vezanu za Dejvida Salarija, vlasnika britanske izdavačke kuće Salari buks, u kojoj su objavljena dva izdanja Seksa, što je za knjigu iz Srbije izuzetan uspeh. "Gospodin Salari je odneo knjigu na poklon svojim roditeljima, napisao mi je u mejlu, i primetio da su se oni sledećeg jutra zadržali duže u krevetu no obično. Knjigu su zatim zdušno preporučivali svojim prijateljima. Inače, roditelji gospodina Salarija su u ranim sedamdesetim godinama." Po "Seksu za početnike" postavljene su pozorišne predstave u Beogradu, Zagrebu, Sarajevu i u Švedskoj. Beogradska, u Malom pozorištu "Duško Radović" u režiji Alise Stojanović, igra se već osmu sezonu. Jasminka Petrović kaže da je "beogradska predstava najedukativnija, kao i u knjizi i tamo dve tetke, Cveta (Cvijeta Mesić) i Saveta (Vladica Milosavljević) vode mlade kroz predstavu, u sarajevskoj sve uloge igraju srednjoškolci pa je najnežnija, a u Švedskoj sve glume jedna devojka i tri momka od kojih jedan nije siguran da li je zaljubljen u momka ili u tu devojku. Svaka je različita po pristupu, ali u svakoj je prisutna radost, jedna velika radost i velika ljubav." A ljubav je, piše u knjizi, "uzvišeno osećanje koje nagoni osobu da čini samo pozitivna dela i da se ponaša dobronamerno i milosrdno, kako prema voljenom biću tako i prema čitavom svetu". Pročitajte POP preporuke Jasminke Petrović na stranicama Kulture B92.
