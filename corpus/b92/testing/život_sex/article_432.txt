> Izvor: B92
> Datum: subota 30.04.2011
> Rubrika: život_sex
> Naslov: "Odlučio sam da više ne budem gej"
> Članak:

Ovo su reči iz teksta objavljenog nedavno u mnogim medijima u svetu i kod nas. Jedan muškarac, Britanac, koji je dvadeset godina živeo kao homoseksualac, kaže da je u jednom trenutku odlučio da više ne želi da bude homoseksualac, da želi da se venča sa ženom i ima decu. Kaže da je već počeo da ostvaruje svoj plan, da izlazi sa ženama i uživa u tome. Piše: Nataša Barolin Belić, seksualni terapeut i savetnik za veze

Njegova izjava i tekst koji je napisao i objavio izazvali su burne reakcije. Da li je to moguće? Da li će taj muškarac uistinu moći da voli i seksualno želi ženu? Da li gej osoba može biti srećna u braku sa ženom? Da li je on uopšte bio gej? ... i još mnoga pitanja. Ovo nije jednostavna tema, u njoj se prepliću seksualne i emocionalne potrebe; želja za porodicom i biološkim potomstvom; seksualna orijentacija i odluka o sklapanju braka; poverenje i odlučnost; granice mogućnosti promena stavova i opredeljenja u osobi... Njegove izjave digle su puno prašine, pa smo tako mogli čitati i čuti da u nekim krugovima one izazivaju ljutnju i nepoverenje. Neki drugi pak misle "Ako može on, mogu svi." Neki smatraju da to nije fer prema ženi s kojom će sklopiti brak jer će je sigurno varati s muškarcima. Ja ću se ovde pozabaviti kako njegovim rečima i odluci tako i o reakcijama na njih. Znamo da se seksualna orijentacija ne menja. Svi mi smo negde na kontinuumu seksualne orijentacija gde je na jednom kraju homoseksualnost, na drugom heteroseksualnost a biseksualnost na sredini. Zavisno od toga gde smo na tom kontinuumu tako i osećamo svoju orijentaciju. Neki su ljudi izrazito heteroseksualni, neki homoseksualni a neki se osećaju heteroseksualnima ali im eksperimentisanje sa biseksualnošću nije neprihvatljivo. Neki se vrlo jasno izjašnjavaju kao biseksualni. Poznato nam je iz sveta filma i šoubiznisa da su neke poznate osobe deo života živele u predanoj heteroseksualnoj vezi a zatim su u jednom trenutku započeli homoseksualnu vezu u kojoj se isto tako predano i dobro osećaju. I sama sam upoznala nekoliko devojaka i žena koje su bile u višegodišnjim vezama sa muškarcima, uživale u seksu sa njima da bi se kasnije opredelile za vezu sa ženom. Šta se tu događa? Da li je to moguće? Pa, ako se dogodilo, znači da je i moguće. Možda su žene koje spominjem nosile u sebi želju za homoseksualnom vezom ali se zbog nekih usađenih stavova ili uticaja društva nisu usudile da sebi pruže takvu vezu i osete to iskustvo. Sa zrelošću i možda nekim drugim spoznajama, odlučile su se na tu veliku promenu. Takođe, postoje i muškarci koji su u braku, imaju decu, dobri su očevi ali održavaju seksualne odnose sa muškarcima i osećaju da sa muškarcima seksualno uživaju na način na koji sa ženom nikako ne mogu. Sve su to priče iz života. Pa tako i priča s početka članka. Verujem da je taj muškarac osetio želju za potomstvom i porodicom. U nekim zapadnim zemljama to je moguće i u homoseksualnim vezama, jer se mogu sklapati homoseksualni brakovi i u takvim brakovima neki muškarci zajednički odgajaju dijete. No on je očigledno poželeo da se njemu to ostvari u vezi sa ženom a ne muškarcem. Da li to znači da on više nije gej? Ne. Ako je on homoseksualne orijentacije, nije zbog želje za potomstvom i porodicom to prestao da bude. Možda je oduvek bio biseksualan s malo većom sklonošću ka istom polu pa se u trenutku kada je poželeo dete, bez većih poteškoća okrenuo žanama i počeo da nalazi užitak u odnosima s njima.

Da li će biti odan otac i suprug? Da li odluka može biti jača od nagona? To će pokazati vreme. Nije na nama da sudimo o njegovim odlukama. Lično verujem da homoseksualna osoba koja se, iskreno i dogovorno, odluči za brak sa osobom suprotnog spola, može uživati u lepotama roditeljstva i prijateljstva sa suprugom i naći u tome puno zadovoljstva. No, seksualno uzbuđenje i užitak osećaće sa osobom istog pola. Roditeljstvo može uticati na naše odluke ali ne može promijeniti seksualnu orijentaciju. Da li pomenuti muškarac može biti dobar suprug? Odgovor zavisi od toga kako definišemo "dobrog supruga". Ako je to osoba koja poštuje svoju ženu i decu i brine se, na različitim nivoima, za njih - može. Ako je to osoba koja duboko emocionalno i seksualno voli svoju suprugu, onda to on (ako je zaista homoseksualan), neće moći da ostvari. Zašto je njegova priča izazvala tolike reakcije i toliko je zanimljiva medijima? Verojatno zato što je neobična. Ne susrećemo svaki dan osobe koje u trenu donose tako drastične odluke za svoj život. Ne razumjemo ih pa nas zato (možda) intrigiraju. Osim toga, on javno govori o graničnima temama o kojima je jednom velikom broju ljudi nezgodno da govore, pa kroz njegovu priču pokušavaju i sebe bolje da razumeju. I na kraju, možda njegova priča daje nadu onima koji bi želeli da u svom životu učine promenu od onog kako žive ka onome kako žele živeti, a ne znaju ili se ne usuđuju. Foto1: Nutdanai Apikhomboonwaroot / FreeDigitalPhotos.net Foto 2: Louisa Stokes / FreeDigitalPhotos.net
