> Izvor: B92
> Datum: sreda 9.03.2011
> Rubrika: život_sex
> Naslov: Da li se sve vrti oko žena?
> Članak:

Pisao mi je jedan čitatelj i požalio se da, koji god članak pročita, a vezan uz temu seksualnosti i partnerskih odnosa, koje god novine otvori, gde god se govori o spomenutim temama, sve se vrti oko žena. Kaže on da svuda čita ...ženama treba to i to, žena ako hoće - muškarac treba da joj da, ako neće - muškarac se treba suzdržati, da bi se žena uzbudila i opustila muškarac treba to i to, muškarac ženi treba raditi ovo i ono,.... Piše: Nataša Barolin Belić, seksualni terapeut i savetnik za veze 

Pita se on "A što je s muškarcima?" Ko vodi brigu o njima? Ko piše o njihovim potrebama i željama? Ima li muškarac pravo na svoju seksualnost? Ima li on pravo da očekuje da kad mu se hoće žena pristaje, kad mu se neće da se žena suzdržava? Zašto se sve vrti oko žena kao da su samo one i njihova seksualnost bitne?" Čitatelj je pisao i o nekim drugim temama, ali za danas ću se ovde zaustaviti: Da li se zaista, kad govorimo o seksualnosti i partnerskim odnosima, sve vrti oko žena? Prelistala sam neke časopise koji su mi trenutno bili dostupni, posetila sam neke portale i zaključila da se zaista većina sadržaja obraća ženama. Jedan časopis koji sam pogledala obraća se ženama i govori im šta muškarci vole i šta žena muškarcu treba činiti, svi ostali (koje sam imala trenutno dostupne) više govore o ženama i njihovim potrebama. Iako ima i dosta portala koji se obraćaju muškarcima, obilje je onih koji se obraćaju ženama i njihovoj seksualnosti. Obratila sam se i nekim muškarcima u mom životu - prvo mom dragom mužu, zatim prijateljima i kolegama i pitala sam ih da li oni, kao muškarci u susretu s medijima, imaju utisak da se sve vrti oko žena? Deo njih mi je odmah, samo kratko, rekao DA. Moj dragi muž mi je rekao da je to sasvim jasno, primjećuje da se tekstovi i mediji više obraćaju ženama ali mu je to normalno kad su žene veći potrošači od muškaraca pa time i medijima zanimljivije kao ciljana publika. Ogroman broj muškaraca, kaže on dalje sa smeškom, nema potrebe za dugim, kreativnim predigrama i ima samo jednu erogenu tačku - onu spreda dole pa to možda i nije tako zanimljivo za medijsko prezentovanje. Žene tu i takvu štampu sigurno ne bi kupovale, a ne mali broj muškaraca na ovim prostorima ionako radije za cenu časopisa popije pivo. Pitala sam i neke žene u svom životu - koleginice i klijente - da li imaju utisak da se mediji (kad govorimo o seksualnosti i partnerskim odnosima), više obraćaju ženama? Odgovori su bili drugačiji od muških. Kretali su se od toga da je deo žena rekao da imaju takav dojam, preko odgovora da muškarce ionako partnerski odnosi ne zanimaju, pa je logično da se mediji više obraćaju onima koje to zanima - ženama, do odgovora da je ženama to potrebnije jer su vekovima bile seksualno potlačene i izuzetno je važno da se edukuju, da upoznaju sebe i da znaju da imaju pravo na užitak i pravo da kažu NE. Nakon ovih razgovora, ponovo sam pročitala deo pisma i pitala se što je još važno spomenuti kad govorimo o ženama i medijima? Setila sam se jedne radionice za mlade na temu "Žena i mediji" koju je vodila Sanja Sarnavka, a na kojoj sam kao gost prisustvovala pre dosta godina. Bila sam oduševljena načinom kako Sanja motiviše mlade da kritički sagledaju medijske poruke. Upečatljivo mi je ostala u sećanju reklama za garažna vrata na kojoj je bila velika slika žene u seksi donjem rublju u halterima i crnim čarapama, naslonjena na garažna vrata. Koja je bila poruka te reklame? Sigurno ne "Kupite naša vrata jer su jako kvalitetna.", poruka je bila skrivena u prikazu seksipilne žene koja vabi muškarca: kupi ova vrata i ja ću ti dati uživanje. Žena je, u ne tako davnoj prošlosti, u medijima bila uglavnom pokazivana na dva načina: ili kao majka i domaćica uz koju nije bila vezana seksualnost ni u tragovima ili kao seksi zavodnica koja mami i privlači muškarca i nudi mu užitak. Danas je u medijima slika drugačija. Slažem se s čitateljem s početka teksta, da mediji nude sliku žene koja ima pravo na svoju seksualnost, na edukaciju o seksualnom zdravlju i seksualnom užitku. Ženama se mediji obraćaju nudeći im i kritičko razmišljanje o društveno projektovanim slikama o ženskoj seksualnosti ali i nudeći izgled, veštine i ponašanja koja njeguju potrošački mentalitet i tu treba biti oprezan. Na prvu loptu rekla bih da je ženama sada bolje jer mogu dobiti određene informacije, znanja i primere iskustava koja im pre nisu bila dostupna. Verujem da neki muškarci, poput čitatelja koji mi se obratio, zaista mogu dobiti dojam da je sada sve usmereno na žene i da su muškarci samo u funkciji ženskog užitka. Možda se to kroz neke medijske objave može zaključiti. Ono što nam podaci ozbiljnih istraživanja govore jeste to da, uprkos obilju časopisa i portala sa ogromnim brojem informacija o seksualnom zdravlju, velik broj žena ima problema u seksualnom funkcionisanju. I dalje 20% žena ima smanjenu seksualnu želju, preko 33% svih žena pati od delimične ili potpune nemogućnosti postizanja ili održavanja uzbuđenja; svaka 5 žena ima smetnje orgazma a stečena anorgazmija se javlja četiri puta češće od ostalih poremećaja. Zbog toga je i te kako potrebno edukovati žene o mehanizmu seksualnog uzbuđenja, razlici u muškom i ženskom seksualnom ciklusu, tehnikama masturbacije i vežbama koje smanjuju napetost i povećavaju erotsku opuštenost i mnogočemu drugom. Žene treba poticati na upoznavanje svog tela i stimulirajućih dodira (rad sa ogledalom, upotreba vibratora i drugih seksualnih igračaka), izgrađivanje seksualno pozitivnih stavova, otvorene razgovore s partnerom, upućivanje partnera u dodire koji su joj vrlo stimulišući, istraživanje različitih položaja i seksualnih fantazija. Sve to može pomoći ženama da se poveća nivo seksualnog zdravlja i zdravog funkcionisanja žene kao celine. Još je puno posla na tom putu i svi koji pomažu su dobro došli. Bilo bi mi draže da se počne provoditi ozbiljna edukacija o seksualnom zdravlju, ne samo za mlade, već za žene i muškarce svih godina i doba. Do tada, mediji popunjavaju neke rupe korisnim informacijama iako nisu, nažalost sve informacije korisne niti tačne. O tome sam već pisala a i još ću u jednom od sledećih tekstova. Međutim, ima i vrlo ozbiljnih časopisa i portala koji daju prave informacije i podstiču na promišljanje. Zbog toga, iako su mediji zaista dosta usmereni ženskoj seksualnosti, ne mislim da ima previše kvalitetnih sadržaja i da se sve, preterano i bez razloga, vrti oko žena.
