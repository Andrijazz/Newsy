> Izvor: B92
> Datum: petak 4.02.2011
> Rubrika: život_sex
> Naslov: Kad muškarac kaže NE
> Članak:

Razgovarala sam sa grupom žena kojima je zajedničko to da njihovi muževi češće kažu "Ne da mi se" ili "Neću danas" nego obrnuto. Tim ženama je teško, osećaju stalno odbijanje što deluje na njihovu samosvest, boje se da nisu više privlačne svojim muževima, neke od njih se boje da njihovi muževi žele neke druge žene a ne njih.... puno je bola u životu tih žena a i njihovih muževa i partnera. Piše: Nataša Barolin Belić, seksualni terapeut i savetnik za veze

U svom radu često sam se susretala sa parovima u kojima je žena imala smanjenu seksualnu želju, kod nekih čak i seksualnu averziju. Nisam često imala za klijente parove kod kojih je muškarac taj koji ima smanjenu seksualnu želju i odbija seksualne odnose. Mnogi muškarci koji čitaju ove redove će reći da nije problem u njemu već u njoj - da mu ona priđe na neki seksi način, da obuče seksi donji veš.... on bi sigurno hteo. Međutim, nije tako jednostavna priča. Neke od žena s kojima sam pričala su oblačile seksi rublje, pokazivale inicijativu, nudile različite seksualne igrice, plakale i ljutile se i muškarci su im ponovo rekli NE. Neki od tih parova imaju seksualni odnos samo nekoliko puta godišnje. Ali nemojte misliti da je tim muškarcima lako ili da imaju tako retke seksualne odnose iz inata. Ne, kod jednog dela njih se radi o smanjenoj seksualnoj želji a kod drugog dela se radi o promenjenoj seksualnoj želji, odnosno specifičnim seksualnim sklonostima o kojima ću tek pisati. Danas ćemo malo razmišljati o onim muškarcima kod kojih se radi o smanjenoj seksualnoj želji. Ako osoba, muškarac ili žena, živi kao samac ili ako je donela odluku da želi da živi u celibatu, može biti sasvim zadovoljna svojim životom ako u njemu nema seksualnih odnosa, odnosno ako je na neki način odustala od seksa. Ali osobe koje žive u bračnom ili partnerskom odnosu i imaju smanjenu seksualnu želju, ne samo da one nemaju užitak i radost intimnosti koju pružaju seksualni odnosi, već to nema ni njihov partner, odnosno u slučaju spomenute grupe, njihove partnerke. Takva situacija dovodi do snažnog osećaja odbačenosti i gubitka kod partnerke. Osećaj odbačenosti i gubitka vodi do ljutnje i besa a kod osobe kojoj se to događa i do griže savesti i vrlo brzo se oba partnera osećaju jadno. Smanjena seksualna želja ili njen gubitak muškarcima može jako teško pasti jer je opšte raširen mit da su muškarci uvek spremni i voljni za seks. To može biti i jedan od razloga zašto im je teško da potraže pomoć kad se nađu u takvim situacijama i zašto ponekad svoje izbegavanje seksa prebacuju na partnerku tj. krive nju da je problem u tome što se udebljala, što nije inventivna u seksu, što očekuje previše seksualnih odnosa... ovo su samo neki od prigovora koje su muževi mojih sagovornica u različitim situacijama rekli svojim ženama. Različiti su razlozi zašto neke osobe izbegavaju ili prestanu da imaju seksualne odnose. U nekim slučajevima izbegavanje seksa može biti simptom nekog drugog seksualnog problema i važno je pažljivo sagledati svaki slučaj, svaki par i uvideti koje su njihove karakteristike. Dugogodišnja praksa i naučna istraživanja u svetu govore nam da postoje neki najčešći razlozi: o Nisko samopoštovanje- ako se osoba ne oseća dobro sama sa sobom, može imati teškoća u doživljavanju sebe kao seksualne osobe i time i poteškoće u predavanju sebe kroz seksualni čin. To može na dubokom emotivnom nivou biti tako zastrašujuće da je lakše ne imati odnose nego se upustiti u rizik I biti seksualan i time razočarati svoju partnerku. - Međusobni odnos partnera - ako se osoba oseća nesigurno u svom odnosu, ako se u svom odnosu često oseća ljutom ili uznemirenom, za očekivati je da neće imati seksualnu želju dok ne razreši neka pitanja sa svojom ženom. - Egzistencijalne brige - muškarci se osećaju finansijski odgovornim za svoje porodice. Ako ostanu bez posla, što se u današnje vreme nažalost događa ili ako imaju niska primanja tako da porodica živi teško i ne zna kako da spoji kraj s krajem, muškarac se može osetiti nesposobnim da se brine za svoju obitelj što može pogubno delovati na njegovu seksualnu želju. Ponekad se to može desiti, mada u današnje vreme nije više toliko prisutno, da se slična situacija dogodi ako ne žive finansijski loše, ali je žena ta koja puno više zarađuje i više pridonosi blagostanju u vezi. - Preterana bliskost - U nekim slučajevima, nakon određenog vremena muškarac i žena se počinju osećati prebliskima na način da je nestalo seksualne napetosti između njih, počinju se osećati kao brat i sestra, pa stoga, seksualni odnos, na dubljem nivou, može delovati "neprikladan". - Loša iskustva - koja su se možda dogodila u detinjstvu ili adolescenciji takođe mogu izazvati odustajanje od seksa. - Strahovi - ako je par na početku svog zajedničkog života, strah od još neželjene trudoće može biti prisutan. Ukoliko je partnerka imala neke ginekološke probleme, ili teže infekcije, može biti prisutan i strah da je ne povredi seksualnim odnosom. O svakom od ovih uzroka (ili o nekom drugom) bilo bi dobro razgovarati sa stručnom osobom i naći pravo rešenje za baš određeni par. Evo sada samo nekih opštih sugestija koje mogu pomoći da se poveća želja, ako ništa od ovog ne pomogne, razgovor sa stručnjakom je neminovam ako želite da spasite vezu: - Opuštanje - to je izuzetno važna aktivnost koju treba činiti. Opustiti se u toploj, penušavoj kadi, naučiti vežbe dubokog disanja ili kupiti neki od relaksirajućih CD-a ili DVD-a kojih ima na našem tržištu dosta. - Pokušati koristiti neku seksualnu fantaziju - ako se osećate nedovoljno maštovitim, možete kupiti neku knjigu koja govori o seksualnim maštarijama a koja vam može biti inspiracija za vaše. - Seksualne igračke - idite do neke prodavnice sa seksualnim igračkama ili naručite preko Interneta i nabavite nešto što na vas deluje stimulišuće. Svakako, dogovor sa partnerom o izboru je nužan. - Atmosfera - napravite atmosferu koja će vam biti stimulišuća (ma što god to uključivalo: mirise, muziku, svetlost, ogledalo....) - Aerobne vežbe - istraživanja su pokazala da nakon 15 do 30 minuta aerobnog vežbanja (da vam se ubrzaju otkucaji srca i disanje) naša su tela seksualno više pobuđena i spremnija na seks. - Usmeravanje na pozitivno - ako nešto ne volite na sebi ili na partneru nemojte o tome razmišljati. Razmišljajte o onome šta vam se sviđa. Zapamtite, misli su samo misli. Kako ste kreirali misli o onome što vam se ne sviđa, tako možete kreirati i misli o onome što vam se sviđa, možete razmišljati pozitivno.
