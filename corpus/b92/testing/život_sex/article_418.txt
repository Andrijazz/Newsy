> Izvor: B92
> Datum: subota 11.06.2011
> Rubrika: život_sex
> Naslov: Seks nakon porođaja
> Članak:

Prošle nedelje sam pisala o seksu u trudnoći i strahovima i nesigurnostima vezanim uz seksualne odnose, naročito u prvoj trudnoći. Piše: Nataša Barolin Belić, seksualni terapeut i savetnik za veze

Počeci trudnoće paru donose sasvim drugačija iskustva i doživljaje. Telo majke se menja i time dolazi i do promena u doživljavanju seksualnosti para. Nakon devet meseci iščekivanja i osluškivanja rasta malog novog bića, opet dolaze nove, velike promene. Taj mali naramak radosti ne živi više u maminom telu već, nahranjen i odeven, dolazi u svoj dom. Kao što je, svojim stvaranjem u maminom telu, promenio život para, sada ponovo, potpuno menja doživljaj i način života svojim roditeljima. Uz ogromnu radost, dolaze i strahovi, briga za novu bebu i nespavanje. Slika i doživljaj sveta i samih sebe se menja. Naravno, ponovo se menja i doživljaj seksualnosti para. Možda je trudnoća bila rizična pa već mesecima nisu imali seksualne odnose. Možda je trudnoća bila uredna ali žena u zadnjem tromesječju nije osećala prijatnost prilikom penetracije pa je nije ni bilo. Možda je par prestao sa odnosima kratko vreme pre porođaja. Bilo kako bilo, sada je izazov kada i kako ponovo započeti sa seksualnim odnosima. Iako ima i drugačijih gledišta, najrasprostranjenije mišljenje je da na prvi seksualni odnos i prvu penetraciju treba sačekati šest nedelja posle porođaja. U tom periodu ženino telo prolazi ponovo kroz promene, ovog puta se vraća u stanje pre trudnoće. Evo što se događa u ženinom telu: 1. Materica - treba joj oko šest nedelja da se vrati na veličinu pre trudnoće (nakon porođaja materica se stegne na veličinu koju je imala oko četvrtog meseca trudnoće). 2. Grlić maternice - treba desetak dana da se vrati elastičnost i da se zatvori grlić materice i da ponovo izgradi obranu od infekcija. 3. Krvarenje - krvarenje može trajati od oko dve do oko šest nedelja nakon porođaja. Prve nedelje iscedak je crvene boje, u drugoj fazi je ružičasto do smeđe (7-8 dana) a u trećoj fazi (oko 10 dana) žućkasto do bele boje. Kad iscedak prestane, mesto na kom je bila posteljica je zacelilo. Nakon šest nedelja obavezan je prvi ginekološki pregled i ako je sve u redu, ženino telo je spremno za seksualne odnose. Naravno, osim biološke spremnosti, važno je da žena bude i emocionalno spremna za seksualni odnos kao i da ga želi. Jedan deo žena govori o smanjenoj seksualnoj želji i strahu od prvog seksualnog odnosa nakon porođaja. Važno je to reći partneru i otvoreno razgovarati. Seksualni odnos može biti i bez penetracije u početku ako žena oseća strah i napetost. Razmena nežnosti i erotski dodiri mogu pomoći ženi da se opusti i da prostora svojoj seksualnoj želji. Naravno, važno je uzeti u obzir i činjenicu da roditelji tek rođenih beba najčešće ne spavaju celu noć, da su često umorni i da su to realne okolnosti koje deluju na seksualnu želju, tj. mogu je smanjiti. Neke žene kažu da su im osluškivanje bebinog disanja i napetost zbog brige o bebi veliki distraktori i da se ne mogu prepustiti vođenju ljubavi. Važno je o svemu tome razgovarati s partnerom. Kada dođe beba, naročito prva beba, život se u potpunosti promeni i potrebno je mnogo međusobnog razumevanja, strpljenja, nežnosti, ljubavi i otvorene komunikacije da se uspostavi novi ritam života partnera pa tako i novi ritam seksualnih odnosa. Za ženu je važno da bude u kontaktu sa sobom - svojim telom i svojim osećajima, da osluškuje i prati što se događa s njom i koje su joj potrebe kao i da ih zadovolji u najvećoj mogućoj meri. Neke žene imaju poteškoća u prihvatanju svog, promenjenog tela. Većina žena nakon šest nedelja, a možda i nakon šest meseci, još nema istu figuru kakvu je imala pre trudnoće. Deo žena se plađi da njihovo telo nije više privlačno muškarcu. Važno je da ona o svemu što oseća i kako doživljava sebe i svoje telo razgovara s partnerom kako bi i on bio potpuno uključen u proces, a s njegove strane je važno da da partnerki podršku i prihvatanje i objasni kako se on oseća i kakve su njegove želje i potrebe u pogledu seksualnih odnosa. Na taj način se povećava bliskost i intimnost para koja će olakšati i ulepšati ponovni početak seksualnog života novih (ili ponovo novih) roditelja.
