> Izvor: B92
> Datum: ponedeljak 20.06.2011
> Rubrika: život_sex
> Naslov: Zašto sanjamo o seksu sa drugim ljudima
> Članak:

U savršenom svetu, snovi bi trebalo da predstavljaju život u najlepšem svetlu. Veoma smo bogati i uspešni, imamo magične moći i spavamo sa najpoželjnijim osobama kad god poželimo. Umesto toga, često sanjamo da smo u javnosti bez odeće, paralizovani strahom ili da imamo seks sa ljudima s kojima jedva da smo progovorili 2 rečenice u stvarnom životu.

Ovo poslednje je naročito zbunjujuće i ne možemo da se ne zapitamo da li je u pitanju neka skrivena želja za tom osobom, duboko usađena u našu podsvest. Uvek se osećamo uznemireno i pomalo posramljeno kada se u stvarnom životu susretnemo sa predmetom naših erotskih snova, kao da je i on/ona svestan svoje uloge u našim noćnim fantazijama. Ali ako smo zaista toliko zgroženi idejom da imamo seks sa ovim ljudima i sama pomisao na to čini da se osećamo nelagodno kada smo budni, nameće se pitanje: zašto uopšte imamo erotske snove o ljudima sa kojima ne želimo da imamo ništa u realnom životu? Skrivena želja je samo jedna od mogućnosti Postoje brojne teorije o tome zašto se određeni ljudi, mesta i stvari pojavljuju u našim snovima. Frojd je smatrao da su snovi forme neispunjenih želja - drugim rečima, nagoveštaji naših potisnutih žudnji. Jung se više bazirao na kolektivnoj podsvesti, zastupajući teoriju da naši snovi potiču od zajedničkih arhetipa i simbola. Psiholog i psihijatar Fric Perls video je snove i sve u vezi sa njima kao produžetak nas samih. S obzirom na činjenicu da analize snova mogu znatno da variraju u zavisnosti od škole ili mišljenja koje sledite, seksualni snovi se takođe često različito interpretiraju. Neki veruju da je zaista u pitanju žudnja za tom određenom osobom. Kerol Kaming, autor knjige "Seks vaših snova: Erotski snovi i njihovo skriveno značenje", smatra da su ovakvi snovi zdrav način da oslobodite seksualnu energiju koji ne možete u realnom životu. S druge strane, dr Džilijan Holovej misli da postoji još nekoliko faktora, pored nesvesne želje koji inspirišu naše snove. Ona nudi 3 potencijalne mogućnosti zašto sanjamo o ljudima koji nas ne privlače. Prva je da ta osoba možda predstavlja karakteristike koje pokušavamo da razvijemo u sopstvenoj ličnosti. Na primer, ako sanjate seks sa Džimom iz računovodstva, urnebesno zanimljivim, ali nimalo atraktivnim momkom - moguće je da vam nedostaje smisao za humor. Druga mogućnost se javlja ako je u pitanju osoba od koje vam se diže kosa na glavi u stvarnom životu i može da se odnosi na upozorenje da pravite izbor u životu koji nije dobar za vas. Poslednja mogućnost jeste da ovakav san znači da bi trebalo da stupite u neku vrstu partnerstva sa predmetom vaših snova, kao što je, na primer poslovna saradnja. Povezivanja bilo koje vrste, čak i ona neseksualna, mogu se simbolično predstaviti kroz seksualne veze u svetu snova. Holovej u svojoj knjizi govori i o seksu među rođacima i mogućim razlozima koji se kriju iza njih. Ukoliko vas brine da ovako nešto ima veze sa Frojdovom teorijom i neispunjenim željama, verovatnije je da su u pitanju dve stvari: umešani ste u nekakav odnos sa nekim ko vas na neki način podseća na tog rođaka ili imate izvesne potisnute emocionalne probeleme sa pomenutim rođakom. Imam (erotski) san... kao i svi ostali Možda će vam olakšati neprijatan susret sa partnerom iz sna saznanje da ovi snovi najčešće nemaju nikakve veze sa seksom. Oni mogu predstavljati neke neodređene kvalitete koje želite da posedujete ili govoriti o povezanosti koja je striktno emocionalna ili profesionalna. Mogu nam predočiti lične aspekte koje nesvesno ignorišemo ili zanemarujemo. Takođe, velika je verovatnoća da su jednostavno proizvod činjenice da nismo dugo vremena imali seks i da nam libido ostavlja podsetnik u vidu noćne more. U svakom slučaju, nismo usamljeni u svojim noćnim izletima koji često izazivaju jutarnji stid. Svako koga znamo, od konobara u omiljenom kafiću, preko kolega do prvih komšija, ima erotske snove. Oni mogu biti drugačiji u zavisnosti od pola i godina (muškarci ih najčešče imaju u 20-im, a žene u 40-im), ali nas sigurno neće zaobići. Ako želite da otkrijete zašto sanjate ovakve snove o raznim ljudima iz vašeg okruženja, potrebno je da ih sagledate bez gađenja i neprijatnosti realnog sveta koji samo može da vam pomuti analizu. 
