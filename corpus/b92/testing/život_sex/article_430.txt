> Izvor: B92
> Datum: subota 14.05.2011
> Rubrika: život_sex
> Naslov: Kako upaliti iskrice u vezi?
> Članak:

"Dugo smo zajedno. Volimo se i bliski smo. Život nam je lep i ne pomišljamo da se rastanemo, ali nema više iskrica među nama. Kad legnemo u krevet, sve je isto i predvidivo. Nema iskrica kao pre.", rekao mi je jedan simpatičan par koji je došao u moju praksu. Piše: Nataša Barolin Belić, seksualni terapeut i savetnik za veze

"Palite li prskalice?", upitala sam ih. Začuđeno su me pogledali očekujući objašnjenje. "Iskrice neće frcati ako ne palite prskalice", rekla sam im i nastavila: "Ako prskalice i šibice stoje na polici neće se same od sebe upaliti. Morate ih vi upaliti i onda uživati u iskricama koje skaču na sve strane." Sad su već bolje razumeli moj govor u simbolima i nasmejali se. Ona je rekla: "Znači prskalice. A ni nemamo ih u kući.", takođe govoreći u simbolima. Brzo sam joj odgovorila: "Što pre ih kupite. Neće biti iskrica među vama ako niste ni kupili prskalice." Uključio se i on u razgovor: "Gde se kupuju te prskalice?", upitao je smejući se. "E, to morate otkriti sami. Ja vam mogu pomoći sa smernicama, ali na vama je da sami nađete, kupite i zapalite prskalice svog seksualnog zajedništva." To je pitanje svima nama - Gde su nam prskalice naše seksualnosti? Da li ih redovno palimo? Ili je trenutak odlaska u krevet predvidiv i uvek isti? Sigurno ste čuli od prijatelja ili bar pročitali u medijima (a nadam se da niste osetili u svom životu) da u dugogodišnjim monogamnim vezama, seks neretko postane predvidiv i uvek isti. Kaže jedan moj klijent: "Znate, ako svaki dan jedete svoju najomiljeniju hranu, dosadiće vam uvek isti ukus." Tačno, mogu se složiti s vama, ako je ta hrana uvek spremljena i servirana na isti način. Međutim, možemo koristiti različite začine, menjati način termičke obrade hrane, eksperimentisati sa prilozima i umacima... i onda ćete u stvari od iste hrane imate različite ukusne doživljaje". Kako možemo paliti iskrice i menjati začine u svom seksualnom životu? Pa, najpre tako da sami sebe počinjemo doživljavati kao seksualne osobe. Osvestiti se i stalno držati na nivou svesnosti da smo seksualna bića kojima je prirodno uživanje u seksu. Ženama se češće nego muškarcima dogodi da izgube kontakt sa svojom seksualnošću. Žene se često osećaju kao majke, supruge, snaje, ćerke, radnice... a zanemare svoju ulogu seksualnog bića. Za početak, kad ste sami kući, stanite goli pred ogledalo, gledajte se i nežno dodirujte osvešćujući sopstveno seksualno JA. U kojim delovima svog tela se osećate seksualno: da li su to genitalije ili neki drugi dio? Što volite na svom telu? Što možete s radošću pokloniti svom partneru/partnerki i osećati se seksualno pri tome? Kad to osvestite, podelite to s njim ili njom. Zatim, kad sledeći put idete u krevet, uključite nežnu, laganu muziku, onu koja u vama može dodrnuti neke nežne žice. Sedite goli jedno naspram drugog i gledajte se u oči, duboko i dugo. To može biti teško jer nismo navikli na takav kontakt. Pogled može biti duboko intiman i nije lako izdržati da nas neko dugo gleda u prozore naše duše. Probajte da izdržite, odolite početnim naletima smeha i tražite jedno drugom u očima seksualno biće. Verujem da ćete uspeti da ga vidite nakon što savladate početnu nelagodnost zbog izlaska iz svoje zone prijatnosti. Moguće je da ćete već tada početi osećati kako počinju skakati iskrice.

Kad osetite da ste uspeli da osetite intimnost i svoje i partnerovo seksualno biće, počnite se, još uvek se gledajući i sedeći jedno preko puta drugog, dodirivati rukama. Pokušajte u svaki dodir uneti seksualnost. Možete se dodirivati istovremeno ili naizmenično. Polako, nežno ili snažno - kako god vam odgovara. Dajte sebi vremena za dodirivanje. Neka to traje i neka bude na neki nov način. I onda se počnite ljubiti. Opet unosite svoje seksualno biće u svaki poljubac. Osetite dodir kože, usana, ruku druge osobe. Dodirujte, grickajte i ljubite za svoje vlastito zadovoljstvo i zatim i za zadovoljstvo drugog. Pokušajte na novi način doživeti već poznate dodire. Osetite da grlite seksualno biće vašeg partnera. Prepustite se muzici koju slušate. Dišite duboko, dozvolite vašem grlu da pusti glas. Dopustite telu da se pomera kako njemu odgovara. Palite prskalice. I zatim se prepustite vođenju ljubavi i ponovo doživite poznate dodire na novi način. Ulazite u dodire svojim seksualnim bićem. Možda biste voleli na ovaj način prići svojoj dragoj ili svome dragom ali vas je sramota. Plašite se nerazumevanja, odbijanja. Nema druge mogućnosti nego reći, ponuditi, isprobati, eksperimentisati. Možda ćete na prvu loptu i biti odbijeni ali zato što je i onog drugog sramota i ne zna kako da prihvati i pusti svoje seksualno biće. Nemojte odustajati. Odrasli ljudi mogu prihvatiti određenu količinu nelagodnosti i živeti s njom. Razgovarajte. Možda možete ponuditi ovaj ili neki slični tekst i čitati ga zajedno. Znajte da je veliki deo ljudi preplašen jer ne poznaje svoje seksualno biće i ne zna ni kako se susresti s njim. Zato treba strapljenja sa samim sobom, puno razumevanja ali i ne i odustajanja. Volela bih da se odlučite i pokušate nešto poznato učiniti na novi način. Možda ne na ovaj koji sam vam ja ponudila nego na jedan vaš, drugačiji način. Palite svoje prskalice i uživajte u iskricama.
