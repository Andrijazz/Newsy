> Izvor: B92
> Datum: petak 10.12.2010
> Rubrika: život_sex
> Naslov: Žena, strah, ego i masturbacija
> Članak:

Zašto nekim ženama smeta da njihovi partneri masturbiraju? O čemu se tu radi: strahu, sramu, nesigurnosti, egu? Da li neke žene smatraju da, ako njihov partner masturbira, to znači da mu ona nije više privlačna? Piše: Nataša Barolin Belić, seksualni terapeut i savetnik za veze

Danas me nazvala jedna mlada žena (rekla bih da je mlada po boji njenog glasa). Nije se predstavila već me zamolila da li me može nešto pitati. Svakako, rekla sam joj - a ona ispali pitanje: "Da li se muškarac koji nema odnose niti ne masturbira fizički može razboleti?" Malo me zbunilo pitanje i pre odgovora postavila sam joj par potpitanja - da li se radi o muškarcu koji ima erektilne smetnje, da li se radi o muškarcu koji je slobodno odabrao ne imati seksualne odnose niti masturbirati (pomislila sam da se možda radi o nekome ko je odabrao celibat kao duhovni put)? Ne, rekla je, radi se o muškarcu koji nije sveštenik ni fratar, već sam želi ne imati odnose niti masturbirati, u njenom glasu sam osetila nervozu i ljutnju. Rekla sam joj da, ako muškarac slobodno izabere takav život, neće se fizički razboleti. Ako ima seksualnu želju, verovatno će patiti, ali ako je to njegova želja... "Znači, fizički se neće razboleti.", sa zvukom pobede u glasu, odgovorila je, zahvalila se i spustila slušalicu. Ostala sam par sekundi gledajući telefonsku slušalicu pokušavajući razumeti taj neobičan telefonski poziv. Da li se radilo o nekoj šaljivoj opkladi ili je pitala nešto za nekog njoj bliskog muškarca? Onaj ton ljutnje za vreme postavljanja pitanja i ton pobede kad sam joj odgovorila, nisu mi dali mira. Kratko nakon toga sam se susrela s kolegom i prokomentarisala poziv. I njega je zaintrigiralo o čemu se radi, no, osim naših spekulacija, ništa tačno nećemo znati. Razgovor nas je asocirao na neke druge naše klijente s kojima smo razgovarali o masturbaciji. Ja sam imala jednu klijenticu koja je jako bila ljuta na svog muža kad ga je "ulovila" da masturbira gledajući slike razgolićenih žena. "I to radi skrivajući se, nije mi rekao da masturbira", tužila se ona. Ja sam je iskreno pitala što joj je u tome čudno, zar ona govori njemu kada ona masturbira? Gledala me začuđeno bez odgovora. Klijenti mog kolege su pak došli na terapiju jer je žena ušla u sobu dok je muž na Internetu gledao "filmić" i samozadovoljavao se. Ona se razljutila toliko da je tražila da idu na bračno savetovanje. Jednom sam dobila poziv jedne supruge koja me pitala da li mogu pomoći njenom mužu da prestane da masturbira? U razgovoru mi je rekla da je za nju to prevara, kao da je bio s drugom ženom. Nisam ih upoznala, nisu došli u Savetovalište jer verovatno nije bila zadovoljna mojim odgovorom da je samozadovoljavanje prirodna potreba i da ne mogu njenog muža od toga "izlečiti". Zašto nekim ženama smeta da njihovi partneri masturbiraju? O čemu se tu radi: strahu, sramu, nesigurnosti, egu? Da li neke žene smatraju da, ako njihov partner masturbira, to znači da mu ona nije više privlačna? Da li je nekim ženama samozadovoljavanje "prljavo" i ne žele da njihovi muževi "to" rade? Možda neke misle da ako imaju redovne seksualne odnose, njihovi partneri ne bi trebalo da imaju potrebu još i za masturbacijom? Da li je nekima povređen ego - zar ona nije bolja od samozadovoljavanja? Odgovor je najverovatnije kombinacija svega navedenog. Bilo bi mi drago da mi se čitateljice jave sa odgovorima i svojim iskustvima i da ova tema ne bude skrivena i nepoželjna u javnosti. Što manje tabua, to smo zdraviji - pojedinačno i u odnosu. Većina muškaraca i žena uživaju povremeno u seksu sami sa sobom - i oni koji su u vezama i oni koji nisu. Osećaj užitka koji nam daje samozadovoljavanje je drugačijeg "ukusa i boje" nego užitak u seksu sa partnerom/icom i kao što seks sa partnerom ne čini ništa loše samozadovoljavanju, isto tako samozadovoljavanje ne čini ništa loše seksu sa partnerom/icom. Svakako. Kod nekih seksualnih smetnji, samozadovoljavanje je put do izlečenja i uspešnih seksualnih odnosa. I za kraj bih volela da skrenem pažnju svima kojima smeta spoznaja da im partner/ica masturbira: možda se radi o osobnoj seksualnoj prošlosti osobe kojoj to smeta, u kojoj je masturbacija bila prikazana kao nešto prljavo, sramotno i neprihvatljivo. Ukoliko je tako, dobro je preispitati svoje stavove i uverenja - da li su zaista naši osobni ili su nam nametnuti dok smo rasli, ne razmišljajući i ne dovodeći ih u pitanje? No možda je to smetanje simptom da nešto u odnosu nije dobro, možda je osećaj da nekome smeta partnerovo samozadovoljavanje - u stvari poziv da poradimo na svom odnosu ili braku, na prihvatanju jedno drugoga s međusobnim dubokim poštovanjem.
