> Izvor: B92
> Datum: nedelja 22.05.2011
> Rubrika: život_sex
> Naslov: Šta kad ljubav postane monotona?
> Članak:

Zadnjih dana dobila sam nekoliko sličnih pitanja od mojih klijentata ali i od čitatelja. Pitaju me kako na vreme prepoznati da sa vezom nešto nije u redu? Kako na vreme reagovati i sprečiti da nam veza i seksualnost u vezi ne postanu monotoni i prazni? Piše: Nataša Barolin Belić, seksualni terapeut i savetnik za veze

U ušima mi odzvanja divna pesma Parnog valjka koja govori o strahu od i traži obećanje da nam "...ljubav ne bude navika". Kako ne doći u situaciju da nam je ljubav postala prazna navika? Kako ne biti među takvim parovima? Kako uspeti i učiniti suprotno? Mnogi stručnjaci nam govore i pišu o svojim iskustvima u radu i pokušavaju pomoći. Jedan od njih je i Džon Gotman, doktor psihologije, koji već oko 30 godina radi s parovima i istražuje šta je zajedničko parovima koji se rastaju a što je zajedničko onima koji ostaju zajedno. Njegovi prediktori raspada braka pravi su odgovor onima koji traže pokazatelje, smernice koje mogu unapred pomoći da ne dođe do raspada braka ili veze. Kako nam govori dr. Gotman, opasni za vezu su: 1. Eksplozivni nastupi (provale besa) - način svađanja je bitan i on može dovesti do razvoda braka ili raspada veze. Ako se svađamo tako da dozvoljavamo sebi da bes provaljuje iz nas i da jedno drugome govorimo jako ružne i duboko uvredljive stvari, koje nikada ne bismo rekli da nismo dozvolili besu da provali iz nas, na dobrom smo putu da nam veza propadne. 2. Četiri jahača apokalipse: a. Kritika b. Prezir c. Odbrana d. Zatvaranje Ovi "jahači apokalipse" su siguran put do raspada veze i ako im dozvolimo da "jašu" u našoj vezi, verovatno ćemo se jednog dana osećati kao da su prešli preko nas. Kritika i prezir uništavaju i seksualnu želju i kad partneri počnu da se brane i zatvaraju, seksa više nema. 3. Preplavljivanje osećajima - fiziološka reakcija toliko preplavi čoveka da napadne ili se povlači i zatvara se pred partnerom. I jedna i druga reakcija su duboko destruktivne za svaki odnos. 4. Neuspešno popravljanje - ne mogu se situacije brzo popraviti, nema brzog pomirenja. Partneri nakon svađe satima i danima ne komuniciraju i izbegavaju seksualne odnose. Kad u vezi popravljanje narušenog odnosa više nije moguće, pitanje je ima li još poštovanja, razumevanja i ljubavi u vezi? 5. Nedostatak zajedničkih lijepih sjećanja - par zaboravi kako je bilo na početku. Osim ovih prediktora raspada veze, dr. Gotman nam govori i šta je zajedničko parovima koji uspevaju. Sledeći pokazatelji su rezultat njegovog zaista dugogodišnjeg iskustva u radu s brojnim parovima koji su uspeli i sačuvali svoju ljubav i nakon dugog niza godina zajedničkog života: 1. Poznavanje - Šta znam o partneru? Što on/ona voli da jede, da sluša. Živeći na način koji pokazuje ljubav, poštovanje, interes za drugog. Važno je imati zajedničke rituale (npr. idemo u prodavnicu pa na kafu, svaku prvu nedelju u mesecu idemo na večeru, idemo da se prošetamo pre spavanja) i hobije. Kroz te rituale i hobije se zbližavamo iz dana u dan i ako traju godinama zalog su da nam veza neće postati prazna. Najbolji način promišljanja ovih iskustava i rezultata istraživanja dr. Gotmana je da partneri zajedno čitaju i komentarišu uzroke raspada veze i šta je zajedničko parovima koji ostaju zajedno i da osveste šta imaju a šta nemaju u svojoj vezi. Nadam se da će vam ove smerince biti korisne.
