> Izvor: B92
> Datum: sreda 24.11.2010
> Rubrika: život_sex
> Naslov: Da li je lopta svima okrugla?
> Članak:

Nemojte bežati sa ove stranice, pisaću o seksualnosti, pa zato mirno ostanite na stranici i kapnite koju veštačku suzicu ako već dugo čitate i oči su vam suve. Piše: Nataša Barolin Belić, seksualni terapeut i savetnik za veze

U svim našim medijima na veliko se piše o knjizi koja je izašla u Rimu a u kojoj se opisuje ljubavna i seksualna veza jednog hrvatskog fudbalera koji igra za italijanski klub i mladog Francuza. Komentari su različiti - od potpunog odbijanja mogućnosti takve situacije, do spekuliranja da je to istinita priča sa spominjanjem imena i prezimena fudbalera hrvatskog porekla koji igra za italijanski tim. Meni je najviše ostao u sećanju onaj komentar da "homoseksualni muškarac ne može biti fudbaler jer je fudbal grub sport i on to ne bi izdržao". I eto meni jedne od najdražih tema - predrasude i stereotipi o seksualnosti. Zar uistinu oni misle da gay muškarac ne može biti grub?! Zar uistinu oni misle da biti homoseksualne seksualne orijentacije znači biti feminiziran i nežan?! Zar oni uistinu misle da gay muškarac ne može imati talent za fudbal?! Znam da su odgovori na ova pitanja DA, znam da neki ljudi tako misle i da ovaj tekst neće promeniti njihova mišljenja, ali ga i ne pišem zato. Biti homoseksualne orijentacije u našem društvu je još uvek jako teško. Još uvek to znači sudar s ogromnom količinom netrpeljivosti, odbijanja i stereotipa. Pa u skladu s tim u stvari nije ni čudno (ali jest tužno) da neki misle da je gay muškarac previše nežan za fudbal. A šta je sa ženskim fudbalom? Istina je da taj sport nije medijski eksponiran ali žene koje ga igraju zbog toga ni malo manje ne uživaju u svojim utakmicama. Imaju svoje lige, kupove, prvenstva. Da li ćemo onda i za sve žene koje igraju fudbal reći da su grube i neženstvene? Ili su možda homoseksualne? Sport je sport, seksualna orijentacija je seksualna orijentacija. I tačka. Gay muškarcima lopta nije četvrtasta. Osoba može imati ljubav prema nekom sportu, može biti talentovana za neki sport i ako se to dvoje osloži - eto nam sportiste. Da li seksualna orijentacija igra presudnu ulogu u imanju talenta i ljubavi prema sportu? Ne bih rekla. Ako gay muškarac (ili žena) voli, želi i ima talenta može biti plivač, teniser, hokejaš, fudbaler... Svakako u našoj kulturi, kao što sam već rekla u ovom tekstu, u paketu idu i stereotipi pa se uz bavljenje sportom on mora boriti i sa stereotipima i predrasudama i zato neki i biraju da skrivaju svoju intimu i seksualnu orijentaciju. No s takvim istim stereotipima i predrasudama se moraju boriti i baletani heteroseksualne orijentacije, zar ne?
