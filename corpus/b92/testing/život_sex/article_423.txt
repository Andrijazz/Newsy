> Izvor: B92
> Datum: ponedeljak 30.05.2011
> Rubrika: život_sex
> Naslov: Biti srećan ili biti u pravu?
> Članak:

Pitala sam klijente, bračni par koji ima dosta sukoba, prepirki i dokazivanja u vezi, da li bi radije bili srećni nego u pravu? Muški deo para me pogledao i pitao "Zar možete biti srećni ako niste u pravu?" Piše: Nataša Barolin Belić, seksualni terapeut i savetnik za veze

Možemo li biti srećni ako nismo u pravu i šta u braku/vezi znači "biti u pravu"? Da li to znači pobediti u prepirkama? Imati poslednju reč? Nametnuti svoje izbore? Odustati od svojih dubokih stavova? Svakako, "biti u pravu" ne znači nametati svoju volju i samo svoje izbore - to je agresija i despotizam. Takođe, odlučiti radije biti srećan nego biti u pravu na znači odustati od svojih dubokih vrednosti i stavova - to bi značilo odustajanje od same/oga sebe. Odluka izabrati biti srećna a ne biti u pravu u ovom kontekstu znači ostaviti male stvari malima, poštovati da osoba s kojom živim ima pravo na drugačije mišljenje i drugačije potrebe; znači složiti se da se u nekim stvarima ne slažemo. Ja sam odgovorila klijentu da svakako mogu biti srećna iako nisam u pravu, odnosno ako je u nekoj situaciji moj muž u pravu. Kaže klijent da je meni lakše jer imam muža koji "radi na sebi" i mi komuniciramo drugačije. To je zaista istina, jako sam ponosna na način kako moj muž i ja komuniciramo, odgovorih, ali i njih dvoje su kod mene zato jer žele raditi na sebi i na svom braku, tako da i oni mogu izabrati da komuniciraju drugačije nego do sada. Oboje su me gledali s nevericom. Predložila sam im da pokušaju da naprave eksperiment i da svesno i namerno, svako za sebe donese odluku da će sledeće nedelje odustati od dokazivanja i "isterivanja svoje pravde". Obećali su da će pokušati, ali nisu sigurni da će uspeti. Kako je mučno i teško živeti tako - u stalnom dokazivanju i nametanju svojih potreba i pogleda bez davanja i primanja drugog. To je iscrpljujući i nesrećan život za oboje. Iz iskustva znam da parovi koji ne mogu odustati od međusobnog dokazivanja i "isterivanja svoje pravde" ne postižu dobre rezultate u terapijskom procesu. Isto tako znam da je brak/veza tačno onakva kakvom su je stvorili partneri. Borba i iscrpljivanje prestaju kada svako za sebe donese odluku da će promeniti svoje destruktivno ponašanje i svoje obrasce bez obzira da li će to učiniti i druga osoba. Čekanje da prvo druga osoba učini prvi korak bez obzira na razloge, ne daje dobre rezultate. Mogućnost promene, mogućnost srećnijeg zajedničkog života je u meni a ne u drugome. Muž me podsetio na poruku Mahatme Gandija "Ti budi ona promena koju želiš videti u svetu" i koja se može primeniti i na svet svakog braka i veze u kojoj se partneri osećaju mučno i teško. Kako se bračna borba i "isterivanje svojega" odražavaju na naš seksualni život? Parovi koji žive sa stalnim "ujedanjem" i dokazivanjem, često imaju i seksualne probleme. U moju praksu ponekad dođu motivisani seksualnim problemima, pa se onda pokažu loši međusobni odnosi, a ponekad dođu zbog loše komunikacije i teškog odnosa i onda izađu na videlo i seksualni problemi. Kad par "živi u ringu", kad se bore, seksualna želja se najčešće smanjuje a može doći i do seksualne averzije. Postoje parovi koji uživaju u "seksu pomirenja", strasnom vođenju ljubavi nakon svađe, ali nisam imala puno takvih klijenata. Mnogo češće klijenti su mi se žalili da su se otuđili jedno od drugog i da ne žele seksualni odnos kad je njihov međusobni odnos tako loš. Pisala sam već o tome da je emocionalno nerazumevanje u vezi jedan od uzroka smanjene seksualne želje. Neretko isterivanje i dokazivanje se preslikava i na seksualni život na način da se partneri inate i ne žele jedno drugome pružiti ono što znaju da drugi želi ili se inate toliko da sebi međusobno potpuno uskrate seksulane dodire i kontakte. Izlaz iz ovakve situacije je na početku ove priče - moći izabrati da budete srećni a ne izabrati pravdanje i dokazivanje. Dok prepucavanje traje, terapija neće dati rezultate. Kad svako za sebe izabere da želi zaustaviti borbu, onda možemo imati mirno područje na kojem se može ponovo graditi odnos, korak po korak. Važno je primetiti svaki mali napredak i ceniti ga. Nizati iskustva mirnog rešavanja različitosti koja će dati motivaciju i snagu za nastavak truda i promena ponašanja. Nakon nekog vremena pokušati se početi maziti i dodirivati i graditi poverenje kao jedan od sastavnih činilaca intimnosti. U ovoj fazi terapija može jako puno pomoći i skratiti put do novog, kvalitetnijeg odnosa. U sećanju imam puno parova koji su uspeli i ponovo izgradili mir i zadovoljstvo i ponovni seksualni užitak.
