> Izvor: B92
> Datum: petak 28.01.2011
> Rubrika: život_sex
> Naslov: Ljubav i seks na poslu
> Članak:

Kakve su te veze na poslu? Jedna trećina svih veza na poslu su potpune veze ili "hodanja", nešto manje od trećine su samo platonske veze a jedna petina su samo seksualne veze. Piše: Nataša Barolin Belić, seksualni terapeut i savetnik za veze 

Čitam rezultate istraživanja Ljubav i seks na poslu koje je sproveo Moj Posao na uzorku od preko 1000 ispitanika iz svih županija u Hrvatskoj. Kaže nam to istraživanje da je 52% ispitanika, dakle svaki drugi, imao ili ima vezu na poslu. Ako malo okrenem na šalu, kad se zaposlite imate 50% šanse da uđete u seksualnu ili emocionalnu vezu. Ako ste ljubomorna osoba, čiji je partner ili partnerica zaposlen/a, ova će vas statistika verovatno zabrinuti. Kakve su te veze na poslu? Jedna trećina svih veza na poslu su potpune veze ili "hodanja", nešto manje od trećine su samo platonske veze a jedna petina su samo seksualne veze. Nadalje, od ispitanika koji su imali vezu na poslu, 38% njih je za to vreme imalo potpunu vezu (brak ili partnerstvo) van posla. Muškarci su imali više veza na poslu dok su u trajnoj vezi (braku ili partnerstvu) van posla - njih 46%. Kod žena, 30% njih je imalo vezu na poslu dok su bile u potpunoj vezi (braku ili partnerstvu) van posla. Što nam takve veze na poslu čine? Čitala sam pre par godina jedno italijansko istraživanje poslodavaca i njihovog mišljenja o seksu zaposlenih gdje je većina poslodavaca rekla da smatraju da seksualne veze i flertovi na poslu podižu radnu učinkovitost. Rekli su da radnici koji imaju takvu vezu na poslu rade predanije, s više entuzijazma, radosniji su i dolaze na posao s više volje od onih koji takvu vezu na poslu nemaju. Poslodavci su dakle takve veze podržavali. Ono što im je bilo problematično je pitanje prekida - naime neke osobe nakon prekida ne ostanu u dobrim odnosima pa to onda loše utiče na radnu sredinu. Rekli su da bi u krajnjim situacijama jedno od bivših partnera ili raspodelili u drugi sektor ili im dali otkaz. U anketi koju je sproveo MojPosao smo saznali da je 9% osoba dalo otkaz nakon završetka veze na poslu, 3% je tražilo premeštaj a 1% ispitanika je dobilo otkaz nakon završetka veze na poslu. 82% ispitanika izjavilo je da veza na poslu nije uticala na njihovo radno mesto. Što se tiče nivoa uživanja, ni ono italijansko ni ovo naše istraživanje nam o tome ništa ne govore. Ono što znamo jeste da je strast najjača prvih 6 meseci u vezi, ako je veza na daljinu (ako se partneri retko vide) ili ako je veza tajna, onda strast traje do 2 godine. To možemo onda primeniti i na veze na poslu jer nam istraživanje kaže da 47% žena i 43% muškaraca koji imaju (ili su imali) vezu na poslu, kriju svoju vezu, pa možemo slobodno zaključiti da su strast i užitak u njihovim vezama i te kako prisutni. Iz istraživanja saznajemo koliko je ispitanika imalo seksualni odnos na radnom mestu tj. u prostorijama firme u kojoj rade. Verovali ili ne, 28% ispitanika koji imaju (ili su imali) vezu na poslu, seksualni odnos su imali u prostorijama kompanije, a 8% ispitanika je dovelo svog pratnera/icu koji ne radi u istoj firmi na svoje radno mesto i imali su seks s njim/njom. Što se tiče konkretnog prostora, najzastupljenije su kancelarije 60% a najmanje zastupljene su garaže sa 7%. Ima još zanimljivosti u istraživanju - saznajemo da je seks van radnog vremena u prostorijama kompanije imalo 37% ispitanika, za vreme radnog vremena 28% ispitanika a i van i za vreme radnog vremena 33% ispitanika. Od svih njih 4% su bili uhvaćeni "na delu", ostali nisu. Što sami ispitanici misle o vezama na poslu? Saznajemo da 52% ispitanika u potpunosti podržava takve veze, 29% niti odobrava niti zamera a 20% u potpunosti ili delimično ne odobrava takve veze. Za kraj trebamo uzeti u u obzir i to da su istraživanja o seksu područje gde ljudi ponekad govore stvari koje žele i o kojima maštaju a ne koje im se zaista događaju, pa tako, iako imamo sve ove statističke podatke, seks i veze na poslu su donekle ipak terra mistica. I drago mi je da je tako. Završila bih ovaj tekst s mišlju jednog političara koju sam danas čula na radiju - "Dok je seks na radnom mestu dobrovoljan i ne utiče na radne rezultate - ne možemo ništa reći protiv njega. No, kad se radi o vezi koja je paralelna potpunoj vezi (braku ili partnerstvu) van posla, što će reći partneri onih koji učestvuju u njemu?"
