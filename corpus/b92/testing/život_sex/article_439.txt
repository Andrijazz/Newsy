> Izvor: B92
> Datum: ponedeljak 18.04.2011
> Rubrika: život_sex
> Naslov: Seks: Kvalitet ili kvantitet
> Članak:

U trenutku zaljubljivanja i početka odnosa naše celo biće je usmereno na osobu u koju smo zaljubljeni, na bolje i dublje upoznavanje tog značajnog drugog/druge. Piše: Nataša Barolin Belić, seksualni terapeut i savetnik za veze 

Pratimo reči, pokrete, sklonosti, želje. Čeznemo za upoznavanjem i dodirivanjem tela druge osobe. Fokusirani smo na dobijanje i primanje užitka. Neka druga područja života delimično ili potpuno zanemarujemo ili barem smanjujemo intenzitet bavljenja nekim drugim aktivnostima. Nakon nekog vremena, ta ushićenost i očaranost, ta strast koja sama izvire, gubi na intenzitetu i polako se vraćamo u "normalu". Kad počnemo da živimo zajedno i da delimo finansijske i egzistencijalne izazove i brige, ona opčinjujuća strast i usmerenost na drugu osobu, pre ili kasnije kod većine parova postane vođenje ljubavi u večernjim satima, pre spavanja, kad smo već umorni i imamo vrlo malo energije. Setite se energije i želje za seksom koju ste imali u početnoj fazi zaljubljenosti i uporedite je s energijom i željom koju imate u večernjim satima, kad legnete u krevet nakon napornog dana. Nije isto, zar ne? Većina parova s kojima pričam kažu da nemaju snage da vode ljubav svaki dan a neki ni svake nedelje. To naročito važi za parove s malom decom koji su još i umorni i neispavani. U takvim trenucima života kvalitet seksualnog odnosa postaje važniji od kvantiteta. Da bismo kvalitet negovali i povećavali važno je suočiti se s nekim od destruktivnih seksuanih mitova koji čine suprotno, otvoreno razgovarati o njima i "zbaciti ih s pijedestala". Jedan od tih seksualnih mitova nam govori da je seks najbolji kad je spontan. U jednom članku koji je govorio o spontanom seksu pročitala sam sledeće pitanje "Pomislite na odmor kojem ste se radovali poslednjih 6 mjeseci - da li biste u njemu više uživali da ga niste planirali? Da niste izabrali mesto odmora, način putovanja do željenog mesta, smeštaj koji vam odgovara, izlete i dodatne aktivnosti....? Verovatno ne, verovatno bi to bio loš odmor, pun razočaranja jer se vaša neplanirana očekivanja nisu ispunila." Na taj način možemo razmišljati i o seksu. Spontani seks zaista može biti predivan, međutim, ako ga planirate i pripremate se za seksualni susret, budite u sebi očekivanje, a ono pobuđuje uzbuđenje. Pomislite da ceo dan razmišljate o seksu koji ćete imati s vašim partnerom/icom ili mužem/ženom u subotu kad odvedete decu kod bake i deda ili kod prijatelja. Razmišljate što ćete pripremiti: možda opuštajuću kupku, možda ćete pod tušem jedno drugom masirati leđa pa želite da kupite mirisni gel za tuširanje. Možda ćete razmišljati koju ćete muziku slušati a koja u vama pojačava uzbuđenje. Možda ćete hteti da obučete seksi donji veš (koji već neko vreme stoji u kutiji). Možda ćete jedno drugome slati SMS-ove uzbuđujućeg sadržaja koji će vas još više uzbuđivati i činiti da jedva čekate trenutak koji planirate. Sve ove pripreme i razmišljanja mogu pomoći da kvalitet seksualnog susreta i užitak budu veći. Postoji još jedan mit o kojem treba otvoreno progovoriti - a to je da seks uvek treba da bude obostran, da jedno drugogog trebamo dodirivati u isto vreme, da oboje trebamo jednako biti spremni i da trebamo biti potpuno usklađeni. To je svakako moguće i u zanesenim počecima veze se često i događa, međutim, u dugogodišnjim vezama očekivanje da ćemo svaki put biti jednako usklađeni je iluzija ili pogrešno očekivanje. Razgovarajte otvoreno o tome šta želite i za šta ste raspoloženi u datom trenutku. Menjajte se u davanju i pružanju užitka. Kad ste u aktivnoj ulozi uživajte u gledanju voljene osobe kako je obuzima užitak dok je milujete, ljubite dodirujete. Dok je dovodite do vrhunca užitka. Ako ste u pasivnoj ulozi uživajte u prepuštanju dodirima i užitku. Vodite ruku partnera/ice i pokažite kakav dodir želite. Zatim zamenite uloge. Dajte sebi puno vremena za svaku ulogu i za uživanje. Verovatno će vam iz početka, ako niste navikli na takav seks biti neobično, ali parovi koji su pokušali kažu da su izuzetno uživali i da žele nastaviti povremeno na taj način vode ljubav.

Ako vam je ovo zanimljivo, pročitajte: Seks fantazije - da li su vredne truda? Seks: o čemu vodite računa Kakvu vaginu želiš imati? 10 besmislenih mitova o seksu
