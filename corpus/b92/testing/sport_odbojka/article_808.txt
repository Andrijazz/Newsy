> Izvor: B92
> Datum: subota 21.09.2013.  
> Rubrika: sport_odbojka
> Naslov: Voša konkuriše za fer plej nagradu
> Članak:

Odbojkaški klub Vojvodina nalazi se u konkurenciji 16 timova za nagradu za rad sa omladinskim timovima i fer plej.
Tu nagradu dodeljuje Veluks, glavni sponsor Evropskog prvenstva u konkurenciji odbojkaša u Danskoj i Poljskoj.
Veluks će nagraditi novčano tri kluba predstavnika zemalja učesnica Šampionata ‘Starog kontinenta’ u okviru akcije “Veluks as servis nagrada”.
Za svaki as servis na šampionatu, Veluks će donirati po 15evra, a ukupan fond će biti podeljen klubovima, čiji navijači budu najbrojniji prilikom glasanja na sledećem linku. Odbojkaške federacije zemalja učesnica Evropskog prvenstva nominovali su 16 klubova: Vojvodina NS Seme, Novi Sad (Srbija), MKS MDK Varšava (Poljska), TV Blizen (Nemačka), Knak Volej Ruselar (Belgija), CZU Prag (Češka), ES Volejbol (Turska), Ekare Apolo 8 (Holandija), Grandal EV (Danska), ACH Volej Ljubljana (Slovenija), Salon Viesti (Finska), Viktorija Volej (Bugarska), Strojitelj Minsk (Belorusija), Kan (Francuska), Vibo Valencija (Italija), Belogorje Belgorod (Rusija) i Šemes Humene (Slovačka). Na prethodnom Evropskom prvenstvu, koje je odigrano u Austriji i Češkoj, na 36 utakmica zabeleženo je 299 as servisa. Ukoliko bude dostignut isti broj asova, ukupan nagradni fond će biti 4.500 evra. Pobednička ekipa će dobiti 50 odsto od ukupnog nagradnog fonda, drugoplasirana 35 odsto, a trećeplasirana 15 odsto. Navijači koji budu glasali biće u konkurenciji i za još jednu nagradu - dres sa potpisima svih igrača reprezentacije za koji navijaju. Evropsko prvenstvo počelo je u petak i traje do nedelje, 29. septembra, a glasanje se završava tog dana u 18 časova.
