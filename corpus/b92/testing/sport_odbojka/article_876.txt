> Izvor: B92
> Datum: ponedeljak 21.10.2013.  
> Rubrika: sport_odbojka
> Naslov: Pavličević: LŠ za nas veliki izazov
> Članak:

Trener odbojkašica Crvene zvezde Ratko Pavličević izjavio je da njegova ekipa može da se suprotstavi azerbejdžanskom Igtisadčiju na startu Lige šampiona.
Pavličević je najavio neizvesnost u meču koji se igra u utorak od 18 časova u dvorani Sportskog centra „Šumice“ u okviru prvog kola grupe B Lige šampiona.
"To je odlična ekipa, ali mi svakako možemo da igramo s njima, nadamo se da možemo da napravimo neizvesnost u setovima, poštujemo ih i trudićemo se da pružimo maksimum. U našoj grupi nema slabih protivnika i ovaj prvi meč je veliki izazov za nas", rekao je Pavličević, "Igramo protiv ekipe koja u svojim redovima ima igračice koje igraju nespecifičnu odbojku za nas. Imaju mnogo odbojkašica iz Azije i gaje azijski stil igre". Mina Popović rekla je da će njena ekipa pokušati da stekne iskustvo iz predstojećeg meča. "Veliko mi je zadovoljstvo što se četvrtu godinu uzastopno takmičimo u Ligi šampiona. Želimo da damo sve od sebe i da ostvarimo naš zadatak, a to je da uzmemo set i steknemo iskustvo, jer to nam je potrebno, iskustvo i dobar rezultat", rekla je Popovićeva. Prosečna starost beogradske ekipe je 19 godina, a azerbejdžanske 27 godina. U Grupi B takmiče se još Dinamo iz Moskve i Rebeči iz Pjačence.
