> Izvor: B92
> Datum: petak 18.10.2013.  
> Rubrika: sport_odbojka
> Naslov: WL: Pobede Ribnice i Spartaka
> Članak:

Na otvaranju nove sezone Wiener lige odbojkaši Ribnice savladali su Đerdap u gostima sa 3:2, dok je u duelu dva Spartaka slavio tim iz Subotice rezultatom 3:1.
U kladovskoj hali Jezero domaći Đerdap je dva puta imao prednost, međutim Kraljevčani su stizali i na kraju u petom setu preokrenuli rezultat.
Kod domaćih najefikasniji bio je Dragan Svetozarević sa 24 poena, Srećko Ristić je dodao 15, dok je sa druge strane blistao Stefan Okošanović sa 30 poena, od toga šest blokova i dva direktna poena iz servisa.
Kladovčani su na startu nametnuli svoj ritam, u kojem se gosti na početku nisu najbolje snašli, ali su nakon izgubljenog prvog seta uspeli da na razliku u drugom delu meča poravnaju rezultat. Slična situacija dogodila se i u naredna dva seta, a peti odlučujući pripao je gostima koji su prvi stigli do osetnijeg vođstva. U Subotici je slavio domaći Spartak, kome je gostujući imenjak napravio problem samo u trećem setu, koji je osvojio sa velikih 25:14. Tada je zablistao Radosav Dojčilović, koji je ukupno na meču zabeležio 18 poena, međutim na drugoj strani je bilo više raspoloženih odbojkaša, Stefan Ilić je nanizao 21 poen, a veliku pomoć je imao u Urošu Kecmanu i njegovih 17 poena. U subotu je na programu duel između Jedinstva i Vojvodine, dok se u nedelju sastaju Mladi Radnik i Radnički, te večiti rivali, Crvena zvezda i Partizan Vizura.
