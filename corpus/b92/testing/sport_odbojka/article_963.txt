> Izvor: B92
> Datum: nedelja 15.12.2013.  
> Rubrika: sport_odbojka
> Naslov: Odbojkašice od subote na pripremama
> Članak:

Srpske odbojkašice počeće naredne subote pripreme za turnir grupe J treće runde evropskih kvalifikacija za Svetsko prvenstvo u Italiji.
Izabranice Zorana Terzića će se za plasman na planetarni šampionat boriti od 3. do 5. januara u Bakuu, u Azerbejdžanu.
Reprezentacija Srbije će u prvom kolu, 3. januara, igrati sa Estonijom od 13 časova po našem vremenu. Dan kasnije, protivnik našim odbojkašicama biće Izrael u istom terminu, dok poslednjeg dana igraju sa Azerbejdžanom od 16 časova.
Plasman na Svetsko prvenstvo u konkurenciji odbojkašica iz treće runde kvalifikacija izboriće pet pobednika grupa, kao i dve najbolje drugoplasirane selekcije. Terzić je na pripreme pozvao sledećih 15 igračica: tehničari: Maja Ognjenović i Bojana Živković. korektori: Jovana Brakočević, Ana Bjelica i Tijana Bošković. libero: Suzana Ćebić. blokeri: Nataša Krsmanović, Milena Rašić, Nađa Ninković i Stefana Veljković. primači: Jelena Nikolić, Brižitka Molnar, Brankica Mihajlović, Tijana Malešević i Sanja Malagurski.
