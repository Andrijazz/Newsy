> Izvor: B92
> Datum: nedelja 3.11.2013.  
> Rubrika: sport_odbojka
> Naslov: WL: Železničar pobedio TENT
> Članak:

Odbojkašice Železničara pobedile su TENT sa 3:2 u četvrtom kolu Wiener Städtische lige i nanele Obrenovčankama prvi poraz ove sezone.
U ostalim utakmicama odigranim u subotu pobede su ostvarili Kolubara i Jedinstvo iz Stare Pazove. Kolubara je na svom terenu pobedila Smeč 5 sa 3:1, dok su odbojkašice Jedinstva slavile protiv Dinama na gostovanju sa 3:0.
Derbi četvrtog kola igra se u nedelju, kada Partizan Vizura dočekuje NIS Spartak u duelu dve do sada neporažene ekipe, a tada se sastaju i Jedinstvo i Crvena zvezda u Užicu. Odličan meč viđen je u Lajkovcu, a posle velike borbe u čak 125 minuta Železničar je dobio lokalni derbi protiv TENT-a, uz preokret u četvrtom setu, kad su Obrevončanke bile blizu osvajanja sva tri boda. Upravo tada je i rešen meč. Vodio je TENT sa 2:1 i 21:19 u završnici četvrtog perioda, ali nije izdržao do kraja. Železničar je poslednjim atomima snage uspeo da preokrene i dođe do izjednačenja - 25:23, a potom i da ostvari veliki trijumf. Odlično su Lajkovčanke odigrale prvi set, dobile su ga sa 25:18, ali je usledio odgovor Obrenovčanki. TENT je umalo prokockao prednost koju je konstantno imao i izjednačio u setovima sa 26:24. Gošćama je to dalo krila, bile su bolje u trećem setu koje su dobile 25:21. Tada je usledio već opisani rasplet u četvrtom setu, kad je TENT propustio priliku da odnese ceo plen u Obrenovac. Pruženu priliku je Železničar znao da iskoristi, bio je sjajan u završnici četvtrog seta, a još bolji u petom, u kojem je od početka do kraja držao razliku za drugi prvenstveni trijumf sa 15:12 u odlučujućem setu.
