> Izvor: B92
> Datum: subota 21.09.2013.  
> Rubrika: sport_odbojka
> Naslov: Srbija preokretom do prve pobede
> Članak:

Odbojkaška reprezentacija Srbije ostvarila je prvi trijumf na EP, pošto je savladala Holandiju sa 3:2 u setovima (19:25, 18:25, 25:15, 25:17, 15:12).
Posle dva izgubljena seta tim Srbije pokrenuo je ulazak Ivovića, Lisinca i Jovovića, a u taj brejku je presudan bio fantastičan blok ‘orlova’.
Naša ekipa osvojila je dva boda, Holandija jedan, a u drugom meču grupe sastaju se Slovenija i Finska.
Meč je počeo u ritmu poen za poen, da bi Holanđani na drugi tehnički tajm-aut otišli sa dva poena prednosti. Naši momci su nastavili da lošim servisima poklanjaju poene protivniku, što je Holandija iskoristila i rutinski privela set kraju - 25:19. Drugi set počeo je na sličan način kao i prvi. Srbija je, ovoga puta, uspela da se održava samo do prvog tehničkog tajm-auta. Holanđanija se nakon pauze odlepila na pet poena prednosti i bez većih problema stigla na set od prve pobede na šampionatu - 25:18. Holanđani su bolje počeli i treći set, ali su se naši napokon konsolidovali i preuzeli kontrolu nad igrom. Kolaković je izvršio nekoliko izmena, ušli su Lisinac, Ivović i Jovović, i to je promenilo stvari. Srbija je znatno poboljšala odbranu, nivo igre rivala malo je opao i 'orlovi' su smanjili na 2-1 u setovima - 25:15. U istom sastavu Srbija je nastavila da igra u četvrtom setu i videlo se da momci imaju mnogo više samopouzdanja. Još je bilo grešaka na servisu, ali prijem je bio sigurniji i u ranoj fazi seta napravljena je osetna prednost. Do kraja seta naši nisu pružili Holanđanima ni najmanju šansu - 25:17. U taj brejku je prva do ozbiljne prednosti stigla Srbija, na servis Podraščanina. Naši momci upisali su dva uzastopna poena blokom, prvo Ivović, a zatim i Lisinac za vođstvo 8:5. Posle izmene strana Lisinac je još jednom izblokirao rivale pre nego što je serija naših prekinuta. Holandija je posle lošeg prijema Ivovića prišla na 11:9, imala je i kontru da se još više približi, ali se Ivović iskupio sjajnim blokom - 12:9. Ipak, as servisom Overbekea Holanđani su prišli na minus jedan (13:12), ali je posle tajm aut Overbeke poslao servis u aut i dao Srbiji dve vezane meč lopte. Već prvu smo realizovali posle nove greške Overbekea - 15:12 i prva pobeda Srbije na EP. Izabranici Igora Kolakovića, koji brane titulu osvojenu pre dve godine, loše su startovali, pošto su u prvom kolu poraženi od Slovenije sa 3:1.Holanđani su takođe na startu doživeli poraz, a bolja od njih bila je Finska (3:1).
