> Izvor: B92
> Datum: ponedeljak 23.09.2013.  
> Rubrika: sport_odbojka
> Naslov: Kolaković: Ozbiljno na Dansku
> Članak:

Selektor odbojkaša Srbije Igor Kolaković izjavio je da ekipa nikako ne sme da potceni selekciju Danske u osmini finala Evropskog prvenstva.
Naš tim je posle lošeg početka prvenstva uspeo da obezbedi drugu poziciju u grupi i boriće se sa trećeplasiranim iz grupe A.
Domaćin šampionata nema mnogo iskustva sa velikih takmičenja, ali igra vrlo čvrsto i borbeno, a u nedelju su pobedili Belorusiju i šokirali Evropu plasmanom u drugu fazu.
"Utakmica sa Danskom je kvalifikaciona, moramo da imamo pravi pristup, da poštujemo takmičenje, protivnika, ali i sebe i u taj meč uđemo sa najozbiljnijijm namerama. Moraćemo svaku loptu da odigramo kao u prethodna dva meča, samo to može da bude put do naredne runde", rekao je Igor Kolaković. U slučaju pobede Srbija bi u četvrtfinalu igrala protiv Belgije, koja je zauzela prvo mesto u grupi A. "Danska ne pripada odbojkaškim velesilama, ali moramo se ponašati kao da igramo protiv ozbiljne evropske ekipe, jer ovo je EP i sigurno nisu zalutali ovde", poručio je Kolaković.
Tehničar srpskog tima Vlado Petković smatra da ovaj sastav može do polufinala EP. "Očekuju nas dve teške utakmice, polako se sužava izbor protivnika. Dobro je što igramo protiv domaćina, nadam se da ćemo u četvrtfinalu ići na Belgiju. Znamo koji je naš cilj, to je polufinale i u kojem god sastavu da izadjamo daćemo sve od sebe", rekao je Petković. Srpski odbojkaški su posle poraza od Slovenije (1:3), pobedili Holandiju nakon preokreta (3:2), a zatim i Finsku (3:0) za drugo mesto u grupi C. "Slovenci su se prerano zaleteli, mislili su dobili su Srbiju i biće prvi u grupi. Međutim to im se obilo o glavu i došli su do toga da zavise od našeg poraza. Mi smo dobra ekipa i znamo da bolje igramo protiv jačih i kada je najvažnije", rekao je Petković. Utakmica Danska - Srbija igra se u utorak od 20 sati u Orhusu.
