> Izvor: B92
> Datum: ponedeljak 21.10.2013.  
> Rubrika: sport_odbojka
> Naslov: Odbojkašice Zvezde spremne za LŠ
> Članak:

Odbojkašice Crvene zvezde u utorak od 18 časova u Šumicama igraju meč prvog kola Lige šampiona sa ekipom Igtisadči Baku iz Azerbejdžana.
Cena ulaznice za sve mečeve Lige šampiona je 200 dinara, a na ulazu u halu stajaće i kutija za dobrovoljni prilog za dvogodišnju Unu Savić iz Beograda koja boluje od leukemije.
Trener ‘crveno-belih’ Ratko Pavličević rekao je da je meč sa azerbejdžanskom ekipom veliki izazov za njegove igračice.
"Prva utakmica protiv azerbejdžanske ekipe je za nas veliki izazov, obzirom da u svojim redovima imaju igračice pretežno iz azijskih zemalja. To su devojke koje igraju za nas nespecifičnu odbojku, sa mnogo brzih kontri. Respektujemo protivnika, u pitanju je dobrar i iskusan tim, daćemo svoj maksimum", rekao je Pavličević. Kapiten Crvene Zvezde Julija Milović ističe da je njoj i njenoj ekipi čast što igraju ovako velike utakmice. "Biće to velika avantura, kao kapiten mogu ispred svih devojaka da kažem da nam je čast da igramo ovako velike utakmice. Prvi izazov je da iskoristimo sve što smo radili na treninzima i biće velika stvar ako to pokažemo na terenu. To će nam pomoći u domaćem Kupu i šampionatu zato što su to na nas najbinija takmičenja." Korektor Mina Popovićizjavila je da će ove utakmice pomoći Zvezdi za sticanje iskustva. "Nama je veliko zadovoljstvo kada ljudi dođu da nas gledaju. Potrudićemo se da damo sve od sebe na ovim utakmicama, vrlo dobro znamo protiv koga igramo. Protivnici su nam jake ekipe, ali imamo zadatak da iskoristimo njihovo iskustvo što je bolje moguće i da unapredimo svoju igru", rekla je Popovićeva. U grupi B nalaze se još Rebeki NordMekanika Pjaćenaca iz Italije i Dinamo Moskva iz Rusije.
