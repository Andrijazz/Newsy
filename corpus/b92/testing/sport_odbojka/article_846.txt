> Izvor: B92
> Datum: ponedeljak 7.10.2013.  
> Rubrika: sport_odbojka
> Naslov: SP: Srbija lako sa Australijom
> Članak:

Mlada odbojkaška reprezentacija Srbije zabeležila je drugu pobedu na Svetskom prvenstvu u Brazilu, pošto je slavila protiv Australije.
Srbija je u drugom kolu grupe B do trijumfa došla sa 3:0, po setovima 21:18, 22:20 i 21:14, posle 58 minuta igre.
Naš tim u trećem kolu igrati sa Meksikom u utorak od 19 časova po našem vremenu.
Srbija je očekivano zabeležila i drugi trijumf u Brazilu. Izabranici Igora Kolakovića nisu briljirali protiv Australije, ali su odigrali koliko je bilo potrebno za maksimalnu pobedu i nova tri boda. Razlika u kvalitetuje bila očigledna, što je sigurno, pored umora, bio uzrok partije koja nije bila vrhunska, baš kao što to nije bio ni drugi rival Srbije. Najbolji u našem timu bio je Lisinac sa 12 poena, jedan više od Kovačevića, dok je Atanasijević završio meč sa deset poena. Kod Australijanaca, Vilijams je imao 14 poena. Povela je Srbija na početku meča sa 4:2, pa 6:3 i 9:4, odnosno 12:8 na tehničkom tajm-autu. Australija je tada napravila seriju od 4:0 i izjednačila, da bi Srbija posle 13:13 povela sa 15:13, a zatim dozvolila Australijancima da osvoje tri uzastopna poena i povedu sa 16:15. Posle tajm-auta Kolakovića, Srbija je serijom 5:0 stigla do četiri set lopte, 20:16. Iskoristila je Srbija treću set loptu za konačnih 21:18 i vođstvo od 1:0. U drugom setu Srbija je vodila sa 4:2, a posle izjednačenja na 4:4 i sa 6:4. Posle prednosti Srbije od 8:6 Australija je ponovo izjednačila, a zatim i povela sa 11:10. Održavala je Australija prednost i čak uspela da je poveća na dva poena, 18:16, kada je Kolaković zatražio tajm-aut. Izjednačila je Srbija na 18:18, pa 19:19, da bi Australijanci imali prvu set loptu koju nisu iskoristili. Uzvratila je Srbija zahvaljujući odličnim servisima Brđovića i sa tri uzastopna poena završila drugi set sa 22:20 za vođstvo od 2:0 u setovima. Početak trećeg seta najavio je i kraj meča, pošto je Srbija povela sa 4:0, pa 6:1. Smanjila je Australija na 6:3, pa posle 9:5 i na 9:7, a na tehničkom tajm-autu je bilo 12:9 za Srbiju. Povela je Srbija sa 14:10, pa zatim i sa 19:13, odnosno 20:14. Realizovala je Srbija prvu meč loptu za konačnih 21:14 i maksimalnu pobedu protiv Australije.
