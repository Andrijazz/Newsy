> Izvor: B92
> Datum: utorak 22.10.2013.  
> Rubrika: sport_odbojka
> Naslov: Poraz Zvezde na startu LŠ
> Članak:

Odbojkašice Crvene zvezde poražene su na startu Lige šampiona od azerbejdžanskog Igtisadčija sa 3:0, po setovima 25:15, 25:16, 25:23, posle 73 minuta igre.
Ekipa Ratka Pavličevića pružila je u drugom i trećem setu sasvim solidan otpor favorizovanom rivalu, ali više od toga nije mogla.
U grupi B takmiče se još Dinamo iz Moskve i Rebeči iz Pjačence.
Odbojkašice Zvezde su ušle nervozno u meč i svojim rivalkama dozvolile da brzo povedu sa 4:0. Prvi poen 'crveno-bele' su osvojile zahvaljujući servis greški jedne od igračica Igtisadčija, da bi gošće potom samo nastavile u istom ritmu. Šampionke Srbije su prvi poen posle odličnog napada osvojile za vođstvo Igtisadčija sa 8:3, ali to nije omelo njihove daleko iskusnije rivalke. Iako su u jednom trenutku 'crveno-bele' uspele da održe razliku od pet-šest poena, do drugog tehničkog tajm-auta, gošće su vodile 16:7. Do kraja seta Azerbejdžanke su održavale prednost i dobile ga sa 25:15. 'Crveno-bele' devojke su mnogo bolje zaigrale u drugom setu, što je rezultiralo vođstvom od 5:1. Izabranice Ratka Pavličevića su održavale prednost, koja je na prvom tehničkom tajm-autu iznosila i plus šest (8:2), ali su se tada Azerbejdžanke probudile.
Gošće su izjednačile na 13:13, a potom i preokrenule, na drugom tajm-autu imale su plus dva, da bi nastavile niz do 20:14. Do kraja su diktirale tempo i došle do vođstva od 2:0 sa 25:16 u drugom setu. Na početku trećeg seta vođena je izjednačena borba do 5:5, a potom su 'crveno-bele' zaigrale mnogo agresivnije i na prvi obavezni odmor otišle sa 8:5. Slično kao i u drugom setu, gošće su polako sustizale prdnost Zvezde i nakon što su preokrenule na 12:11 Ratko Pavličević je zatražio minut odmora. Nije tajm-aut mnogo pomogao odbojkašicama Crvene zvezde, znatno kvalitetnije igračice azerbejdžanske ekipe osvajale su poene u seriji i na drugom tehničkom tajm-autu imale su tri poena viška (16:13). U nastavku trećeg seta odbojkašice Zvezde su se borile koliko su mogle, naterale su gostujućeg trenera da zatraži u dva navrata tajm-aut, ali više od časnog poraza nisu mogle. U drugom kolu, sledećeg četvrtka, 'crveno-bele' gostuju Pjačenci.
Crvena zvezda - Igtisadči 0:3 0:3 (15:25, 16:25, 23:25) Crvena zvezda: Trnić 8, Čanak, Marinković, Popović 3, Simić, Helić 8, Pušić (libero), Milenković 5, Novaković, Kecman 13, Lukić, Milović 3. Treneri: Ratko Pavličević i Nikola Milosavljević. Igtisadči Baku: Vana (libero), Lenka, Kim 1, Pleumijt 8, Onuma 8, Arijele, Vei 4, Vilavan 14, Manon 15, Ma 5, Lei 3, Valentina. Trener: Bulent Karšliolgu i Farid Jalalov.
