> Izvor: B92
> Datum: subota 28.09.2013.  
> Rubrika: sport_odbojka
> Naslov: Podraščanin: Borićemo se za bronzu
> Članak:

Srpski odbojkaši Srbije ocenili su da je reprezentacija Rusije u polufinalu Evropskog prvenstva dominirala na servisu i bloku.
’Orlovi’ su istakli i da žale zbog propuštene šanse u trećem setu posle poraza sa 3:1 na stadionu „Parken“ u Kopenhagenu.
"Krivo mi je što nismo uzeli treći set. Znali smo da ako igramo egal sa Rusima da tu leži naša šansa da uzmemo set, a kasnije utakmicu. Mislim da je taj set bio, što se videlo i u četvrtom, preloman. Pali smo u četvrtom, odigrali možda i najgori set na turniru", rekao je srednji bloker Marko Podraščanin, "Nadam da će se ekipa oporaviti i da će doneti medalju sa šampionata Evrope". Sa Podraščaninom se složio i tehničar Nikola Jovović. "Blok i servis Rusije su bili fantastični. Mi se nismo snašli na ovom stadionu. Ostaje žal zbog trećeg seta. Uspeli smo da stignemo minus sedam, ali oni su napravili taj jedan blok na kraju i to je presudilo", rekao je Jovović. U drugom polufinalu, od 18 časova, igraju Italija i Bugarska. U nedelju od 18 časova igra se finalna utakmica, dok će meč za bronzanu medalju početi u 15 časova. "Ipak se radi o olimpijskom šampionu, o vrlo kvalitetnoj ekipi. Mi smo pokušali na sve načine da im pariramo. Dominirali su, pre svega, na servisu i u bloku. Nismo uspeli, ali ostaje nam nada. Igramo za treće mesto tako da ovu utakmicu treba što pre da zaboravimo i što bolje odigramo da bismo osvojili medalju", rekao je korektor Saša Starović.
