> Izvor: B92
> Datum: četvrtak 31.10.2013.  
> Rubrika: sport_odbojka
> Naslov: Ivana Nešović blista u Turskoj
> Članak:

Srpska odbojkašica Ivana Nešović se posle dve godine provedene u Aziji vratila u Evropu, a od početka nove sezone niže odlične partije u dresu turskog Čankalea.
U prva dva kola turskog šampionata, klub naše odbojkašice je poražen, ali je ona blistala, posebno u nedelju, kada je Čankale poražen od Ilbanka sa 3:1. Nešovićeva je zabeležila 27 poena i oduševila domaće navijače, što se posebno videlo po završetku utakmice, kada joj je cela hala skandirala ime.
"Veoma mi prija što ponovo igram evropsku odbojku. Kao da sam ponovo promenila sport. Počelo je prvenstvo, najmlađi smo tim u ligi, ali ogroman potencijal i motiv koji je svojstven svakom mladom čoveku", istakla je Nešovićeva. Uprkos lošem startu sezone, 25-godišnja srpska odbojkašica veruje da tim može mnogo bolje i da će to i pokazati u narednim kolima. "Ovaj tim može mnogo i verujem u nas. Liga je dosta duga, svašta može do kraja da se desi. I dobro, i loše, sve je to deo sporta", naglasila je Nešovićeva.
