> Izvor: B92
> Datum: sreda 23.10.2013.  
> Rubrika: sport_odbojka
> Naslov: Kup CEV: Partizan startovao pobedom
> Članak:

Odbojkašice Partizana Vizure pobedile su azerbejdžanski Azerail sa 3:2 u prvom meču šesnaestine finala Kupa CEV u Hali sportova.
'Crno-bele' su do trijumfa došle sa 25:20, 25:15, 18:25, 22:25, 16:14 po setovima.
Revanš je na programu sledećeg četvrtka, 31. oktobra, od 15 časova po našem vremenu u Bakuu.
Ukoliko eliminiše Azerail, Partizan Vizura će u osmini finala igrati sa pobednikom duela između Olomuca iz Češke i austrijskog Linca. Do prvog tehničkog tajm-auta u prvom setu igralo se izjednačeno, a potom je Partizan Vizura stigao do prednosti. U jednom trenutku  su imale pet poena prednosti (19:14), da bi usledilo buđenje gošći. Azerbejdžanke su uspele da priđu na 22:19, ali su odbojkašice Partizana Vizure rutinski privele set kraju i osvojile ga sa 25:20. Gošće su bolje ušle u drugi set, vodile su dva poena na prvom obaveznom odmoru, ali je tada Partizan zaigrao znatno agresivnije i preokrenuo do drugog tajm-auta (16:10). Od tada se igralo poen za poen za poen do 18:15, da bi posle izmena 'crno-bele' nanizale sedam poena i osvojile set sa 25:15. Do 18:15 u tom setu skoro sve vreme su na terenu bile Rankovićeva, Savićeva, Bulićeva, Buša, Čikirizova, Mirkovićeva i Stefanovićega kao libero. Tada su ušle Medarevićeva i Boškovićeva umesto Čikirizove i Mirkovićeve i na servis Bulićeve ostvarile niz do vođstva od 2:0. Treći set započela je standardna postava za Partizan, ali su gošće od početka održavale prednost. Ni izmene, ni tajm-auti nisu pomogli 'crno-belim' devojkama, a na drugom tehničkom tajm-autu vođstvo Azeraila bilo je 16:8. Do kraja seta, Azerbejdžanke su držale prednost, Partizan je malo pretio, ali su gošće smanjile na 2:1 sa 25:18. Do tehničkog tajm-auta u četvrtom setu, Partizan je samo jednom imao dva poena prednosti (4:2), a potom se igralo poen za poen. Do 18:18 ponovo je najveća prednost bila dva poena, a na terenu se vodila neizvesna borba. Najduži poen na meču dobile su gošće za vođstvo 19:18 i set se lomi u njihovu korist, pošto su nastavile niz do 22:18, a potom osvojile set sa 25:22 i izjednačenje 2:2. U odlučujućem setu vodila se velika borba, ali je posle 4:4, Partizan posle servisa Čikirizove došao do 7:4, a potom je održavao prdnost. Međutim, gošće su se potom vratile i izjednačile na 14:14. 'Crno-bele' su sa dva sjajna bloka uspele da reše meč i dođu do prve pobede ove sezone u Evropi.
