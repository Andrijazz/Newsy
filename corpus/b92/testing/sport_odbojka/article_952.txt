> Izvor: B92
> Datum: utorak 10.12.2013.  
> Rubrika: sport_odbojka
> Naslov: Pavličević: Nisam nezadovoljan
> Članak:

Trener odbojkašica Crvene zvezde Ratko Pavličević rekao je da je Pijačenca iskustvom napravila razliku u pobedi nad njegovom ekipom u Ligi šampiona.
"Pijačenca je mnogo iskusnija i to je jedna od bitnih razlika. Ne možemo biti nezadovoljni s obzirom da smo uspeli da uzmemo set, ali moramo da unapredimo našu igru", rekao je Pavličević.
Zvezda je kao domaćin izgubila od Pijačence u petom kolu Grupe B i tako došla do petog poraza u Ligi šampiona. "Nije lako igrati protiv italijanske ekipe, to je vrlo dobar i organizovan tim. U nekim delovima smo uspeli da odigramo na njihovom nivou, ali nam ponestaje snage", rekaoje trener crveno-belih. Odbojkašica Zvezde Ljubica Kecman rekla je da njena ekipa može da se nada najboljem ako bude imala nivo igre kao u duelu sa Pijačencom. "Imamo dosta razloga da budemo zadovoljne. Možda smo na mahove gubile poene, ali smo pokazale karakter u igri što u početku sezone nije bio slučaj. Najiskrejnije se nadam da ćemo držati ovakav nivo igre u poslednjoj utakmici u Azerbejdžanu", rekla je Ljubica Kecman. Zvezdine odbojkašice će u poslednjem kolu grupne faze Lige šampiona gostovati ekipi Igtisadči Baku u Azerbejdžanu.
