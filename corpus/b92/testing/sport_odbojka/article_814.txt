> Izvor: B92
> Datum: utorak 24.09.2013.  
> Rubrika: sport_odbojka
> Naslov: Srbija ubedljivo do četvrtfinala
> Članak:

Srpski odbojkaši plasirali su se u četvrtfinale Evropskog prvenstva, čiji su domaćini Danska i Poljska, pobedom nad Dancima sa 3:0 u Arhusu.
Izabranici Igora Kolakovića su do trijumfa došli sa 25:17, 25:17, 25:22, posle jednog sata i 15 minuta igre.
U borbi za polufinale, naše odbojkaše već u sredu od 20 časova očekuje duel sa Belgijom, koja je izborila direktan plasman u tu fazu posle takmičenja u grupi.
Od početka susreta srpski odbojkaši su nametnuli svoj ritam i nisu dali Dancima ni šansu da im priprete. Najbolji u našem timu bio je Podraščanin sa devet poena, Starović je imao jedan manje, dok je Atanasijević meč završio sa sedam poena. Kod Danaca posebno se istakao Ditlesen sa 15 poena. Tok meča: Srpski odbojkaši su odlično meč, vrlo brzo i lako su poveli sa 3:0, i održavali prednost, koja je na prvom tehničkom tajm-autu bila plus pet (8:3). Naš tim je nastavio da kontroliše rezultat, odlično je funkcionisao kako u napadu, tako i u odbrani, i samo povećavao prednost. Na drugom obaveznom odmoru Srbija je vodila sa 16:8, a zahvaljujući odličnoj i koncentrisanoj igri došla je do deset poena prednosti (24:14) i isto toliko set lopti. Naši odbojkaši su iskoristili četvrtu za 25:17. U drugom setu viđena je gotovo ista slika kao i u prvom. Od početka su naši odbojkaši kontrolisali rezultat i samo povećavali prednost. Danci nisu imali rešenja za raspoložene Kolakovićeve izabranike, koji su dobili drugi set takođe sa 25:17. Selektor je tada pružio priliku igračima koji u prvom delu šampionata nisu bili u prvom planu, pre svega Staroviću na poziciji korektora. Danska je u trećem setu pružila najveći otpor srpskim odbojkašima. Na samom početku se igralo poen za poen o 7:7, kada je Srbija uspela da se odvoji. Danci su se probudili u samom finišu, spasli su četiri meč lopte evropskih šampiona, ali su naši odbojkaši na kraju dobili i taj period igre sa 25:22.
