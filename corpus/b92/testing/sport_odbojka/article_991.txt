> Izvor: B92
> Datum: petak 3.01.2014.  
> Rubrika: sport_odbojka
> Naslov: Terzić: Nisam zadovoljan igrom
> Članak:

Selektor odbojkašica Srbije Zoran Terzić rekao je da je zadovoljan pobedom protiv Estonije, ali ne i igrom tima na startu kvalifikacija za SP u Italiji.
"Teško je naći motiv protiv ekipe koja je slabija od nas. Ne možemo da budemo zadovoljni, prava igra nam danas nije bila potrebna da bi pobedili Estoniju, već da bi ušli u pravi ritam i utakmice protiv Izraela i Azerbejdžana. Možemo da budemo zadovoljni pobedom, igrom ne baš, ali ostaje nada da će već od sutra ekipa igrati sa više motiva i želje", rekao je Terzić.
Srpske odbojkašice pobedile su Estoniju sa 3:0 (25:21, 25:18, 25:15), a naredni protivnik na turniru u Azerbejdžanu biće selekcija Izraela. "Dobro poznajemo Izrael, znamo njihove mogućnost i da može da dodje do problema ako ne pružimo dobru partiju", upozorio je Terzić. Primač Jelena Nikolić smatra da je nešto slabije izdanje reprezentacije posledica nedostatka vremena za treniranje. "Teška utakmica za nas, Estonke su igrale agresivno i bilo nam je potrebno da se naviknemo na ekipu koju ne znamo i prvi put igramo. Ovo je dobra uvertira, nadam se da ćemo sutra izgledati bolje na terenu", rekla je Nikolićeva. Utakmica između Srbije i Izraela na programu je u subotu od 13 sati po srednjoevropskom vremenu.
