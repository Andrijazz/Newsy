> Izvor: B92
> Datum: subota 4.01.2014.  
> Rubrika: sport_odbojka
> Naslov: Terzić zadovoljan: Hrabri igra
> Članak:

Selektor odbojkašica Srbije ZoranTerzić rekao je da ga raduje dobra partija njegovog tima protiv reprezentacije Izraela (3:0).
Terzić je istakao da je dobra igra važna pred odlučujući meč sa Azerbejdžanom za plasman na Svetsko prvenstvo u Italiji.
"Sigurno je da smo mnogo bolje odigrali današnji meč, nego sa Estonijom. Igrali smo sa mnogo više motivacije i koncentracije, što je dalo rezultat."
"Ova igra može da nas ohrabri pred odlučujuću utakmicu sa Azerbejdžanom, gde će biti mnogo teže, nego prva dva meča, kako zbog atmosfere, tako i zbog kvaliteta protivnika. Nadam se da možemo da odradimo posao na pravi način i kvalifikujemo se na Svetsko prvenstvo", rekao je Terzić posle utakmice sa Izraelom. Libero reprezentacije Srbije Suzana Ćebić veruje da pobeda nad Azerbejdžanom neće doći u pitanje, ukoliko ponove današnju igru. "Ozbiljnije smo shvatili protivnika i najbrže moguće smo završili meč. Azerbejdzan je najteži protivnik, ali ako ponovimo današnju partiju, ne bi trebalo da bude problema. Moramo da pokažemo zašto smo godinama u vrhu reprezentativne odbojke", zaključila je Ćebićeva. Utakmica trećeg kola J grupe izmedju Srbije i Azerbejdžana igra se sutra od 16 sati, a pobednik meča će obezbediti plasman na Svetsko prvenstvo u Italiji.
