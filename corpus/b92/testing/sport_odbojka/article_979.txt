> Izvor: B92
> Datum: četvrtak 26.12.2013.  
> Rubrika: sport_odbojka
> Naslov: OSS: Jovana i Atanasijević najbolji
> Članak:

Odbojkaški savez Srbije (OSS) proglasio je u četvrtak Aleksandra Atanasijevića i Jovanu Brakočević za najbolje igrače u 2013. godini.
Atanasijević je u godini na izmaku osvojio bronzanu medalju na Evropskom prvenstvu i srebrnu medalju na Svetskom šampionatu za igrače do 23 godine, gde je bio kapiten.
On je proglašen za najboljeg poentera EP u Poljskoj i Danskoj i za najboljeg korektora na SP u Brazilu.
Jovana Brakočević je jedina odbojkašica u Evropi koja je osvajala titule najbolje igračice na prvenstvu Evrope u Evropskoj ligi i Ligi šampiona. Ona je u 2013. osvojila bronzanu medalju u Gran Priju, a u istom takmičenju proglašena je za najboljeg korektora. Na EP je proglašena i za najboljeg smečera. U LŠ je proglašena za najbolju igračicu finalnog turnira, a Evropska odbojkaška konfederacija proglasila je Brakočevićevu za najbolju igracicu Ligi šampiona. Ona je dobila priznanje i za najbolju igračicu Svetskog klupskog prvenstva, na kome je osvojila zlatnu medalju. Trofeje za najbolje mlade odbojkaše i odbojkašice dobili su Tijana Bošković i Filip Stoilović. Boškovićeva je u 2013. godini debitovala u reprezentaciji Srbije i to u kadetskoj, juniorskoj i sada u seniorskoj reprezentaciji. Na Evropskom olimpijskom festivalu mladih u Utrehtu kadetkinje Srbije su osvojile srebrnu medalju, a Boškovićeva je proglašena za najbolju igračicu (MVP) i najboljeg smečera turnira. Pored toga, ona je igrala ove godine na dva Svetska prvenstva, kadetskom i juniorskom. Filip Stoilovic je ove godine bio na širem spisku kandidata za Svetsku ligu i Prvenstvo Evrope. Za reprezentaciju je debitovao na Svetskom prvenstvu igrača do 23 godine u Uberlandiji u Brazilu, gde je Srbija osvojila srebrnu medalju, a on je dobio nagradu za najboljeg primača prvenstva. OSS je ove godine prvi put nagradio najbolju odbojkašicu i odbojkaša na pesku - Milenu Matić i Marka Galeševa.
