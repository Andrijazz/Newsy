> Izvor: B92
> Datum: nedelja 13.10.2013.  
> Rubrika: sport_odbojka
> Naslov: Odbojkaši briljantno do finala SP!
> Članak:

Odbojkaši Srbije igraće u finalu Svetskog prventva za mlađe seniore sa reprezentacijom domaćina Brazila.
Srbija je u polufinalu deklasirala selekciju Bugarske u tri seta - 21:13, 21:18 i 21:10, za 49 minuta igre.
Naš tim je u Uberlandiji zabeležio svih 6 pobeda. Brazil je u drugom polufinalu pobedio Rusiju takođe u tri seta, ali uz mnogo više problema - 21:16, 22:20, 25:23. Finale se igra u nedelju od 22.30 po našem vremenu.
Izabranici Igora Kolakovića pružili su još jednu fantastičnu partiju u Uberlandiji. Ozbiljnim i požrtvovanim pristupom učinili su da Bugari nemaju apsolutno nikakve šanse da ugroze trijumf Srbije, čak ni u drugom setu, u kome su imali i pet poena prednosti. Srbija je povela 3:0, pa je Dragan Ivanov odmah tražio tajm-aut, ali uticaja na rezultat nije bilo. Posle 8:4 Bugari se bude i u dva navrata stižu do dva poena zaostatka, ali je serija Srbije 4-0 donela nedostižnih 16:10, pa je prvi set dobijen lagano. U drugom setu, posle vođstva Srbije od 2:1, Bugarska je preokrenula na 4:2, na 7:4 ni tajm-aut Kolakovića nije pomogao, pa je na tehničkom tajm-autu bilo 12:7 za Bugarsku. Posle 14:9 Srbija ulazi u seriju, koju Ivanov seče neuspešnim tajm-autom, posle 14:12 usledilo je 17:17, Bugari su još jednom poveli, a Srbija osvojila 4 poena za kraj seta. Otpor Bugara u poslednjem setu nije dugo trajao. Posle 5:4 za naše susede Srbija je serijom 8-2 odnela veliku prednost na poslednji tehnički tajm-aut u meču, posle kojeg je nastavila u istom ritmu, izgubivši samo 10 poena. Utakmicu u dvorani Tankredo Neves posmatralo je 250 gledalaca, a sudili su Elbis Zamora iz Venecuele i Natanon Sovapark iz Tajlanda. Poslednjeg dana prvenstva najpre će se za sedmo mesto boriti Argentina i Tunis, pa Iran i Venecuela igraju za poziciju pet. Rusi i Bugari od 20 časova po našem vremenu bore se za bronzu, a finale se igra od 22.30.
