> Izvor: B92
> Datum: četvrtak 3.10.2013.  
> Rubrika: sport_odbojka
> Naslov: Partizan Vizura lako do trofeja
> Članak:

Odbojkašice Partizan Vizure pobedile su u Šumicama ekipu Crvene zvezde u prvom istorijskom Super Kupu Srbije - 3:0(25:23, 25:22, 25:10).
Ekipe su u pripremi za novu sezonu već odigrale dva meča, a rezultat je bio izjednačen - 1:1.
Neizvesno je bilo samo u prva dva seta, a u trećem su igračice Partizana ubedljivo potvrdile trijumf i prvi pehar posle 4 decenije. U muškoj konkurenciji Super Kup će se igrati 17. oktobra, a sastaće se Crvena zvezda i Radnički iz Kragujevca.
Prvi set je posle 28 minuta igre pripao igračicama Partizan Vizure. Bolje su odigrale sam finiš seta i uspele da ga reše u svoju korist 25:23. Zanimljivo je da je ovo prvi 'večiti' derbi posle četiri decenije jer Partizan od ove sezone ponovo ima ekipu u ženskoj konkurenciji. U hali Šumice, u koju je bio slobodan ulaz, nalazi se i određen broj 'vatrenih' navijača crno-belih, koji se ističu prostačkim navijanjem - čak i na ženskoj odbojci.
Odbojkašice Zvezde su nešto bolje otvorile drugi set i uspele da stvore prednost. Ipak, igračice Partizana su zaigrale pametnije i koncetrisanije, uz nekoliko grešaka protivnica, i uspele da neutrališu prednost i povedu. Zvezda se držala do samog finiša, ali su crno-bele stigle do četiri vezane set lopte. Aktuelne šampionke Srbije spasile su dve, da bi Maja Savić blokom dovela svoju ekipu na set od prvog trofeja u sezoni - 25:22. U trećem, ispostaviće se, odlučujućem setu nije bilo uzbuđenja. Odbojkašice Zvezde su u potpunosti pale posle izgubljenog drugog seta, što su njihove protivnice iskoristile i od samog starta stvorile ogromnu prednost. Nastavile su u istom ritmu i samo čuvale stečenu prednost - za sigurnu i ubedljivu pobedu na startu nove odbojkaške sezone - 25:10.
