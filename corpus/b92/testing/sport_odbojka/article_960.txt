> Izvor: B92
> Datum: subota 14.12.2013.  
> Rubrika: sport_odbojka
> Naslov: Bič volej u Kruševcu na leto
> Članak:

Potpredsednik Odbojkaškog saveza Srbije Vanja Grbić i gradonačelnik Kruševca Bratislav Gašić dogovorili su održavanje turnira u bič voleju sledeće godine.
Grbić je na sastanku sa Gašićem u gradskoj upravi izrazio uverenje da će Kruševac sasvim sigurno biti domaćin takmičenja i da će se o tom turniru dugo pričati.
Kruševac nije jedina planirana destinacija za promociju ovog sporta. "Radimo na tome da obiđemo što više gradova,stvorimo nove uslove i aktivno učestvujemo u kreiranju sportske budućnosti", rekao je Grbić.
Gašić je naglasio da je cilj lokalne samouprave da Kruševac ima prvoligaše i superligaše u fudbalu, košarci, rukometu i odbojci. "Ambicija je da do 2015. godine grad ima prvoligaše i u ženskoj i u muškoj odbojkaškoj konkurenciji. Treba prekinuti višedecenijsku praksu da vrhunski sport bude privilegija samo Beograda", naveo je Gašić i dodao da bi trebalo formirati jake centre širom Srbije kako bi mladi, talentovani ljudi dobili priliku da se bave sportom u odgovarajućim uslovima. Turninr u odbojci na pesku u Kruševcu trebalo bi da bude održan u junu 2014. godine a planirano je da traje tri dana.
