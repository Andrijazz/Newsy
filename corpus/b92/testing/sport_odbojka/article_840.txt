> Izvor: B92
> Datum: sreda 2.10.2013.  
> Rubrika: sport_odbojka
> Naslov: 'Večiti' derbi posle 4 decenije
> Članak:

Odbojkašice Crvene zvezde i Partizana sastaće se u četvrtak prvi put posle više od četiri decenije u borbi za prvi Superkup Srbije.
Odbojkašice Zvezde trenutno su osvajačice duple krune, dok se Partizan vraća na scenu posle 1972. godine kada je ugašena ženska sekcija kluba zahvaljujući fuzionisanju sa Vizurom.
Trener crveno-belih Ratko Pavličević istakao je da su ambicije kluba iste, iuprkos velikim kadrovskim promenama. "Derbi je veoma značajna utakmica jer se borimo za prvi trofej u sezoni, svaka takva utakmica je izazov i radost i drago nam je što možemo da budemo akteri takvih utakmica. Pozvao bih ljubitelje odbojke da dodju i pozdrave dve ekipe koje poseduju kvalitet", poručio je Pavličević. Trener Partizana Darko Zakoč, koji je osvajao trofeje sa Jedinstvom iz Užica i Poštarom rekao je da su ekipe izjednačenog kvaliteta. "Odigrali smo dva kontrolna meča, rezultat je izjednačen, ekipe su priblžnog kvaliteta, mlade i gaje sličan stil igre. Pokušaćemo da ispravimo greške sa turnira u Subotici, odigramo što kvalitetnije i napravimo uvertiru za osvajanje trofeja koji nam je značajan.Prvi derbi u ženskoj odbojci posle više od 40 godina je sjajna vest, ja sam u odbojci dugo i ovo je za mene prva prilika da učestvujem u jednom takvom meču i kolekciji trofeja dodam još jedan", istakao je Zakoč. Utakmica između Zvezde i Partizana igra se u četvrtak od 18 sati u dvorani Šumice. U konkurenciji muškaraca Superkup egzistira već tri godine, a za četvrti trofej 17. oktobra boriće se aktuelni šampion i pobednik kupa Crvena zvezda i Radnički iz Kragujevca.
