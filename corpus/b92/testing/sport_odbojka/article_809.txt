> Izvor: B92
> Datum: subota 21.09.2013.  
> Rubrika: sport_odbojka
> Naslov: Nova pravila u odbojci na SP mladih
> Članak:

Nova odbojkaška pravila biće testirana sledećeg meseca na Svetskom prvenstvu za igračice do 23 godine u Meksiku, saopštila je Svetska odbojkaška federacija.
Prema novim pravilima set će se kao u odbojci na pesku igrati do 21 poena, umesto dosadašnjih 25, osim petog seta koji će se kao i do sada igrati do 15 poena.
Igra će zbog tehnčkog tajm-auta biti prekidana jednom u toku seta, kada neka ekipa osvoji 12 poena, a tehničkog tajm-auta neće biti u petom setu.
Takva pravila već su važila u Evropskoj ligi ove godine. Vladajuće telo svetske odbojke smatra da bi nova pravila trebalo da modernizuju i ubrzaju sport. Svetsko prvenstvo za igračice do 23 godine biće održano od 5. do 12. oktobra u Meksiku.
