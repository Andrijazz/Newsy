> Izvor: B92
> Datum: petak 20.09.2013.  
> Rubrika: sport_odbojka
> Naslov: EP: Odbojkaši počinju odbranu trona
> Članak:

Srpski odbojkaši u petak od 17 časova u Herningu duelom sa Slovenijom započinju odbranu titule na Evropskom prvenstvu u Danskoj i Poljskoj.
Izabranici Igora Kolakovića smešteni su u grupi C, a pored Slovenije u prvoj fazi će igrati sa Holandijom i Finskom. Ti dueli su na programu tokom vikenda.
Reprezentacija Srbije u Poljskoj i Danskoj, više u drugoj pomenutoj zemlji, brani titulu osvojenu pre dve godine u Beču. Naš tim sada potpuno drugačije izgleda jer se 2011. godine iz tima povukao Ivan Miljković.
Ulogu korektora i samim tim vođe ekipe preuzeo je Aleksandar Atanasijević, dok u sastavu nema ni Bojana Janića, koji je prošle godine nosio kapitensku traku na Olimpijskim igrama u Londonu. Uloga kapitena sada je pripala Draganu Stankoviću, bez sumnje najiskusnijem članu tima. Srpski odbojkaši su se za Evropsko prvenstvo pripremali od kraja jula, a za razliku od odbojkašica nisu imali veće takmičenje za to vreme. Prethodno su igrali u Svetskoj ligi u kojoj nisu uspeli da prođu grupnu fazu u znatno izmenjenom sistemu takmičenja od ove godine. Svetsku ligu osvojila je reprezentacija Rusije, koja i važi za glavnog favorita za osvajanje evropske krune. Teško je reći ko bi još mogao da pripreti u borbi za titulu, ali naši odbojkaši sigurno nisu favoriti, ali ističu da će se boriti i dati sve od sebe na Šampionatu . "Niko nas ne pita da li ćemo uopšte proći u drugi krug, već da li ćemo osvojiti zlatnu medalju. Mislim da će biti izuzetno teško, u odbojci više ne postoji reprezentacija koja je superiorna, svako svakoga može da dobije, možemo da izgubimo od svake ekipe, što je Svetska liga i pokazala. Bez braće Grbić i Ivana Miljkovića, pravih odbojkaških legendi, ne možemo više da ulazimo ni u jednu utakmicu i odmah upisujemo bodove. Na nama je da se borimo i pokušamo da u grupi postignemo što više, a potom borimo dalje", ističe Atanasijević.
Kolaković je pred put na Evropsko prvenstvo istakao da bi jedna lopta mogla da odluči svaku utakmicu i takođe se nije bavio detaljnijim prognozama. "Proteklih osam meseci smo dosta radili, najviše od svih reprezentacija. Taktički, tehnički i fizički smo spremni, entuzijam i euforija moraju da budu prisutni, jer je važno da osetimo značaj Evropskog prvenstva. Grupa je jako izjednačena i moguće je da će jedna lopta odlučiti", rekao je Kolaković. Kolaković se pred početak šampionata odlučio za sledeći tim koji čine: Vlado Petković, Nikola Jovović, Saša Starović, Aleksandar Atanasijević, Nikola Rosić, Filip Vujić, Dragan Stanković, Marko Podraščanin, Milan Rašić, Srećko Lisinac, Miloš Nikić, Nikola Kovačević, Marko Ivović i Nemanja Petrić. Srpski odbojkaši prvi meč igraju u petak od 17 časova sa Slovenijom, a već dan kasnije od 15 časova očekuje ih duel sa Holandijom. U poslednjem kolu, u nedelju, igraju sa Finskom od 18 časova. Pobednici grupa će izboriti direktan plasman u četvrtfinale, dok će drugoplasirane i trećeplasirane ekipe igrati u osmini finala. Rivali Srbiji u nastavku takmičenja biće ekipe iz A grupe u Odenzeu, gde će igrati Danska, Italija, Belorusija i Belgija. U grupi B, u Gdanjsku, igraće Francuska, Poljska, Slovačka i Turska, a u grupi D, u Gdinji, Rusija, Nemačka, Češka i Bugarska. Utakmice osmine finala i četvrtfinala igraće se i u Poljskoj i u Danskoj, dok je sama završnica i borba za medalje na programu na stadionu Parken u Kopenhagenu. Prvenstvo traje do 29. septembra. Na našem sajtu možete da pročitate i intervju sa Aleksandrom Atanasijevićem pred Evropsko prvenstvo.
