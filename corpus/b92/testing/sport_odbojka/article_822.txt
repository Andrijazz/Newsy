> Izvor: B92
> Datum: petak 27.09.2013.  
> Rubrika: sport_odbojka
> Naslov: Kolaković: Servis bi mogao odlučiti
> Članak:

Selektor odbojkaške reprezentacije Srbije Igor Kolaković rekao je da utakmice s Rusijom u Svetskoj ligi nisu pravo merilo za predstojeći duel u polufinalu EP.
"Čim smo došli do polufinala ovako značajnog prvenstva, jasno je da želimo da se nađemo u finalu i da ćemo učiniti sve da to postignemo. Ppoštujemo Rusiju koja je apsolutni favorit na ovom turniru i svesni smo njihovog kvaliteta, ali ovaj naš mladi tim možda i nije potpuno svestan snage protivnika i mislim da ga zbog toga neće previše respektovati".
Srbija će se u subotu od 15h sastati sa Rusijom u polufinalu Evropskog prvenstva na stadionu Parken u Kopenhagenu, koji je za ovo takmičenje pretvoren u arenu kapaciteta 15.000. Kolaković je ocenio da će detalji odlučivati o pobedniku u polufinalu sa Rusijom. "Sigurno bi servis mogao da bude odlučujući jer imamo igrače od kojih očekujem da prorade u tom elementu i nadam se da bi to moglo da se desi baš u meču s Rusima", ocenio je Kolaković. Selektor Rusije Andrej Voronkov kazao je da očekuje veliku borbu u polufinalu protiv Srbije. "U prošlosti na raznim šampionatima su nam zadali mnogo muka i sa razlogom očcekujemo da će duel sa Srbijom biti izuzetno težak jer oni nisu običan tim sa kojim se svakodnevno sastajemo, oni su prvaci Evrope i moramo dobro da se pripremimo za taj meč", kazao je Voronkov. U drugom polufinalu, u subotu od 18h sastaće se Bugarska i Italija.
