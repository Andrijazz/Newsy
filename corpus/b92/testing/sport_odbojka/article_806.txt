> Izvor: B92
> Datum: subota 21.09.2013.  
> Rubrika: sport_odbojka
> Naslov: "Poslednja tri seta recept"
> Članak:

Selektor Srbije Igor Kolaković rekao je da njegova ekipa energijom koju je pokazala u poslednja tri seta protiv Holandije može da se nada pobedama na EP.
Srbija je, posle poraza od Slovenije na startu, zabeležila i prvu pobedu na Evropskom prvenstvu, pošto je u danskom Herning pobedila selekciju Holandije sa 3:2.
Srbija je gubila sa 2:0 u setovima, ali je uspela, mnogo boljom igrom u nastavku, da preokrene rezultat i dodje do pobede.
"U prva dva seta ne prepoznajemo ni igru ni saigrače... Ne znam zašto je toliki pritisak. Kad smo odlazili ja sam rekao da treba da uključimo i entuzijazam i euforiju i da bez toga nema šanse da igramo", rekao je Kolaković posle meča. Kolaković je ocenio da je igra Srbije u prva dva seta bila razočaravajuća. "Mi nismo prvaci Evrope koji su se prošetali do evropskog zlata, i koji su zadržali taj kvalitet i koji su možda još i napredovali. Mi smo ekipa koja se bori za svoj prostor na evropskom šampionatu i mi jedino možemo da igramo sa ovom energijom sa kojom smo igrali poslednja tri seta. To je jedini recept za našu igru", kazao je on. "Dali smo sebi priliku da preživimo do sutra i da u meču sa Finskom probamo da tražimo svoju šansu", dodao je selektor Srbije. Najbolji pojedinac u današnjem meču Aleksandar Atanasijević kazao je da je Srbija danas praktično odigrala dve utakmice. "Prva dva seta smo zaista katastrofalno počeli, mislim da je razlog tome jer smo zaista osećali veliki pritisak, pošto smo juče izgubili gotov meč i znali smo da danas moramo da pobedimo. Dva seta smo lako izgubili, a kasnije smo se uzobiljili i počeli da igramo", rekao je Atanasijević. On je ocenio da poslednja tri seta protiv Holandije treba da budu pokazatelj Srbiji kako treba da igra na Evropskom prvenstvu. "Ako se budemo ovako trudili možemo sa svakim da igramo", dodao je Atanasijević. Srednji bloker Marko Podraščanin kazao je da je meč bio težak, ali da pobeda može mnogo da donese Srbiji. "Bilo je teško, naročito u prva dva seta. Znali smo, ako izgubimo utakmicu, da je to kraj za nas na ovom evropskom što bi bio veliki neuspeh. Dobili smo jednu izgubljenu utakmicu i mislim da nam može mnogo doneti, ne samo rezultatski već i na psihičkom planu za nastavak takmičenja", rekao je Podraščanin.
