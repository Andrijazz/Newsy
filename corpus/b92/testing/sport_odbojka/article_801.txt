> Izvor: B92
> Datum: sreda 18.09.2013.  
> Rubrika: sport_odbojka
> Naslov: Atanasijević za B92: Borićemo se
> Članak:

Evropsko prvenstvo za odbojkaše igraće se od petka do 29. septembra u Poljskoj i Danskoj, a naša reprezentacija na njoj će braniti titulu osvojenu 2011. godine.
Sastav srpske reprezentacije znatno se promenio od tada, a ulogu vođe tima od Ivana Miljkovića preuzeo je mladi Aleksandar Atanasijević.
22-godišnji Atanasijević u razgovoru za B92 ističe da mu prijaju poređenja sa Miljkovićem, ali naglašava da nije ni blizu igraču kojeg smatra za najboljeg u istoriji.
Takođe, za B92 je govorio o svojim očekivanjima pred Evropsko prvenstvo, šta misli, koji je realan plasman našeg tima, koliko je učešće u Svetskoj ligi pomoglo izabranicima Igora Kolakovića u pripremama i još mnogo toga... Srpski odbojkaši okupili su se još početkom maja, učestvovali su u Svetskoj ligi, a sada ih očekuje najvažnije takmičenje ove godine. Naš tim će igrati u grupi C, u Herningu, sa Slovenijom, Holandijom i Finskom. "Posle skoro dva meseca priprema konačno počinje Evropsko prvenstvo. Zaista smo motivisani, želimo da pokažemo da smo spremni. Ovo su najduže pripreme od kada sam ja u reprezentaciji. Prvo smo se pripremali za Svetsku ligu, posle takmičili u njoj, potom imali malu pauzu i već od kraja jula smo počeli sa pripremama za Evropsko prvenstvo. Mislim da smo spremni, što su i pripremne utakmice pokazale, pošto smo odigrali solidno pet-šest mečeva. Verujem da na Evropskom prvenstvu možemo da odigramo dobro, a sve zavisi od motivacije i, naravno, sreće. Grupa nam je solidna, imamo velike šanse i mislim da je najvažnije da zauzmemo što bolju poziciju u grupnoj fazi da se kasnije borimo za što bolji plasman". Kompletan intervju sa Aleksandrom Atanasijevićem pročitajte u našoj rubrici 'Intervjui'.
