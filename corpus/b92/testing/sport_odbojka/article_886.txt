> Izvor: B92
> Datum: subota 26.10.2013.  
> Rubrika: sport_odbojka
> Naslov: VL (ž): Zvezda i Spartak rutinski
> Članak:

Odbojkašice Crvene zvezde pobedile su Smeč 5 sa 3:0, a NIS Spartak bio je bolji od Železničara 3:1 (25:12, 22:25, 25:16, 25:20) u 3. kolu Viner štediše lige.
Odličnu partiju za crveno-bele u maksimalnoj pobedi (25:10, 25:19, 25:18) pružila je Nikolina Lukić, koja je nanizala 14 poena, od toga četiri iz bloka i tri asa, a njoj uz rame bile su Adela Helić (12), te Trnić (8), Popović (8).
Sa druge strane, najbolji poenter u Smeču 5 bila je pozajmljena igračica upravo iz Crvene zvezde, Sara Vojnić-Purčar sa devet poena. Kod Subotičanki poeni su bili lepo raspodeljeni, ali su ipak prednjačile Aleksandra Cvetićanin sa 19, te kapiten Tatjana Matić sa jednim manje. Sofija Medić je nanizala šest blokova, Tanja Sredić je upisala četiri asa, a Cvetićanin jedan manje. Kod Železničara jedina dvocifrena bila je Tijana Aćimović sa 14 poena. Spartak sada ima maksimalnih devet bodova, Zvezda je na sedam, a Smeč 5 i Železničar imaju po tri. U subotu se sastaju TENT - Dinamo, Partizan Vizura - Kolubara i Jedinstvo Stara Pazova - Jedinstvo Užice.
