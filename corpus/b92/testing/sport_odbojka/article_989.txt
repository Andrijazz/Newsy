> Izvor: B92
> Datum: petak 3.01.2014.  
> Rubrika: sport_odbojka
> Naslov: Kolaković: Počeli previše ležerno
> Članak:

Selektor odbojkaša Srbije Igor Kolaković nije zadovoljan igrom na meču sa Makedonijom. a smatra da su "orlovi" ušli u utakmicu previše ležerno.
Srbija je večeras u hali Čair u Nišu savladala Makedoniju sa 3:0 u prvom kolu kvalifikacija Grupe J za Svetsko prvenstvo u Poljskoj.
"Rezultat je jedino važan. Mislim da nam igra koju smo prikazali večeras ne daje za pravo da se spominjemo kao favoriti na ovom turniru. Makedonija nas je iznenadila dobrom igrom. Previše smo ležerno ušli u meč", rekao je Kolaković.
Kolaković je kazao da je Srbija igrala onako kako je odgovaralo Makedoniji i da su tri boda i svi zdravi igrači jedino dobro iz ovog meča. "Nažalost, igrali smo onako kako je Makedoniji odgovaralo u svim elementima, od prijema servisa do napada. Jedino dobro iz svega je da se niko nije povredio i da smo uzeli tri boda pred sutrašnji meč protiv Slovenije, koji je odlučujući", naveo je Kolaković. Srbija se u subotu od 18.00 u hali Čair sastaje sa Slovenijom u drugom kolu grupe J. On je dodao da je reprezentacija Slovenije na utakmici sa Portugalom pokazala da ima kvalitet i da Srbiju očekuje težak meč. Kapiten reprezentacije Srbije Dragan Stanković rekao je da ih je Makedonija iznenadila i da im ovaj meč može poslužiti kao opomena pred važnije utakmice. "Nije bilo lako. Nismo očekivali da će Makedonija pružiti ovakav otpor. Najbitnije je da smo danas ostvarili maksimalnu pobedu. Ovo može da nam posluži kao opomena pred važnije susrete", rekao je Stanković. On je dodao da će utakmica sa Slovenijom biti odlučujuća za dalji plasman.
