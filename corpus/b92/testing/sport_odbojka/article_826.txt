> Izvor: B92
> Datum: subota 28.09.2013.  
> Rubrika: sport_odbojka
> Naslov: Rusi prejaki, odbojkaši bez finala
> Članak:

Odbojkaška reprezentacija Srbije izgubila je od Rusije u polufinalu Evropskog prvenstva sa 3:1, po setovima 25:19, 24:26, 25:23, 25:15.
Prvi i četvrti set Rusi su dobili lako, a veliku borbu videli smo u drugom i trećem.
Presudna je bila završnica trećeg seta – Srbija je stigla zaostatak od 19:12, ali za potpuni preokret nije imala snage. Rusija je tako potvrdila superiornost, pošto je osvojila Svetsku ligu, a i aktuelni je olimpijski šampion. 

U drugom polufinalu igraće Bugarska i Italija (18:00).
Najbolji u našem timu bio je Atanasijević sa 14 poena, dva manje je imao Nikić, a po sedam Podraščanin i Lisinac. Kod Rusa, Pavlov je meč završio sa 20 poena, dok je Muserski meč završio sa 18. Rusi su mnogo bolje počeli meč - već na početku po jednom su izblokirali Kovačevića i Atanasijevića i poveli sa 5:2. Naši su ponovo pravili mnogo servis grešaka i imali su problema sa prijemom, pa je Rusija vodila sa 9:4. Srbija se konsolidovala, Rusi su počeli da greše, pa su naši momci smanjili na 11:9. Ipak, blok Rusa funkcionisao je besprekorno sa 218 cm visokim Muserskim na čelu, pa je rival vodio sa 15:10, kasnije i 16:12 na drugom tehničkom tajm autu. Novim blokom i as servisom Rusi su osvojili dva poena posle tajm auta i do kraja su lako sačuvali prednost - 25:19. Iako su Rusi blokom počeli i drugi set, naši su uspeli da preokrenu i da posle bloka Lisinsa prvi put povedu na meču - 6:5. Srbija je prednost čuvala do 9:8, ali posle četiri uzastopno osvojena poena Rusija je povela 12:9 i Kolaković je bio prinuđen da zatraži tajm aut.
Pokušao je Kolaković i izmenama (ušao je Starović, kao i Jovović i Ivović), ali nije mnogo pomagalo - Apalikov je odservirao as, usledio je novi uspešan blok, pa je Rusija došla na +5. Naši su zaustavili kola koja su krenula nizbrdo, na servis Lisinca prišli smo na -2, ali na drugom tehničkom tajm autu Rusja je vodila 16:12. Srbija je postepeno topila prednost suparnika, promenjena postava zaigrala je mnogo hrabrije, a u igru se vratio Atanasijević. Njegovim briljantnim servisima Srbija je u samom finišu izjednačila na 23:23. Usledile su servis greške na obe strane, a blokom Podraščanina posle servisa Ivovića Srbija je došla do set lopte. Ivović je ponovo dobro odservirao, naši su se spektakularno odbranili, a Muserski je potom 'nosio loptu' i orlovi su izjednačili - 26:24. Ekipa Igora Kolakovića sada je igrala rasterećeno i veoma borbeno, pa smo se do prvog tehničkog tajm auta držali u egalu. Ipak, posle perioda igre vrlo visokog intenziteta, Srbija je malo pala, što je iskusni tim Rusije uspeo da iskoristi i da povede sa 15:9.
Rusija je vodila sa 19:12, činilo se da će lako rešiti set u svoju korist, ali naši se nisu predavali, baš kao u drugom setu. Napravili su seriju na servis Podraščanina i prišli na 19:17. Jovović je sjajnim flot servisom smanjio zaostatak na jedan poen, a posle napada Atanasijevića Srbija je izjednačila na 21:21. Orlovi su igrali hrabro, ali su Rusi na prvoj set lopti imali malo sreće - lopta je posle servisa pogodila mrežu i poremetila naš prijem, a u nastavku su Rusi osvojili poen za 25:23 i vođstvo 2-1 u setovima. Baš kao i u prethodna tri seta, Rusija je na početku stekla veliku prednost - 10:5, najviše zahvaljujući razigranom Pavlovu, za kojeg nismo imali rešenja. Ponovo je škripalo na prijemu, pa je Rusija na drugom tehničkom tajm autu vodila sa 16:8. Ovoga puta povratka nije bilo - Rusi su rutinski priveli set kraju i zasluženo su se plasirali u finale - 25:15.
