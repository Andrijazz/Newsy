> Izvor: B92
> Datum: sreda 25.09.2013.  
> Rubrika: sport_odbojka
> Naslov: EP: Odbojkaši u polufinalu!
> Članak:

Srpski odbojkaši plasirali su se u polufinale Evropskog prvenstva u Danskoj i Poljskoj, pobedom nad Belgijom sa 3:1.
Izabranici Igora Kolakovića su do trijumfa u Arhusu došli sa 25:22, 22:25, 30:28, 25:18, posle jednog sata i 47 minuta igre.
U borbi za finale, naše odbojkaše očekuje susret sa Rusijom, koja je sa 3:1 pobedila Francusku. Taj duel trebalo bi da se igra u subotu od 15 časova na stadionu Parken u Kopenhagenu, ali postoji mogućnost da dođe do promene termina.
Za drugo mesto u finalu boriće se Italija i Bugarska, a taj meč se po trenutnom rasporedu igra u subotu od 18 časova. Italijani su u četvrtfinalu pobedili Finsku sa 3:1, dok je istim rezultatom Bugarska bila bolja od Nemačke. Evropski šampioni su u prva dva seta imali i uspona i padova, a kada su Belgijanci preuzeli inicijativu bili su i na pragu toga da izgube i treći set. Ipak, kada je bilo najvažnije, usledio je neverovatan preokret, naši odbojkaši su odbranili pet set lopti svojih rivala, preokrenuli, a potom rutinski dobili četvrti i zasluženo trijumfovali. Najbolji u našem timu bio je Aleksandar Atanasijević sa 27 poena, Nikola Kovačević je imao 18, a Dragan Stanković devet. Kod Belgijanaca, Klinkenberg je završio meč sa 15 poena, jednim više nego što je imao Dero. Tok meča: Na samom početku meča igralo se poen za poen, pre nego što su naši odbojkaši zaigrali angažovanije, a samim tim naterali Belgijance da greše. To je dovelo do serije 4:0 za prednost 7:3, a potom odlazak na prvi tehnički tajm-aut sa plus četiri. Iako su u jednom trenutku imali šest poena prednosti (12:6), srpski odbojkaši su dozvolili Belgijancima da priđu samo na minus jedan (13:12), pre nego što su prekinuli njihovu seriju. Ipak, vrlo brzo belgijski tim je došao do vođstva 15:14, a potom i otišao na drugi obavezni odmor sa jednim poenom prednosti. Belgijanci su potom imali i plus dva, pre nego što je na Stankovića došao red da servira, 'orlovi' su vezali tri poena i od tada se držali u vođstvu, a potom su i osvojili prvi set sa 25:22, pošto su iskoristili prvu set loptu. Belgijanci su dosta namučili srpske odbojkaše na početku drugog seta, a potom je viđena ista slika kao u prvom. Naš tim je igrao odlično i u napadu i u odbrani i povećavao prednost do 11:7. Tada je usledilo buđenje Belgijanaca, koji su došli do izjednačenja 12:12, a potom i vođstva 14:12. Držali su prednost do drugog tehničkog tajm-auta (16:15), da bi naš tim iskoristio greške protivnika i serijom od 3:0 preokrenuo. Ipak, baš tada su Belgijanci zaigrali bolje, naši su grešili i došlo je očekivano izjednačenje sa 25:22 u drugom setu. U trećem setu, Belgijanci su gotovo sve vreme kontrolisali rezultat, ali je tada vođena najveća borba. Nekoliko puta naš tim se vraćao, pet set lopti Belgije je spasao i na kraju neverovatnog trilera dobio treći set sa 30:28 blokom Lisinca. Naš tim je u tom periodu imao deset servis grešaka, ali je to nadoknadio požrtvovanom igrom u odbrani, naterali su Belgijance da greše i zasluženo došli do vođstva 2:1. Tamo gde su stali u trećem setu, srpski odbojkaši su nastavili u četvrtom. Odlično su servirali, igrali u odbrani i napadali. Na prvom obaveznom odmoru su vodili 8:4, a potom povećavali prednost koja je do drugog tehičkog tajm-auta iznosila plus osam (16:8). Naš tim je nastavio u istom ritmu, imao i plus devet, i na kraju slavio sa 3:1, posle 25:18 u četvrtom setu.
