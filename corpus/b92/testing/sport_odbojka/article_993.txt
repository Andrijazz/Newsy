> Izvor: B92
> Datum: subota 4.01.2014.  
> Rubrika: sport_odbojka
> Naslov: "Mnogo bolje nego sa Makedonijom"
> Članak:

Selektor odbojkaške reprezentacije Srbije Igor Kolaković rekao je da je njegov tim odigrao jako dobro protiv Slovenije.
Kolaković je istakao da je ekipa odigrala mnogo bolje nego što se očekivalo posle slabog izdanja na jučerašnjoj utakmici sa Makedonijom.
Srbija je u hali Čair u Nišu pobedila Sloveniju sa 3:0 u drugom kolu Grupe J kvalifikacija za Svetsko prvenstvo u Italiji.
"Utakmica je bila izuzetno teška za nas, juče nismo imali dobru uvertiru za večerašnji meč, iako smo pobedili 3:0. Igrali smo jako dobro, od prve lopte smo bili bukvalno na svakoj, igrali smo sa mnogo više koncentracije, nego što smo očekivali da će mo imati večeras", rekao je Kolaković. On je kazao da je Srbija večeras imala malo grešaka i da je kontrolisala ceo meč, izuzev sredinom trećeg seta kada je Slovenija propustila šansu da se vrati u meč. "Napravili smo samo četiri greške u napadu i 13 servis grešaka, što za nas i nije baš neka karakteristika. Čuvali smo loptu na pravi način, igrali dobro visoku loptu. Imali smo problema u trećem setu, kada je Slovenija izgubila šanse da se vrati u meč, jer smo u samoj završnici imali više živaca i želje da pobedimo", kazao je Kolaković. On je dodao da još ništa nije gotovo i da se nada da će Srbija protiv Portugala odigrati dobru utakmicu i izboriti plasman na Svetsko prvenstvo. Srbija u nedelju od 18.00 u hali Čair dočekuje Portugal u trećem kolu kvalifkacione Grupe J. Kapiten Srbije Dragan Stanković rekao je da je njegov tim odigrao mnogo bolje nego juče i da je zasluženo slavio, ali da još ništa nije gotovo. "Mnogo bolja igra nego juče, znali smo da je meč od juče teško ponoviti. Znali smo da bi se u slučaju poraza udaljili sa SP. Zasluženo smo slavili. Još uvek ništa nije gotovo moramo odigrati protiv Portugala maksimalno, nadam se da ćemo ponoviti igru od danas i da ćemo doći do željenog rezultata", rekao je kapiten Srbije.. Srbija je prva na natbeli Grupe J sa šest bodova, tri više od Slovenije i Portugala, a Makedonija je na poslednjem četvrtom mestu bez osvojenih poena.
