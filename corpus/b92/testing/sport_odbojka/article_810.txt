> Izvor: B92
> Datum: nedelja 22.09.2013.  
> Rubrika: sport_odbojka
> Naslov: "Napokon smo pokazali kvalitet"
> Članak:

Selektor odbojkaške reprezentacije Srbije Igor Kolaković rekao je da je zadovoljan igrom svojih izabranika u meču sa Finskom.
"Izuzetno mi je drago što smo došli do važne pobede, koja nas je odvela do druge pozicije u grupi. Takodje, srećan sam što na pritisak koji nosimo kao prvaci Evrope odreagovali na pravi način. Juče smo poslednja tri seta protiv Holandije i danas protiv Finske odreagovali pozitivnom nervozom i igrali našu igru", kazao je Kolaković.
Reprezentacija Srbije je u poslednjem kolu grupne faze Evropskog prvenstva pobedila Finsku sa 3:0 i tako izborila plasman u osminu finala kontinentalnog takmičenja. Kolaković je kazao da ga raduje što je ekipa protiv Finske pokazala svoj kvalitet. "Napokon smo pokazali da sve ono što smo radili u pripremnom periodu daje rezultate. Ovaj tim ima mladih igrača, ali me raduje što su u trećem setu protiv Finske pokazali da može da se računa njih". Reprezentativci Srbije sutra će putovati u Arhus, gde će u osmini finala 24. septembra igrati protiv domaćina Danske, a Kolaković je rekao da maksimalno poštuje protivnika, iako o njima ne poseduje bilo kakve informacije. "Znamo da nisu vrh svetske odbojke, kao ni evropske, ali moramo da ih poštujemo. Moramo da damo sve od sebe da prodjemo tu prepreku. Nemamo nikakvih inforamcija o Dancima i niko od naših igrača ne poznaje njihovu selekciju. Sa druge strane njihovi rezultati pokazaju da moramo da budemo oprezni, jer su pobedili Belorusiju i uzeli set Belgiji", kazao je Kolaković. "Svaki puniji ambijent je inspirativan za moje igrače i verujem da će biti baš lepo igrati u Arhusu protiv domaćina, iako će navijači biti protiv nas".
