> Izvor: B92
> Datum: utorak 1.10.2013.  
> Rubrika: sport_odbojka
> Naslov: EPS uz olimpijce na putu do Rija
> Članak:

Javno preduzeće Elektroprivreda Srbije potpisalo je ugovore o sponzorstvu naših olimpijaca na putu do Olimpijskih igara u Rio de Žaneiru 2014. godine.
EPS je potpisao ugovor sa Olimpijskim komitetom, ali i Odbojkaškim, Vaterpolo i Rukometnim savezom Srbije.
"Drago mi je kada sa jednim partnerom nastavljamo saradnju jer to ukazuje da je saradnja iz prethodnog ciklusa realizovana na obostrano zadovoljstvo. EPS nam je pružio podršku već na početku novog olimpijskog ciklusa i nadam se i verujem da ćemo biti zajedno do Rija pa i dalje", rekao je predsednik OKS Vlade Divac. Predsednik Upravnog odbora EPS Aca Marković podsetio je da ta kompanije slavi 120 godina postojanja. "Na Dorćolu je 1893. godine proradila prva centrala i mi ove godine slavimo veliki jubilej. EPS shvata značaj pomoći sportistima, medalje jačaju snagu naše države i daju najbolji primer mladima", rekao je Marković. Aleksandar Obradović, v.d. direkora EPS istakao je da je ta kompanija uvek stajala uz najbolje i da su na to veoma ponosni. "EPS godinama pruža podršku sportu, nauci, zdravstvu, kulturi, umetnosti, a prava humanost koja se ogleda u pomoći najugroženijima često nije vidljiva. Našu kompaniju mnogi vide kao motor razvoja ekonomije i privrede, a EPS može biti glavni motor Srbije tek kada postane uspešniji, efikasniji i profitabilniji", poručio je Obradović. Predsednik Odbojkaškog saveza Srbije Aleksanadar Boričić zahvalio se na podršcu i poštovanju koju EPS pruža sportu. "Podrška nekad stigne ranije, nekad kasnije, ali poštovanje koje nam ukazujete nam puno znači. Naši mladi sportisti uglavnom odlaze u inostranstvo, ali svi su vezani za Srbiju i sa ponosom nose naš dres. Put do Rija je dugačak, ali se nadam da će tamo biti mnogo naših sportista, Brazilci su slični nama, po energiji, mladosti, muzici, lepoti i to će biti najekskluzivnije Igre od poslednjih deset", istakao je Boričić. Predsednik Vaterpolo saveza Srbije Zoran Babić naglasio je značaj društveno odgovornog poslovanja EPS, koji deo prihoda izdvaja za kulturu, obrazovanje i sport. "Siguran sam da će EPS i narednih godina biti najbolja i najveća srpska kompanija i hvala vam sto pomažete sportistima, koji su naš nacionani ponos", rekao je Babić. Predsednik Rukometnog saveza Srbije Velimir Marjanović rekao je da je na putu do uspeha veoma važno imati pravog partnera. "U ime Saveza koji je vicešampion Evrope u muskoj konkurenciji i četvrti u ženskoj, mogu da kažem da je sve manje kompanija kao EPS, koje daju podršku sportistima. Nadam se da će saradnja dugo trajati", istakao je Marjanović. Na svečanosti potpisivanja ugovora u sedištu EPS u Beogradu prisustvovali su i ministar omladine i sporta Vanja Udovičić, državni sekretar u ministarstvu energetike, razvoja i zaštite životne sredine Dejan Popović, vaterpolo reprezentativac Filip Filipović, rukometni reprezentativac Rastko Stojković i drugi.
