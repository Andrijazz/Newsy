> Izvor: B92
> Datum: sreda 6.11.2013.  
> Rubrika: sport_odbojka
> Naslov: Bojan Janić u Kini
> Članak:

Nekadašnji odbojkaški reprezentativac Bojan Janić se posle nekoliko meseci traganja za klubom, odlučio da karijeru nastavi u Šangaju.
On je pre dvadesetak dana bio spreman da krene put Irana, ali se u poslednjem trenutku predomislio.
"Dobro je da se iskomplikovao transfer u Iranu, jer je Kina bolji izbor. Malo sam duže bio bez kluba, ali radujem se što ću otvoriti tamošnje tržište, jer do sada u Kini nije bilo naših igrača", izjavio je bivši reprezentativac za Sportski žurnal.
Tim iz Šangaja u kojem će Janić nastaviti karijeru je posle devet uzastopnih titula zauzeo četvrto mesto prošle sezone. Cilj im je da se opet vrate na vrh. "Drago mi je što dolazim u klub u ovom trenutku, jer su nam se i želje poklopile" ,zaključio je srpski odbojkaš. Janić je za reprezentaciju Srbije igrao 12 godina. Učestovao je na ukupno 234 utakmice i po tome se nalazi na šestom mestu večne rang liste. Sa reprezentacijom Srbije osvojio je tri medalje, dve na Evropskom i jednu na Svetskom prvenstvu. Pored toga osvojio je i sedam medalja u Svetskoj ligi, četiri srebrne i tri bronzane. Prošle sezone igrao je u turskom Galatasaraju, a pre toga u ruskom Jaroslaviću. U 2012. godini bio je i kapiten 'plave čete', od koje se zvanično oprostio godinu dana kasnije.
