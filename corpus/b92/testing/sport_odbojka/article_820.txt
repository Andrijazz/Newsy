> Izvor: B92
> Datum: četvrtak 26.09.2013.  
> Rubrika: sport_odbojka
> Naslov: Kolaković: Rusi apsolutni favoriti
> Članak:

Selektor reprezentacije Srbije Igor Kolaković rekao je da je Rusija "apsolutni favorit" u polufinalu Evropskog prvenstva
On je dodao da bi bilo "prvorazredno iznenađenje" da njegovi izabranici izbore plasman u finale.
"Obožavamo ovakve utakmice sa Rusijom kada igramo na ispadanje. Mi ne bismo bili ovde da ne posedujemo kvalitet i u duelu sa njima je sve moguće. Oni su olimpijski šampioni, kao i osvajači Svetske lige, ali mi našom euforijom i prevazilaženjem naših mogucnosti imamo šanse u tom duelu".
Srbija je u sredu uveče u danskom gradu Orhusu u četvrtfinalu slavila protiv Belgije sa 3:1, dok je Rusija u poljskom Gdanjsku istim rezultatom trijumfovala nad Francuskom. Kolaković je istakao da između selekcija Srbije i Rusije nema nepoznanica, kao i da veruje da će njegovi igrači u duel ući rasterećeni. "Mi jako dobro poznajemo Ruse, kao i oni našu selekciju, verujem da između nas nema tajni. Moramo se svakako dobro pripremiti za taj duel, kao i da pokušamo da se naviknemo na teren gde će se igrati polufinale", rekao je Kolaković. "Plasmanom u polufinale smo ostvarili naš cilj i više ne osećamo tu vrstu pritiska. Zadovoljni smo što smo u samoj završnici takmičenja i nadam se da ćemo tokom ova dva dana odmora dobiti novu energiju, kao i da ćemo biti slobodniji u nekim stvarima u igri", dodao je selektor aktuelnog šampiona Evrope. U drugom polufinalu Evropskog prvesntva sastaće se Italija i Bugarska. Reprezentativci Srbije će u polufinalu EP u subotu u Kopenhagenu od 15.00 na stadionu Parken sastati sa Rusijom, ali postoji mogućnost da dođe do promene termina.
