> Izvor: B92
> Datum: nedelja 29.09.2013.  
> Rubrika: sport_odbojka
> Naslov: Srbiji evropska bronza!
> Članak:

Odbojkaška reprezentacija Srbije osvojila je bronzanu medalju na Evropskom prvenstvu u Poljskoj i Danskoj, maksimalnom pobedom nad Bugarskom - 3:0
Naš nacionalni tim stigao je do jubilarne desete medalje na šampionatima Evrope. Pored dva zlata i srebra upisana je sedma bronza.
Naši momci nisu klonuli duhom, posle poraza od Rusa, i uspeli su bez izgubljenog seta da stignu do nove medalje. Bugarska je u sva tri seta imala prednost i priliku da osvoji set, ali su Orlovi igrali najbolje kad je bilo najpotrebnije i trijumfovali.
Najbolji u našem timu bio je Aleksandar Atanasijević sa 20 poena, a odličan je bio i Nikola Kovaćević, koji je imao ključnu ulogu u osvajanju prvog i drugog seta, sa upisanih 17 poena. S druge strane, daleko najbolji kod Bugara bio je Sokolov koji je zabeležio 17 poentiranja. Novi prvak Evrope je reprezentacija Rusije, koja je u finalu bila bolja od Italijana. Naši momci su opet nešto slabije otvorili meč, pa su Bugari otišli na prvi odmor sa prednošću - 8:5. Srbija je posle pauze zaigrala dosta bolje, proradio je blok, korektori su znatno podigli nivo igre, dok se u napadu izdvojio Atanasijević i brzo je bilo 14:14. Finiš seta pripao je "Orlovima", koji su zaigrali koncentrisanije i stigli do tri poena prednost(21:18), da bi osvajanje seta potvrdio Kovačević odličnim servisima - 25:22. Ista priča kao i u prvom setu.Srbija je lošije krenula, Bugarska povela i čuvala prednost, ali, kao i u prvom setu, samo do drugog tehničkog taj auta kada je bilo 16:14 za naš tim. Ovoga puta, najzaslužniji za preokret bio je Nikola Kovačević sa šest poena. Usledio je neizvestan finiš u kom je Podraščanin, pri rezultatu 24:23, poslao zicer u aut i propustio priliku da Srbiju dovede na set od bronze. Igralo se poen za poen, a obe ekipe imale su nekoliko izglednih prilika da stignu do seta, da bi posle velike drame to pošlo za rukom Anastasijevića, koji je odličnim servisima duplirao prednost našeg tima - 32:30 Srbija je u, ispostaviće se, odlučujući set ušla odlučno i stekla solidnu prednost 14:10. Ipak, usledilo je opuštanje - Bugari osvajaju sedam od narednih osam poena i stižu do preokreta. Kolaković je tražio tajm aut i presekao nalet Bugarske, naši su zaigrali agresivnije i uspeli da povrate kontrolu. Opet je usledila drama, ovoga puta dosta kraća, a Srbija iz još jedne neizvesne završnice izlazi kao pobednik i potpuno zaslužemo osvaja medalju - 27:25.
