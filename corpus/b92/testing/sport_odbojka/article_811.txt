> Izvor: B92
> Datum: nedelja 22.09.2013.  
> Rubrika: sport_odbojka
> Naslov: EP: Srbija u osmini finala
> Članak:

Srpski odbojkaši pobedili su Finsku sa 3:0 i kao drugoplasirani u grupi plasirali se u osminu finala na Evropskom prvenstvu u Danskoj i Poljskoj.
Izabranici Igora Kolakovića, koji brane titulu osvojenu pre dve godine, slavili su sa 25:20, 25:23, 25:15, posle jednog sata i 12 minuta igre.
Finska je još pre duela sa našim timom obezbedila prvo mesto i direktan plasman u četvrtfinale, dok srpski odbojkaši u utorak, u Arhusu, igraju sa Danskom za plasman među osam najboljih timova u Evropi.
Ukoliko budu uspešni u duelu sa Danskom, naše odbojkaše već u sredu očekuje duel četvrtfinala sa prvoplasiranom ekipom iz grupe A, a to će najverovatnije biti Belgija. Srpski odbojkaši su loše započeli Evropsko prvenstvo, porazom od Slovenije sa 3:1, da bi se potom trgli i slavili protiv Holandije sa 3:2. Pošto je Holandija u prvom meču poslednjeg kola bila bolja od Slovenije, našem timu je bio potreban bar bod za plasman u narednu fazu, ali Kolakovićevi izabranici nisu ništa prepustili slučaju i zasluženo su slavili ubedljiv protiv Finaca. Najbolji u trijujmfu Srbije bio je Kovačević sa 16 poena, dok su Starović, Atanasijević i Lisinac imali po sedam. Kod Finaca, istakli su se Siltala i Mati Oivanen sa po sedam poena. Tok meča: Od početka meča igralo se poen za poen, ali su posle prvog tehničkog tajm-auta naši odbojkaši uspeli da izbore plus dva. U narednim trenucima uspevali su da održe tu prednost, a posle drugog obaveznog odmora dođu i do 17:14. Srpski odbojkaši nastavili su od tada sa odličnom igrom, povećavali svoju oprednost do maksimalnih pet razlike (21:16). U istom ritmu odigrali su Kolakovićevi izabranici do kraja seta i osvojili ga sa 25:20. U drugom setu viđena je ista slika kao i u prvom. Igralo se poen za poen, ali su naši odbojkaši kontrolisali rezultat i gotovo sve vreme vodili. Imali su prednost 20:17, ali su dozvolili Fincima da se vrate u igru, pre nego što su zaigrali koncentrisanije, izborili set loptu i došli do 2:0 i samim tim plasmana u osminu finala sa 25:23. Kolaković je u trećem setu pružio priliku igrača koji nisu igrali mnogo u prethodna dva kola, prvenstveno Staroviću, koji je na poziciji korektora zamenio Atanasijevića. To nije donelo nikakve promene igri našeg tima, na početku seta je bio izjednačen odnos snaga, ali potom su srpski odbojkaši uspeli da se odvoje. Vodili su i sedam razlike (18:11), potom i osam (22:14), i na kraju iskoristili prvu meč loptu za 25:15.
