> Izvor: B92
> Datum: ponedeljak 30.09.2013.  
> Rubrika: sport_odbojka
> Naslov: Odbojkaši: Mnogo važna bronza
> Članak:

Odbojkaši Srbije vratili su se u Beograd i poručili da je izuzetno važno što je nastavljen kontinuitet osvajanja medalja na velikim takmičenjima.
Srbija je osvojila bronzanu medalju na Evropskom prvenstvu u Danskoj i Poljskoj, sedmu tog sjaja, a ukupno desetu na kontinentalnim prvenstvima.
Selektor Igor Kolaković konstatovao je da je na ovom šampionatu odbojka kao sport "probila limite" pošto je sa velikih dvorana prešla na fudbalske stadione, s obzirom na to da se završnica igrala na Parkenu u Kopenhagenu.
"Bili smo skeptici zbog hladnoće, ali je ambijent koji je stvoren bio fenomenalan, posebno zbog publike koja je aktivno učestvovala sve vreme. Prelomni trenutak za nas bila je utakmica protiv Holandije, kada smo prelomili ambicije i samopuzdanje. Posle poraza od Slovenije i izugubljena dva seta Holandije pitao sam se šta mi to radimo. Bili smo kao u podrumu, ali energija koju su sa klupe doneli mladi igrači dala nam je snage, upalilo se svetlo i videli smo gde možemo da izađemo. Opravdano smo došli do velikog rezultata, bronzane medalje, koja će na narednom takmičenju biti obaveza više za nas", rekao je Kolaković na konferenciji za medije na aerodromu Nikola Tesla.
Najbolji poenter šampionata Aleksandar Atanasijević rekao je da mu je drago što su odbokaši, dve godine posle zlatne medalje u Beču, ponovo na istom mestu. "Ovo je izuzetno značajno za nas, jer smo bez velikog Ivana Miljkovića i braće Grbić nastavili kontinuitet uspeha na velikim takmičenjima. Stručni štab je uradio odličan posao, iza nas je pet meseci napornog rada, znali smo da protiv Rusije i ostalih ekipa možemo da se nosimo mladošću, motivacijom i srcem", poručio je Atanasijević. Kapiten Dragan Stanković zahvalio se svima koji su verovali u tim, ali i onima koji nisu, jer je to učinilo da igraju još bolje. "Otišli smo na Evropsko prvenstvo kao aktuelni prvaci, a vratili smo se sa bronzom. Možda je to za neke neuspeh, ali za ovu ekipu znači puno, jer je prvi put u ovom sastavu igrala na velikom takmičenju. Nismo lepo počeli šampionat, bili smo izgubljeni posle Slovenije, ali smo uspeli da se uzdignemo kada je bilo najtteže. Svi igrači su dali doprinos, za razliku od ranijih godina kada je bilo osam-devet igrača u rotaciji", istakao je Stanković.
Tehničar selekcije Srbije Nikola Jovović kazao je da je ekipa verovala u uspeh i posle lošeg početka prvenstva. "Lako je sada primati čestitke, bio je ovo dug put za nas. Dosta toga smo se odrekli tokom leta. Nismo počeli dobro, ali smo verovali u uspeh i to se na kraju obistinilo. Izvukli smo se par puta iz nezgodnih situacija i pokazali smo da smo šampionska ekipa i da je pred nama svetla budućnost", rekao je Jovović. Srpske odbojkaše na aerodromu je dočekao ministar omladine i sporta Vanja Udovičić. "Velika je čast biti sa momcima koji su na dostojan način predstavljali zemlju i pokazali da i posle izgubljenih utakmica mogu da se vrate. Prevazišli su očekivanja kao najmladja ekipa na šampionatu, iako oni to nikada neće priznati. Ujedno, ova medalja, kao poslednja u nizu, najbolji je dokaz koliko se dobro radi u Odbojkaškom savezu", poručio je Udovičić. Srbija je juče u meču za treće mesto savladala Bugarsku sa 3:0, dok je Rusija u finalu bila bolja od Italije sa 3:1.
