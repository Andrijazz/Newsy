> Izvor: B92
> Datum: četvrtak 31.10.2013.  
> Rubrika: sport_odbojka
> Naslov: WL: Partizan pobedio i Vojvodinu
> Članak:

Odbojkaši Partizana Vizure došli su do treće pobede ove sezone pošto su u derbiju trećeg kola Wiener Städtische lige pobedili Vojvodinu u Novom Sadu.
’Crno-beli’ su do trijumfa nad Vojvodinom došli sa 3:1, a u prethodna dva kola slavili su protiv Crvene zvezde i Jedinstva iz Stare Pazove.
Sa izuzetkom trećeg seta, Partizan je bio veoma ubedljiv u Novom Sadu. Od starta su ’crno-beli’ nametnuli žestok ritam, a dok su domaći uhvatili svoj ritam, Beograđani su već vodili (8:3).
Strahinja Kozić je tada pokušavao da izmenama pokrene svoj tim, još u prvom setu umesto Čedomira Stankovića u igru je poslao Borisa Martinovića. Ipak, sve je zavisilo od Partizana, a momci u crno-belom su bili gotovo nepogrešivi, pa su lako priveli prvi set kraju - 25:16. Gotovo identičan rasplet imao je i drugi period. Partizan je na oba tehnička tajm-auta imao po četiri poena viška (8:4, 16:12), a u završnici je prednost samo uvećao - 25:17. U tom periodu gosti su imali sjajnih 67 odsto realizacije napada (27-18). Treći deo igre je bio možda i najkvalitetniji u dosadašnjem toku šampionata. Činilo se da će Partizan meč rešiti posle samo tri seta, kad su poveli sa 16:12. Vojvodina se ipak nije predavala, pa je u završnicu ušla sa poenom prednosti (21:20), a potom je iskoristila i prvu set loptu za 25:23. Ipak, bilo je to sve od Novosađana. Partizan Vizura je ponovo diktirao ritam, ne želevši da ostavi ni jedan bod domaćinu. Već na drugom obaveznom predahu, kad su gosti poveli sa 16:9 nazirao se pobednik. Nešto kasnije ekipa Milana Đuričića radovala se trećem trijumfu ove sezone sa 25:20 u četvrtom setu. Najbolji poenter utakmice bio je korektor Partizana Milija Mrdak, inače bivši igrač Vojvodine, koji je nanizao 22 poena. Sjajnu partiju pružio je i Marko Nikolić sa 18 poena, dok je Petar Nikolić dodao 12. Na drugoj strani najraspoloženiji za igru sa 14 poena bio je korektor Luburić, ove sezone najbolji poenter Vojvodine. Vojvodina NS seme - Partizan Vizura 1:3 (16:25, 17:25, 25:23, 20:25) Vojvodina NS seme: Simić, Martinović 8, Č. Stanković 1, Strugar, Basta 2, Veselinović 6, Katić 5, Radić 8, Petković 1, Luburić 14, M. Stanković 9, Kapur (libero). Trener: Strahinja Kozić. Partizan Vizura: Buša, Lopar 8, Kostić 2, Palibrk, Steljić, Mrdak 22, Majstorović 9, Rajković (libero), Jokanović, M. Nikolić 18, P. Nikolić 12, Popović. Trener: Milan Đuričić. Ostali mečevi trećeg kola igraju se u naredna tri dana. Crvena zvezda u petak dočekuje Radnički, u subotu u Požarevcu igraju Mladi radnik i Ribnica, a u nedelju Spartak iz Subotice i Đerdap, odnosno Jedinstvo i Spartak iz Ljiga.
