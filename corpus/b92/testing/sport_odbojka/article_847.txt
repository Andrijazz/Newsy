> Izvor: B92
> Datum: ponedeljak 7.10.2013.  
> Rubrika: sport_odbojka
> Naslov: Pavličević: LŠ šansa za napredak
> Članak:

Trener odbojkašica Crvene zvezde Rastko Pavličević rekao je da će utakmice u Ligi šampiona za njegovu ekipu predstavljati veliko iskustvo.
"Velika je čast što četvrtu sezonu u nizu igramo u Ligi šampiona. U ovom takmičenju nastupaju najbolje ekipe sa velikim budžetima i mogućnostima. To su klubovi koji bez problema 'skockaju' ekipe. Naša očekivanja nisu preterana, pokušaćemo svojom mladošću da namučimo rivale, nadam se da ćemo zahvaljujuću mečevima u ovom takmičenju značajno napredovati kao i prethodnih godna".
Kapiten crveno-belih Julija Milović kazala je da cela ekipa jedva čeka da počne elitno evropsko takmičenje. "Čast je igrati u Ligi šampiona protiv najjačih, to je velika šansa za nas, imaćemo priliku da steknemo ogromno iskustvo, što će biti od velikog značaja u domaćem takmičenju", istakla je Milovićeva. Zamenik kapitena Crvene zvezde Ljubica Kecman poručila je da će mlada ekipa crveno-belih pokušati da namuči svakog rivala u LŠ. "Od protivnika u grupi do sada nam je poznat samo moskovski Dinamo. Najvažnije je da svaki meč odigramo najbolje što možemo, naravno svesni smo da u Ligi šampiona možemo da igramo samo onoliko koliko nam protivnik dozvoli. Ipak, mi smo nova i mlada ekipa i to može da bude iznenadjenje za naše rivale. Potrebne su nam utakmice u Ligi šampiona, ali naš prioritet ove sezonu su ipak prvenstvo i Kup Srbije". Odbojkašice Crvene zvezde ove sezone igraće u B grupi Lige šampiona sa azerbejdžanskim Igtisadčijem, moskovskim Dinamom i italijanskom Pjaćencom. Crveno-bele će takmičenje startovati 22. oktobra utakmicom u Beogradu protiv Igtisadčija.
