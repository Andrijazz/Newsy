> Izvor: B92
> Datum: utorak 31.12.2013.  
> Rubrika: sport_odbojka
> Naslov: Atanasijević: Možemo sa najboljima
> Članak:

Srpski odbojkaši ponovo su nas obradovali u 2013. godini, osvojili su bronzu na EP u Poljskoj i Danskoj i pokazali da je smena generacija uspešno obavljena.
Predvodnik nove generacije srpskih odbojkaša bez sumnje je Aleksandar Atanasijević, koji se s pravom smatra naslednikom Ivana Miljkovića.
Mladi korektor u novogodišnjem intervjuu pričao je o neverovatnoj godini koji je iza njega i svemu onome što ga očekuje u sledećoj, dok ćemo o njegovim klupskim ambicijama razgovarati drugom prilikom...
Reprezentacija Srbije nije uspela da odbrani titulu osvojenu pre dve godine u Beču, ali je svojim igrama oduševila sve. Atanasijević je bio taj koji se izdvojio od ostalih kao predvodnik nove generacije, ali je ceo tim imao velikog udela u bronzi. "Uspeh koji smo ostvarili je zaista izvanredan, posebno zato što smo do njega došli sa potpuno novim i mladim timom. Najbitnije je da taj uspeh potvrdimo. Ako već u kvalifikacijama za Svetsko prvenstvo u Nišu to ne uspemo, a potom i na samom šampionatu, bronza na Evropskom prvenstvu gubi na značaju. Moramo da nastavimo u istom ritmu i da pokušamo da održimo formu tokom cele godine". Ceo intervju sa Aleksandrom Atanasijevićem pročitajte u okviru našeg Novogodišnjeg paketića.
