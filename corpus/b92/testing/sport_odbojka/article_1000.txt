> Izvor: B92
> Datum: nedelja 5.01.2014.  
> Rubrika: sport_odbojka
> Naslov: Kolaković: Nije bilo lako
> Članak:

Selektor Srbije Igor Kolaković zadovoljan je plasmanom na Svetsko prvenstvo, ali i da nije sve bilo lako, iako je njegov tim u Nišu izgubio samo jedan set.
"Jako smo zadovoljni plasmanom. Nije sve išlo glatko, kako smo i očekivali. Makedonija nas je u petak potpuno iznenadila, a juče protiv Slovenije je bilo kako treba. Bili smo opterećeni danas protiv Portugala i to se videlo u prvom setu", rekao je Kolaković.
Srbiji je u nedelju bio potreban samo jedan osvojeni set da izbori plasman, ali je ona izgubila prvi. "U drugom setu je došao do izražaja naš kvalitet, a sve posle toga je bila trenutna razlika u kvalitetu izmedju nas i Portugala. Presrećni smo što ćemo igrati na najvećem planetarnom odbojkaškom takmičenju. Impresioniran sam podrškom u Nišu, publika je znala da nas podrži kad treba", rekao je Kolaković. Srbija na Svetskom prvenstvu u Poljskoj brani bronzanu medalju. Kolaković je kazao da njegov tim može da se ponovo popne na podijum. "Može Srbija. Može i Brazil i Rusija, Italija, Poljska, Bugarska...toliko reprezentacija ima koje mogu da se nadju na pobedničkom postolju. Mi ćemo tamo da tražimo svoj put. Imaćemo mladalačku energiju, što može da bude i dobro i ne tako dobro. Trudićemo se da se spremimo kao i svaki put", rekao je Kolaković.
