> Izvor: B92
> Datum: četvrtak 2.01.2014.  
> Rubrika: sport_odbojka
> Naslov: Terzić: Da sprečimo iznenađenje
> Članak:

Selektor odbojkašica Srbije Zoran Terzić očekuje da njegove izabranice uspešno završe kvalifikacije u Azerbejdžanu i izbore plasman na Mundijal u Italiji.
Kvalifikacioni turnir treće runde J grupe počinje u petak, a protivnici Srbije su Estonija, Izrael i Azerbejdžan.
"Mnogo toga moramo da uradimo na planu motivacije i želje. Favoriti smo u grupi i sve drugo osim našeg plasman na Svetsko prvenstvo bilo bi veliko iznenađenje i moramo da se potrudimo da se to ne dogodi", rekao je Terzić.
"Reprezentacija Estonije je nepoznanica, ekipa koje ne poseduje kvalitet da bi igrala ravnopravno sa nama, ali upozoravam da bi svaki eventualni izgubljen set mogao kasnije da dovede u pitanje naš plasman na Svetsko prvenstvo", upozorio je Terzić. Srpske odbojkašice najviše posla imaće protiv Azerbejdžana, ocenila je srednja blokerka Nataša Krsmanović. "Nemamo puno informacija o Izraelu i Estoniji, ali očekujem pobede u tim mečevima. Azerbejdžan ima dobar tim, kompletne su, očekujem pritisak publike i sudija. Mislim da smo kvalitetnije i da možemo da ih pobedimo bez obzira na sve", rekla je Krsmanovićeva. Plasman na SP izboriće pobednik grupe i dve najbolje drugoplasirane reprezentacije, a Brankica Mihajlović smatra da ima je bilo dovoljno vremena za pripremu. "Estonija je dosta lošija reprezentacija od nas, ali moramo da imamo oprezan pristup, takve ekipe nemaju šta da izgube i mogu favoritima da naprave problem", rekla je Mihajlović. Utakmica između Srbije i Estonije na programu je u petak od 13 sati po srednjoevropskom vremenu.
