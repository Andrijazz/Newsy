> Izvor: B92
> Datum: nedelja 3.11.2013.  
> Rubrika: sport_odbojka
> Naslov: WL: Požarevljani srušili Ribnicu
> Članak:

Odbojkaši Mladog radnika pobedili su Ribnicu sa 3:1 u jedinom meču trećeg kola Wiener Städtische lige odigranom u subotu.
Požarevljani su tako došli do druge pobede ove sezone, a Ribnica je pretrpela drugi poraz.
Mladi radnik je do trijumfa nad Ribnicom došao posle preokreta i to pošto je trener Dragan Bonić improvizovao i Ivicu Jevtića stavio na mesto srednjeg blokera.
Kraljevčani su bolje počeli meč, posle dosta preokreta i neizvesne završnice i dobili prvi set sa 25:22. U nastavku je viđena drugačija slika. Sjajno je krenuo Mladi radnik od starta drugog seta, odmah su domaći poveli sa 8:2, a gosti su samo u nekoliko navrata uspevali neznatno da smanje razliku, ali ne da ozbiljnije zaprete sa 25:18. Velika borba viđena je u trećem periodu. Požarevljani su tokom čitavog ovog seta imali blagu prednost, na drugom tajm-autu bilo je plus dva (16:14), istu razliku zadržali su u završnici (21:19). A tada su odigrali fantastično, gostima su prepustili još samo jedan poen za 25:20. Dodali su Požarevljani gas i u četvrtom setu su slomili rivala. Odmah je Mladi radnik napravio razliku (8:5), koju je do drugog obaveznog predaha još uvećao (16:11), a potom mirno priveo meč kraju za velika tri boda sa 25:22. Najbolji u domaćem timu bio je Dimitrije Pantić sa 20 poena. Njemu uz rame bio je Tomo Micić sa 19 poena, a po deset su imali Duduj i Ilić. Na drugoj strani, najbolji su bili iskusni srednjaci, Bojović sa 16 i Radević sa 14 poena, a najbolji poenter Ribnice Okošanović je stao na 13. U derbiju kola, Partizan Vizura je pobedio Vojvodinu sa 3:1, a Crvena zvezda je bila sigurna protiv Radničkog sa 3:0. Preostali mečevi kola igraju se u nedelju, u Subotici Spartak dočekuje Đerdap, dok se u Staroj Pazovi sastaju Jedinstvo i Spartak iz Ljiga.
