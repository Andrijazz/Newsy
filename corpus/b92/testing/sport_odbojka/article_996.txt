> Izvor: B92
> Datum: subota 4.01.2014.  
> Rubrika: sport_odbojka
> Naslov: Brakočević za B92: Srbija za ponos
> Članak:

Ime Jovane Brakočević postalo je sinonim za titulu MVP, a u intervjuu za B92 osvrnula se na prošlu godinu, klupske uspehe i učešće u reprezentaciji.
Korektorka nacionalne selekcije Srbije iza sebe ima godinu iz snova, sa tek 25 godina objedinila je naslove najbolje odbojkašice na gotovo svim velikim takmičenjima.
"Ponosna sam na to koliko smo veliki radnici i sportisti i bez medalje na EP treba da budemo zadovoljni, biti četvrti u Evropi pored svih ostalih selekcija je veliki uspeh“, izjavila je Brakočevićeva.
U svet profesionalne odbojke ušla je sa 15 godina, kada je debitovala za seniorski tim Poštara u kom se zadržala do 2007. godine. Prva stanica u inostranstvu bio joj je italijanski Spes Volej Koneljano, da bi se potom odlučila za turneju po Aziji. Nakon po sezone u kineskom Guengdungu i japanskom Marvelusu, 2012. se preselila u Tursku. "Vakifbank je jedan veoma organizovan klub, tako da me stvarno ne čudi što smo uspeli da osvojimo trofeje u svim takmičenjima koje smoigrali, ali me čudi to što uspeli da stignemo do titula za godinu i po dana bez ijednog poraza. To stvarno govori koliko radimo, koliko smo predane, koliko nijednog trenutka čak ni posle osvojene Lige šampiona nismo prestale da radimo. Sutradan smo došle na trening, kao da se ništa nije desilo. Tako da, to je jedna sportska kultura koja je jako retka i super je što to postoji i što sam naučila, a i dalje u tom klubu učim kako da se ponašam i onda to prenosim i na reprezentaciju, a i generalno na život", navela je Brakočevićeva, a kompletan intervju sa srpskom odbojkašicom možete pronaći u našem Novogodišnjem paketiću.
