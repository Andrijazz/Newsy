> Izvor: B92
> Datum: četvrtak 3.10.2013.  
> Rubrika: sport_odbojka
> Naslov: Atanasijević predvodi orliće na SP
> Članak:

Mlada odbojkaška reprezentacija Srbije od nedelje će učestvovati na Svetskom prvenstvu u Brazilu koje traje do 13. oktobra.
Naš tim će igrati u grupi B sa Rusijom, Australijom, Iranom, Venecuelom i Meksikom. U A grupi će igrati Brazil, Argentina, Bugarska, Egipat, Tunis i Dominikanska Republika.
Reprezentaciju će voditi Igor Kolaković, selektor seniorske reprezntacije, a u timu će biti nekolicina igrača koji su na tek završenom Evropskom prvenstvu u Danskoj i Poljskoj osvojili bronzu - Aleksandar Atanasijević, Srećko Lisinac i Nikola Jovović. Na spisku igrača su: tehničari: Nikola Jovović i Aleksa Brđović. korektori: Aleksandar Atanasijević i Dušan Petković. libero: Milorad Kapur. blokeri: Srećko Lisinac, Vuk Milutinović i Boris Martinović. primači: Uroš Kovačević, Lazar Koprivica, Filip Stoilović i Mihajlo Stanković. Premijerno Svetsko prvenstvo za igrače do 23 godine biće test takmičenja za nova pravila, gde će svaki set trajati do 21 poena, osim petog seta, koji će se igrati, kao i do sada, do 15 poena. Tokom setova biće samo jedan tehnički tajm-aut i to kada jedna od ekipa osvoji 12 poena, osim u petom setu, gde nema tehničkog tajm-auta. Takođe, period između završetka jednog i početka drugog poena biće 15 sekundi. Sistemom takmičenja 12 selekcija je podeljeno u dve grupe sa po 6 timova. Plasman u polufinale će izboriti po dve prvoplasirane reprezentacije iz obe grupe. Pravo nastupa imaju igrači rođeni 1. januara 1991. i mlađi. Utakmice će se igrati u dvorani "Tankredo Neves", kapaciteta 6.040 mesta. Srbija će u prvom kolu, u nedelju, igrati sa Venecuelom od 16 časova po našem vremenu. U drugom kolu, u ponedeljak, protivnik našeg tima od 19 časova biće Australija, a dan kasnije Meksiko u istom terminu. U četvrtom kolu naš tim u sredu igra sa Iranom od 16 časova, a posle slobodnog dana u poslednjem kolu Kolakovićeve izabranike 11. oktobra čeka susret sa Rusijom od 19 časova. Uz Atanasijevića, Jovovića i Lisinca još neki od igrača iz te mlade selekcije bi mogli da izbore mesto u seniorskom timu u narednim godinama. U našoj temi možete da pročitate mišljenja stručnjaka da li bi oni mogli da ponove uspeh ostvaren 2000. godine u Sidneju i za tri godine dođu do zlata u Rio de Žaneiru.
